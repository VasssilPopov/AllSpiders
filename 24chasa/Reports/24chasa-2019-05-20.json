{"url": "https://www.24chasa.bg/novini/article/7463376", "text": "Турският президент Реджеп Тайип Ердоган се зарече \"въпреки чуждестранните вмешателства\" да изпълни целите си за стогодишнината от създаването на републиката, която се навършва през 2023 г., съобщава \"Хюриет дейли нюз\", цитиран от БТА. Ердоган подчерта, че турското правителство ще положи най-големи усилия за изпълнение на целите, които си поставя за 2023 г. в областта на демокрацията и икономиката, \"въпреки продължаващите вмешателства на някои чуждестранни сили\". \"Равнището, което Турция е достигнала в свободите и икономиката, показва, че ние стъпка по стъпка се приближаваме към целите за 2023 г. Факт обаче е също така, че проблемите, които имахме, за да оцелеем през последните шест години, ни забавиха\", каза Ердоган. Президентът напомни, че правителството му си е поставило през 2011 г. тези цели, сред които и това Турция да се нареди сред десетте най-големи икономики в света. \"Въпреки всичко се придържаме към нашите цели за 2023 г. Създали сме специален екип в президентството с тази цел. Вълна атаки в сферата на сигурността и икономиката все още не е приключила. Всеки ден осуетяваме нов заговор\", изтъкна той. По думите му атаките включват намеса в турската икономика чрез лихвени проценти и валутни курсове, ембарго, било то явно или прикрито, и заплахи за санкции. Ердоган намекна, че всичко това представлява \"част от специален заговор срещу Турция\".", "date": "2019.05.20", "title": "Ердоган: Чужди сили продължават с вмешателствата"}
{"url": "https://www.24chasa.bg/novini/article/7463256", "text": "\"55% има значение концесионното възнаграждение на година, 45% има бизнес планът и предложението за развитие на летище София, в т. ч. и финансовият модел, който се предлага. От тези 45%, 10% имат значение инвестициите. Това показва, че в момента, независимо от всякакви спекулативни допускания, които се лансират в публичното пространство, всеки един от участниците има шансове да бъде класиран на първо място\", така министърът на транспорта, информационните технологии и съобщенията Росен Желязков коментира пред   процедурата по избор на концесионера на Летище София и допълни, че докато тя тече и комисията работи няма да спекулира относно това, кой е фаворитът. Той допълни, че международната практика е летищата и всички дейности, \"неприсъщи на държавата\" да бъдат отдавани на концесия. Състоянието на Български държавни железници той описа като \"стабилно към развитие\". \"Когато има международен оператор, който оперира на много летища, той може да си позволи в цялото портфолио да извършва дейности, които на едно място са печеливши, а на друго - не са, и да предлага по-добри услуги. В момента летище София ЕАД до известна степен е неконкурентноспособно на другите два наземни оператора и то по обективни причини - просто, защото оперира само едно летище\", добави той. Желязков определи аргумента, че летището не трябва да бъде отдавано на концесия, тъй като е обект от стратегическо значение за държавата, като \"несериозен, защото летищата във Варна и Бургас, както и \"Лукойл\", мобилните оператори и други също за обекти от стратегическо значение: \"Формата на собственост не променя факта, че един обект е от стратегическо значение. Важното е държавата да присъства и аз ви казах как присъства - гранична полиция, митница, ветеринарен и санитарен контрол. Това ще бъде държавата на летището в София\". Желязков потвърди, че концесионните такси от летище София ще влизат във Държавния фонд за гарантиране устойчивост на държавната пенсионна система.", "date": "2019.05.20", "title": "Желязков: Всеки от претендентите за концесия на летище София има шанс"}
{"url": "https://www.24chasa.bg/novini/article/7463247", "text": "Няма липсваща информация в Имотния регистър относно сделки, в това число и сключвани от главния прокурор Сотир Цацаров, съобщиха от институцията. Оттам обясниха, че през 2007 г. е функционирала старата система на регистъра, като в нея не е имало изискване да се отразяват всички връзки между страните и имота. \"Действащата информационна система дава публичност и противопоставимост на данните, вписани в Имотния регистър. При различните начини на търсене на справки са дадени множество критерии, например, по физическо или юридическо лице, по двойно-входящ номер, по имот и прочие\", уточниха от агенцията. В зависимост от избора на критерии справката давала различна част от наличните данни. Именно на това се дължала заблудата, че липсват данни. \"Заявяваме, че първичният документ е нотариалният акт, който е виден и е един и същ при всеки начин на търсене\", казват от агенцията и добавят, че след като чрез справка може да бъде извлечена дадена информация, то тя съществува в базата данни на регистъра.", "date": "2019.05.20", "title": "Агенцията по вписванията: Няма липсващи данни, вкл. и за Цацаров, в Имотния регистър"}
{"url": "https://www.24chasa.bg/novini/article/7463288", "text": "България е в топ 3 на държавите по инвестиции спрямо БВП с финансиране по плана “Юнкер”, съобщиха от Европейската комисия. На първите две места са Гърция и Естония, а след нас - Португалия и Латвия. Очакванията са по плана “Юнкер” ефектът да бъде за 398,6 млрд. евро, станало ясно на срещата на съвета на директорите на Европейската инвестиционна банка (ЕИБ). Към май 2019 г. сделките, одобрени по него, са за 73,8 млрд. евро. Прогнозата е 949 000 стартиращи и малки фирми да се възползват от лесното финансиране. ЕИБ е одобрила 54,3 млрд. евро за инфраструктура и иновационни проекти, които ще генерират 249,7 млрд. евро допълнителни инвестиции. Европейският инвестиционен фонд е одобрил 19,5 млрд. евро, които да привлекат 148,9 млрд. евро допълнително. ", "date": "2019.05.20", "title": "България в топ 3 с финансиране \nпо плана “Юнкер” (Обзор)"}
{"url": "https://www.24chasa.bg/novini/article/7463307", "text": "Великобритания се готви да приеме нов закон срещу шпионажа и разглежда възможността за обновяване на законодателството за измяната, за да се справи със заплахата от враждебни държави след отравянето с нервнопаралитично вещество в Солсбъри миналата година, заяви днес британският външен министър Саджид Джавид, цитиран от Ройтерс и БТА. Джавид каза, че мярката е необходима, за да запълни \"действителни пропуски\" в съществуващите закони и добави, че е важно Великобритания да е способна да отговори на заплахите, когато напусне Европейския съюз. \"Краят на Студената война не сложи край на заплахите на ниво държава срещу държава, както в действителност мнозина предричаха. Солсбъри е ярък пример за това\", каза Джавид в реч в лондонската централа на Скотланд ярд. \"Осъзнаването на това и разполагането с точните способности и ресурси на терен за противодействие на враждебни държави трябва да е приоритет след Брекзит\", допълни Джавид. Плановете за нов закон срещу шпионажа се появиха след отравянето с нервнопаралитичното вещество \"Новичок\" на бившия руски двоен агент Сергей Скрипал и дъщеря му в Солсбъри в Северозападна Англия през март миналата година, за което Великобритания обвинява Русия. Москва отрича да е замесена и казва, че мъжете, обвинявани от Великобритания, че са руски агенти извършили атаката, са невинни туристи. Инцидентът принуди Великобритания, европейските страни и САЩ да изгонят 100 руски дипломати. Джавид каза, че новият закон за разузнаването ще даде на британските служби за сигурност нови и модерни правомощия, но не навлезе в подробности. \"Областите, които ще бъдат засегнати от този документ, включват въпроса дали следваме съюзниците си в приемането на форма на регистрация на чуждестранните агенти и как осъвременяваме нашите закони за държавната тайна през 21 век\", каза той. \"Ако бъде обновена дефиницията на престъплението \"измяна\", това ще ни помогне да противодействаме на дейността на враждебни държави, и си заслужава да го обмислим\", добави Джавид. В речта си Джавид каза също, че може да използва контратерористичните правомощия, за да квалифицира като престъпление пътуването на британски граждани до определени райони в Сирия и може да определи също определени райони в Африка като забранени зони за пътуване в бъдеще. Той съобщи също, че британските служби за сигурност са осуетили 19 големи терористични атаки през последните две години, 14 от които са били от ислямистко естество, а пет - свързани с крайнодесен екстремизъм.", "date": "2019.05.20", "title": "Великобритания готви нов закон срещу шпионажа след отравянията в Солсбъри"}
{"url": "https://www.24chasa.bg/novini/article/7463313", "text": "Родителите на новородено бебе го забравиха в таксито, с което се прибраха у дома от болницата в Хамбург, съобщи ДПА. Бащата бързо се сетил за бебето и затичал след таксито, но не успял да привлече вниманието на шофьора. След това родителите се обадили на фирмата му, но тя не успяла да го локализира, предава БТА. Шофьорът не разбрал, че бебето е останало в автомобила и паркирал в подземен гараж, докато обядва. След това карал няколко километра, за да вземе клиент от летището. Именно новият пътник видял спящото бебе. Шофьорът веднага се свързал с полицията и бебето било предадено на родителите, които го отвели у дома при 1-годишната му сестричка.", "date": "2019.05.20", "title": "Германци забравили бебето си в такси в Хамбург, едва следващият клиент видял детето"}
{"url": "https://www.24chasa.bg/novini/article/7463330", "text": "Гръцката спасителна служба провежда мащабна операция за спасяване на 25-годишен българин в планината Олимп. Към момента е известно, че той е пострадал тежко, но е жив, предава  . Минути след подаване на сигнала към мястото се насочва спасителен екип. Изпратена е и група от пожарникари от района на Литохоро, както и лекарски екип. Все още няма информация дали пострадалият българин е изкачвал връх на Олим с група, или сам. Българинът се намира в местността Кофто, която е скалиста и доста рискована за изкачване, споделят планинари. В момента метеорологичните условия са добри и има отлична видимост. Не се съобщава все още, какво е състоянието на пострадалия българин.", "date": "2019.05.20", "title": "25-годишен българин е тежко пострадал в планината Олимп, спасители пътуват към него"}
{"url": "https://www.24chasa.bg/novini/article/7463295", "text": "Капсула на времето поставиха в основите на бъдещата сграда на посолството на Германия в България външните министри на двете държави Хайко Маас и Екатерина Захариева. В нея бяха сложени Конституция на Германия по повод 70-ата ѝ годишнина, парче от падналата през 1989 г. Берлинска стена, почва от Берлин, указ за назначаването на първия български посланик в Германия, както и послание за бъдещите поколения от министър Захариева. На тържествената церемония в понеделник беше даден старт на изграждането на новото посолство. Възложител на строителните работи е Федерална република Германия, представена от Федералната строителна агенция на Баден-Вюртемберг, а след конкурс за изпълнител е избрана българската строителна компания “Главболгарстрой” АД. Новата сграда на дипломатическата мисия ще е на терена на досегашната на улица “Фредерик Жолио-Кюри”. Планираните дейности са разделени на отделни етапи, така че съществуващата сграда на посолството да се използва и да изпълнява дипломатическите и консулските си функции по време на целия процес. Съгласно графика на проекта всички строителни мерки, свързани с изграждането на новата сграда, са предвидени да приключат до края на 2020 г., а работите по разрушаване на старата и пълното му финализиране - до края на юли 2021 г. Когато е възможно, строителството и последващото функциониране на сградите трябва да се извършват с използване на местни материали и изпълнители. За ефективното проектиране и безопасния строеж на новото посолство “Главболгарстрой” трябва да гарантира, че са взети под внимание както местните, така и германските строителни наредби и стандарти. За “Главболгарстрой” това ще бъде трети дипломатически обект. През годините компанията е работила и по изграждането на новото посолство на САЩ в София и резиденцията на посланика на Норвегия.", "date": "2019.05.20", "title": "“Главболгарстрой” започна изграждането на новото посолство на Германия в София"}
{"url": "https://www.24chasa.bg/novini/article/7463344", "text": "“Да положиш душата си за ближния, да му дадеш протегната ръка и изконното право на всеки, роден на земята - да живее”. Така дядо Антоний описа в Софийската синагога великото дело на екзарх Стефан и Пловдивския митрополит и бъдещ патриарх Кирил, спасили българските евреи. Западно- и Средноевропейският митрополит на Българската православна църква стана носител на ХVI годишни награди “Шофар”, които връчва организацията на евреите “Шалом”. 41-годишният духовник е третият носител от Светия синод на отличието след патриарх Неофит и покойния Видински митрополит Неофит. През 2017 г. евреи предложиха българската църква за Нобелова награда за мир за спасяването на 48 000 от лагерите на смъртта през Втората световна война. Митрополит Антоний е впечатлил “Шалом” със своята активна дейност в Европа и в родината и с категоричната си позицията в полза на междурелигиозния диалог за единност между хората независимо от религията им. Дядо Антоний говори в синагогата за морала, нравствеността, любовта, милосърдието, които ни правят истински човеци, за да приемаме всеки един като наш брат. “Не забравяйте, че живеем в страна, в която гаранции за толерантността дават не само държавата, а и българската църква”, напомни митрополитът, получавайки “Шофар”. (24 часа)", "date": "2019.05.20", "title": "Дядо Антоний: Държава и църква дават гаранции за толерантност"}
{"url": "https://www.24chasa.bg/novini/article/7463354", "text": "Досегашият ректор на Великотърновския университет проф. Христо Бонджолов ще управлява висшето училище и в мандат 2019-2023 г. Той бе избран още на първи тур с 207 гласа, научи \"24 часа\". По-рано в понеделник проф. Антоанета Анчева спечели гласуването за председател на Общото събрание на ВТУ. Преподавателката във факултета „Изобразителни изкуства” получи 202 гласа. Тя участва в екип с проф. Живка Колева от Филологическия факултет, която става зам.-председател. Общото събрание на ВТУ все пак събра кворум и избра нови управленски органи, след политически натиск и множество скандали от последните няколко месеца. Академичната общност успя да постигне единение и в аулата се регистрираха 333 делегати от 390-членния върховен орган на университета.", "date": "2019.05.20", "title": "Проф. Христо Бонджолов спечели втори мандат начело на Великотърновския университет"}
{"url": "https://www.24chasa.bg/novini/article/7463357", "text": "Кипърското министерство на здравеопазването съобщи, че бившият кипърски президент Димитрис Христофиас се намира в болница в критично състояние с респираторни проблеми, предаде Асошиейтед прес, цитирана от БТА. Министерството посочи в съобщение днес, че Христофиас е приет в събота в отделението за транспрантации на болницата в Никозия. В съобщението се отбелязва, че министърът на здравеопазването е във връзка с лекарите на Христофиас и при промяна в състоянието на бившия президент ще бъде публикувана актуализирана информация. 72-годишният Христофиас, получил образование в Съветския съюз, бе повече от две десетилетия начело на партията АКЕЛ, която е с комунистически корени. През 2008 г. той бе избран за президент с мандат от пет години.", "date": "2019.05.20", "title": "Бившият кипърски президент Димитрис Христофиас в болница в критично състояние"}
{"url": "https://www.24chasa.bg/novini/article/7463371", "text": "Канцлерът на Австрия Себастиан Курц обяви, че иска отстраняването от поста на вътрешния министър Херберт Кикъл, който е представител на крайнодясната Австрийска партия на свободата, предадоха световните агенции, цитирани от БТА. Курц каза, че е предложил на австрийския президент Александър Ван Дер Белен да отстрани Кикъл от поста му. В Австрия президентът е този, който има правомощията да предприема подобни стъпки, посочва Ройтерс. Курц мотивира решението си с това, че Кикъл е замесен в събитията от скандалния видеозапис с бившия лидер на АПС Хайнц-Кристиан Щрахе, който допреди броени дни беше вицеканцлер на Австрия, допълва ТАСС. Канцлерът допълни, че отстраняването на Кикъл цели да гарантира пълното разследване по случая с видеото за корупционен скандал, в който бе замесена крайнодясната партия и да се постигне пълна прозрачност по случая, посочват ДПА и АП. Курц обяви, че е готов да продължи работата на кабинета си като правителство на малцинството след оставката на вътрешния министър и да смени всички министри от АПС с експерти до произвеждането на предсрочни парламентарни избори, допълва ТАСС.                                                                                                                                                                                                                                                                                  ", "date": "2019.05.20", "title": "Курц предлага отстраняването на вътрешния министър Кикъл (Обновена)"}
{"url": "https://www.24chasa.bg/novini/article/7463150", "text": "От 20 години той осмива украинската политика. Вчера обаче Володимир Зеленски встъпи в длъжност президент на Украйна. “Моля, не окачвайте мои портрети в кабинетите си”, заяви комикът на церемонията във Върховната рада. “През целия ми живот се опитвах да разсмея украинците. През следващите пет години каза Зеленски. Новият украински президент обяви, че разпуска парламента, чиито сегашни членове според него са заинтересувани единствено от собственото си обогатяване, и свиква предсрочни избори, без да изчаква вота, който би трябвало да се състои през октомври. “Дошло е време членовете на сегашното правителство да си тръгнат и да освободят място за бъдещите поколения”, посочи Зеленски след полагането на клетва. Малко по-късно оставка подадоха украинският министър на отбраната Степан Полторак, ръководителят на Службата за сигурност на Украйна Васил Грицак и всичките му заместници. На церемонията по встъпване в длъжност Зеленски обеща да спре войната в Източна Украйна срещу проруските сепаратисти. Той отбеляза обаче, че диалог с Русия ще има единствено след връщането на принадлежащи на Украйна територии и на украинските военнопленници, предаде Ройтерс. Когато засегна в речта си диалога с Москва, Зеленски заговори на руски език. В обръщението си към украинския народ тв звездата призова депутатите до изтичане на пълномощията им след два месеца да приемат редица важни закони, по-специално за премахване на парламентарния имунитет. За церемонията пристигнаха над сто международни делегации, сред които президентите на Унгария, Латвия, Литва, Естония, Грузия, председатели на парламенти, премиери, вицепремиери, министри и други високопоставени гости. България беше представена от вицепремиера Марияна Николова. По време на среща по покана на Володимир Зеленски Николова изрази увереност в бъдещото позитивно развитие на двустранните отношения. Тя предаде поздравления от името на премиера Бойко Борисов с пожелания за успешен мандат, ползотворно съвместно сътрудничество и партньорство в интерес на българския и украинския народ. Президентът Зеленски увери вицепремиера Николова, че ще има пълна приемственост и надграждане в отношенията както при двустранния политически и икономически диалог, така и за запазване на правата на българското национално малцинство в Украйна. Държавният глава прояви подчертан интерес и към развитието на туристическия обмен. 41-годишният Зеленски наруши традициите и от мотоциклети и отиде там пеша. Той мина през парк, където се бе събрало голямо множество от хора, а с него вървяха само четирима бодигардове.", "date": "2019.05.20", "title": "Комикът Зеленски пое Украйна: Без мои портрети в кабинетите! (Обзор)"}
{"url": "https://www.24chasa.bg/novini/article/7463160", "text": "От днес в Гърция влиза в сила новият Закон за намаляване на ДДС за редица продукти и ресторантьорски услуги от 24 до 13%, което също води и до по-ниски цени. Около 5000 хранителни продукти в супермаркетите, като тестени изделия, захар, масло, какао, кафе, чай и сокове, се очаква да бъдат с по-ниски цени, като по-евтини ще бъдат и цените в ресторанти и пицарии, а също и на природния газ и електроенергията, които вместо 13% вече са с ДДС от 6%, посочва  Цените на продуктите ще намалеят от няколко цента до няколко евро, в зависимост от стойността, посочва агенция МИА. В ресторантите и таверните, според прогнозите, средната сметка от около 50 евро за четиричленно семейство ще бъде намалена на 46,5 евро. По отношение на електроенергията и природния газ, където ДДС от 13% е намален до 6%, на практика това ще означава, че сметката за електроенергия, която досега е възлизала на 100 евро, следващия месец ще бъде намалена с 6,20 евро, т.е. ще бъде 93,80 евро. Данък добавена стойност за конкретни хранителни продукти и услуги бе 13% до 20 юли 2015 г., когато като част от пакета от антикризисни мерки се увеличи до 23%, а година по-късно, от юни 2016 г., се покачи с още един процентен пункт до 24% .", "date": "2019.05.20", "title": "Падат цените в Гърция - ДДС бе свалено почти наполовина"}
{"url": "https://www.24chasa.bg/novini/article/7463109", "text": "Главният прокурор Сотир Цацаров проведе работна среща в ДАНС с председателя на службата Димитър Георгиев, министъра на вътрешните работи Младен Маринов, полицейски шефове и зам.-председателя на КПКОНПИ Антон Славчев. Съвещанието е по повод искането на Цацаров за информация, която има ДАНС за офшорки, банкови сметки и имоти в чужбина на политическщия елит и висшите държавни чиновници. Уточнено е какво ще рави всяка институция, как ще се обобщи информацията, как ще се систематизира от ДАНС преди да бъде предоставена на прокуратурата. Искането на Цацаров е от миналата седмица и няма връзка с изборите.", "date": "2019.05.20", "title": "Цацаров на среща в ДАНС заради офшорките на политиците (Обновена)"}
{"url": "https://www.24chasa.bg/novini/article/7463174", "text": "Водачката на френската крайна десница Марин Льо Пен разкритикува днес \"тежката грешка на съюзника си от Австрийската партия на свободата (АНС) Хайнц-Кристиан Щрахе, който подаде оставка от вицеканцлерския пост след публикувано от медии скандално видео, предаде Франс прес, цитирана от БТА. Става въпрос за грешка, допусната от един човек, която е много тежка. Тя впрочем веднага беше наказана с оставката му, при това не само като вицеканцлер, а и като председател на АНС, съюзническа партия на \"Национален сбор\" (НС) в Европейския парламент, заяви пред ФрансЕнфо председателката на НС. Наред Льо Пен зададе въпроса: \"Защо онези, които са подготвили този капан, не са публикували това видео (датиращо от 2017 г.), за да попречат на Щрахе да стане вицеканцлер\". Марин Льо Пен отбеляза, че видеото няма връзка с Русия. \"Хората, дошли да предложат (на Щрахе) пари, не са руснаци\", заяви тя. Льо Пен, която се класира за втория тур на френските президентски избори през 2017 г., след като получи руски заем за кампанията си и се срещна в Русия с президента Владимир Путин, за пореден път каза, че Франция няма \"никакъв интерес да води Студена война\" с Русия, която може да бъде \"съюзник в някои битки като например тази срещу ислямския фундаментализъм\". Тя подчерта, че има \"много положително виждане за направеното от Русия срещу ислямския фундаментализъм\". Допитване, публикувано днес в австрийския информационен сайт Oe24, показва спад от 5 пункта до 18 процента в подкрепата за Австрийската партия на свободата след скандала и оставката на Щрахе, отбелязва Ройтерс. Според анкетата подкрепата за консерваторите на канцлера Себастиан Курц, за сметка на това, се е увеличила с 4 пункта до 38 процента.", "date": "2019.05.20", "title": "Марин Льо Пен: Хората, дошли да предложат пари на Щрахе, не са руснаци"}
{"url": "https://www.24chasa.bg/novini/article/7463096", "text": "На контролен пункт Табановце на границата между Северна Македония и Сърбия снощи са открити 8 нелегални мигранти от Ирак в товарен автомобил на български гражданин, предаде агенция МИА, цитирана от БТА. Мигрантите са намерени при преглед на Форд транзит с българска регистрация, управляван от българския гражданин П.П., съобщи министерството на вътрешните работи на Северна Македония. Мигрантите били без документи. Шофьорът е арестуван и предаден на полицейското управление в Куманово.", "date": "2019.05.20", "title": "8 нелегални мигранти открити в камион на българин на границата между Северна Македония и Сърбия"}
{"url": "https://www.24chasa.bg/novini/article/7463110", "text": "Ако досега сте си мислели, че главните готвачи по морето взимат най-хубавите заплати от сезонния персонал, тази година и татуистите влизат в топа. Според обява в jobs.bg професионалист с минимум 1 година опит и говорим поне един чужд език ще получи между 4000 и 5000 лева. Особено ценни са специалистите по пиърсинг. Добре платената служба е в разработен салон на Слънчев бряг. Маникюристките също са на особена почит. За салон на Златни пясъци такава служителка може да разчита на до 2600 лева заплата, плюс осигурена храна за работния ден, предава  Два езика и заплата между 1000 и 1500 лева бруто. Това пък е оферта за работа като аниматори по Черноморието. След удръжките в джоба на служителя ще влязат съответно между 777 лева и 1165 лева, ако трудовият договор е направен изрядно за пред НАП. Става въпрос за детска и спортна анимация, а желаните езици са английски, немски, румънски, полски. Добрата новина е, че битовизмите, като нощувки и храна (на блок маса), се поемат от работодателя. кой знае колко от лани, въпреки че хотелиери и ресторантьори масово се оплакват от отлив на работна ръка. При лошите прогнози за летен сезон 2019 обаче повишение на възнагражденията няма как да се очаква. Предложенията за камериерки, миячки в кухнята или пиколо не надхвърлят 1000 лева, като работодател от Слънчев бряг откровено оферира 800 лева чиста заплата за шестдневна работна седмица от 8-часов работен ден. За сметка на това има „стимулиращи бонуси”. Дори викачите пред ресторанти взимат повече от жените, които ще мият пода и ще изпъват чаршафите в хотелската стая. Според обява за промоутъри (в скоби е поставен и българският синоним „викачи\") за магазин за облекла в Слънчев бряг заплащането е между 1300 и 1500 лева. Английският е задължителен и има още една важна подробност - работодателят не урежда нито място за нощувка, нито храна. В момента вакантните позиции само в най-големия сайт за набиране на персонал по морето са над 3600. Отделно работна ръка се търси и по други канали. Особено що се отнася за нискоквалифициран труд работодателите отдавна обикалят селцата и малките населени места в радиус 30-40 километра от морето. На тях им излиза доста по-изгодно да осигурят транспорт сутрин и вечер за група, отколкото да наемат квартири. А време няма. Завчера Варна откри летния сезон официално. За хотелите в Слънчев бряг например активната работа започва на 1 юни. 2030 чуждестранни граждани искат да работят като сезонни работници у нас, съобщи преди дни социалният министър Бисер Петков. Ръстът спрямо същия период на миналата година е два пъти. През 2018 година са били регистрирани за сезонна заетост до 90 дни 1175 души. От тези 2030 чужденци 1470 са украинци, както и миналата година, те преобладават. След това по брой се нареждат граждани от Киргизстан и Молдова, добави още той. Най-търсените работници през лятото са камериери, готвачи, сервитьори, поясни министърът. „Браншът трябва да увеличи заплатите. Ако не постигнем средна заплата от 1400 евро с хоризонт 2026-2028 година, ще изостанем страшно много. Защото нашите кадри ще продължат да бъдат пазарувани от Гърция, Кипър, Германия, Англия, северните страни.” Това каза преди няколко месеца Румен Драганов от Националния борд по туризъм. Това е пътят, по който трябва да вървим - не да се плаща \"под масата\", да се спестява от първа заплата, защото работникът можел нещо да счупи, не да се спестява от последна заплата, защото, видиш ли, шефът не бил доволен от персонала си. Всичко това уронва доброто име на българския бизнес и трябва да се спре, допълни експертът.", "date": "2019.05.20", "title": "5000 лева заплата предлагат за татуист в Слънчев бряг, за маникюристка дават 2 600 лева"}
{"url": "https://www.24chasa.bg/novini/article/7463128", "text": "Новата дефиниция на килограма в Международната система единици влиза в сила от днес - Световния ден на метрологията, съобщи АФП, цитирана от БТА. Решението взе Генералната конференция по мерките и теглилките през ноември миналата година. Променят се също дефинициите на келвина - единицата за температура, ампера - за електрически ток, и на мола - за количество вещество, така че да се основават на физически константи. Останалите единици в Международната система СИ - кандела - за сила на светлината, секунда - за време и метъра, вече се основават на константи. Най-голям интерес предизвиква ревизията на килограма, мярката за маса. Досега - от 1889 г., за негов еталон служеше цилиндър от платина и иридий, съхраняван в сейф в покрайнините на Париж. Сега този еталон ще бъде заменен от дефиниция, основаваща се на научна формула от квантовата физика. Килограмът вече ще бъде определян на базата на изчисление по константата на Планк, която изразява отношението между енергията и честотата на субатомни частици като фотоните. Новата дефиниция осъвременява единицата килограм, подобно на метъра, чийто еталон също до 1960 г. беше метален, но вече се основава на скоростта на светлината. За разлика от металния еталон, по константата на Планк не може да се натрупва прах, тя не се променя с времето, нито има риск да бъде изпусната на земята. Новата система ще е по-добра за измерване на особено малките и особено големите маси. Келвинът вече ще се определя на базата на константата на Болцман. Амперът ще бъде свързан с електрическия заряд на един протон, а молът - с константата на Авогардо. Единиците в Международната система СИ засягат основни човешки дейности, като световната търговия и научните иновации. Новите дефиниции няма да доведат до осезаеми промени за повечето хора. Измерването в магазините ще остане същото. Учените обаче ги приветстват като малка революция в областта на мерките и теглилките. Новите стандарти ще са по-стабилни и ще дават възможност за по-точни измервания в различни области - от фармацевтиката до изследванията на климата. /Христина Терзиева/", "date": "2019.05.20", "title": "От днес дефиницията на килограма е друга"}
{"url": "https://www.24chasa.bg/novini/article/7463130", "text": "Иранският външен министър Мохамад Джавад Зариф отправи остра критика към президента на САЩ Доналд Тръмп заради заплахите му в Туитър за \"официален край\" на Иран, предаде Асошиейтед прес, цитирана от БТА. Зариф отвърна на Тръмп също в Туитър, като предположи, че някой е подтикнал Тръмп към \"геноцидни нападки\". Тръмп \"се опитва да постигне онова, което Александър Велики, Чингис хан и други агресори не са успели да направят през вековете\", отбелязва Зариф с очевидна ирония. \"Иранците в продължение на хилядолетия съществуват като горд и смел народ, докато всички агресори вече ги няма\", изтъква Зариф и допълва \"никога не заплашвай иранец\", а после дава съвет на Тръмп: \"Опитай с уважение, това дава резултат\". Британският външен министър Джереми Хънт на свой ред посъветва днес Иран да не подценява решимостта на Вашингтон и да се въздържа от действия, които могат да провокират военен отговор от страна на САЩ. Той каза това пред журналисти в Женева, където бе на посещение. \"Те (американците) не искат война с Иран, но в случай на посегателство срещу американските интереси ще отговорят. И Иран трябва много, много добре да размисли върху това\", посочи Хънт, цитиран от Ройтерс. Иракски шиитски лидери предупредиха днес за опасността Ирак да бъде въвлечен в евентуална война между САЩ и Иран. Предупреждението беше отправено ден, след като реактивен снаряд, очевидно изстрелян преднамерено, падна край американското посолство, намиращо се в укрепената Зелена зона в центъра на Багдад. Видният шиитски мюсюлмански духовник Муктада Садр каза, че е против това да се провокира война между САЩ и Иран, защото при този сценарий Ирак ще се превърне в бойно поле\". По повод на това, че не е ясно кой е изстрелял снаряда вчера, Садр посочи, че всеки, който въвлече Ирак във война и го превърне в бойно поле, ще бъде враг на иракския народ\". Хади ал Амири, лидер на парламентарно представения блок \"Ал Фатах\" каза, че \"ако избухне война, тя ще изгори всички нас\". Външният министър на Оман Юсеф бин Алауи бин Абдула, който в миналото е посредничил за уреждане на преговори между Иран и САЩ посети днес Техеран в момент на рязко изостряне на напрежението между Ислямската република и САЩ. Той обсъди с иранския си колега Зариф регионални и международни въпроси, предаде иранската агенция ИРНА, цитирана от Ройтерс. Агенцията обаче не съобщава подробности и не се знае дали визитата му е свързана с успокояване на страстите, разгорели се между Вашингтон и Техеран. Оман, който е монархия от Персийския залив, успява да поддържа приятелски отношения както с Иран, така и със САЩ.", "date": "2019.05.20", "title": "Техеран към Тръмп в Туитър: Никога не заплашвай иранец"}
{"url": "https://www.24chasa.bg/novini/article/7463142", "text": "68-годишен мъж бил намерен мъртъв в землището на село Равен, съобщиха от полицията, цитирани от  . Селото се намира на около 16 км югоизточно от Кърджали. Тялото било открито около 18 часа на 19 май. За случая е подаден сигнал в РУ-Момчилград. Не са открити следи от насилствена смърт.                   ", "date": "2019.05.20", "title": "Откриха труп на мъж край кърджалийско село"}
{"url": "https://www.24chasa.bg/novini/article/7463144", "text": "Двуметров метален триножник се заби в гърдите на ветеран от войната, пътуващ до шофьора в кола на междущатска магистрала в Сакраменто, Калифорния. Наточеното острие, хвърлено от мост над шосето, проби предното стъкло и прониза белия дроб на военния ветеран, предава Канал 3. Той оцеля по чудо с цената на четири счупени ребра и частично пробит бял дроб. Властите арестуваха 32-годишен клошар, подозиран, че е захвърлил откраднатия от него триножник. \"Късмет е много слабо казано - той бе на сантиметри от смъртта, а аз бях на метри от нея\", заяви шофьорът Тим Пейдж, също ветеран от армията. Неговият спътник отначало дори не искал да викат линейка. \"Той е много корав тип\", добави за спътника си Пейдж. На арестувания бездомник може да му бъде повдигнато обвинение в предумишлено убийство.", "date": "2019.05.20", "title": "Хвърлен от мост триножник прониза белия дроб на мъж, пътуващ в кола в Сакраменто (Видео)"}
{"url": "https://www.24chasa.bg/novini/article/7463184", "text": "Турските власти са заловили при две отделни операции на ГКПП Капъкуле/Капитан Андреево 8,5 кг хашиш и 22,3 кг опиумна смола, предаде турската частна телевизия НТВ, цитирана от БТА. Според съобщение на министерството на търговията, огласено от телевизията, хашишът е бил намерен в ТИР, очакващ да премине границата в посока към Турция. По преценка на митническите служители камионът е бил подложен на по-щателна проверка с рентген и специално обучено куче. Наркотикът е бил разпределен в седем пакета, поставени в торба, а точното му количество е 8,488 кг. Отделно, въз основа на разузнавателна информация, получена от жандармерията в Истанбул, на границата е бил проверен с рентген и лек автомобил, който пътувал за България. В тайници в колата били открити 22 килограма и 260 грама опиумна смола. Стойността на наркотиците, заловени при двете акции, се изчислява на около милион и сто хиляди турски лири (164 хиляди евро). Шофьорите на ТИР-а и леката кола са задържани.", "date": "2019.05.20", "title": "Заловиха наркотици за над 160 000 евро\nна границата с Турция"}
{"url": "https://www.24chasa.bg/novini/article/7463182", "text": "Голям пожар е обхванал сметището край пловдивското село Цалапица. Няма пострадали хора, на място са три екипа огнеборци, съобщиха от полицията. Сигналът е бил получен в 17,40 часа. Не е ясна причината за огненото бедствие. Миналата година сметището отново бе обхванато от пламъци.                                                                                                                                                                                                                                                                                                                        ", "date": "2019.05.20", "title": "Гори сметището край Цалапица"}
{"url": "https://www.24chasa.bg/novini/article/7463188", "text": "Украинският премиер Володимир Гройсман обяви, че след заседанието на правителството в сряда ще подаде оставка и че ще участва в предстоящите парламентарни избори, предаде Ройтерс. Гройсман каза това, след като встъпилия в длъжност днес нов президент Володимир Зеленски заяви, че разпуска парламента като подготовка за предсрочни избори след два месеца, предава БТА. Премиерът обясни, че е взел това решение, след като Зеленски заявил, че украинското правителство трябва да се оттегли.", "date": "2019.05.20", "title": "Украинският премиер Володимир Гройсман подава оставка в сряда"}
{"url": "https://www.24chasa.bg/novini/article/7463192", "text": "Редактор и 10 журналисти от руския всекидневник „Комерсант“ обявиха днес, че подават оставка в знак на протест срещу уволнението на двама техни колеги заради статия за потенциална рокада в близкото обкръжение на президента Владимир Путин, предаде АФП, цитирана от  Оставките, включително целия политически отдел, подчертават напрежението между издатели и персонал в руските медии, които са доминирани от прокремълски издания. Двамата репортери – Иван Сафронов и Максим Иванов, заявиха, че са били принудени да напуснат издателската къща „Комерсант“, собственост на милиардера Алишер Усманов, заради статия за възможна оставка на Валентина Матвиенко от поста председател на горната камара на парламента. Според техните източници тя ще бъде заменена от Сергей Наришкин, настоящ шеф на Службата за външно разузнаване на Русия.", "date": "2019.05.20", "title": "Протест в руския вестник \"Комерсант\": редактор и 10 журналисти дават оставки"}
{"url": "https://www.24chasa.bg/novini/article/7463212", "text": "\"Докато другите говорят за диверсификация, ние я правим. Цялото трасе е за 18 млрд. куб. метра газ. Това е Балкански поток. В сряда ще направим същото и с Гърция - там е от 3 до 5 млрд. куб м. И с нашите находища - Хан Аспарух и Силистар - имаме пълна диверсификация\". Това заяви министър-председателя Бойко Борисов, след като се запозна с извършените от „Булгартрансгаз“ ЕАД дейности по разширението на газопреносната инфраструктура от българо-турската граница до българо-сръбската граница, съобщиха от правителствената пресслужба. Премиерът Борисов уточни, че компресорните станции са американски. „Създаваме условия и за американски втечнен газ, и за руски газ. Ние си построяваме в момента газовите магистрали. Паралелно с дипломацията и усилено строим“, добави още министър-председателят и уточни, че трасето трябва да е готово до октомври. Министър-председателят Борисов наблюдава полагането на тръби за изграждане на нов газопровод с дължина 11 км. от българо-турската граница до компресорна станция „Странджа“. На място се изгражда и газоизмервателна станция „Странджа“. Общата стойност на двата проекта е 75 млн. лв. – изцяло инвестиция на „Булгартрансгаз“. Предвижда се съоръженията да се въведат в експлоатация през месец октомври 2019 г., така че да се даде възможност природен газ от входна точка Турция да постъпва на българска територия януари 2020 г. Проектът e част от концепцията за европейски газоразпределителен център Балкан. Разширението на съществуващата газопреносна система и реализацията на цялостната концепция за газов хъб „Балкан“ целят запазване стратегическата роля на Република България, като водещ газов център в региона на Европа.", "date": "2019.05.20", "title": "Борисов: Другите говорят за диверсификация, ние я правим"}
{"url": "https://www.24chasa.bg/novini/article/7463238", "text": "Градушка с размерите на лешник е паднала в Свищовско, нанесени са щети на върху земеделската продукция, има наводнени пътища, съобщи на БТА кметът на Свищов Генчо Генчев. По думите му пороят, съпроводен с градушка е продължил повече от 20 минути. Най-засегнати са селата Морава, Вардим и Драгомирово. Преустановено е движението по жп линията Левски-Свищов в района на жп спирката в село Морава. Кметът Генчо Генчев е пристигнал в Морава с аварийните екипи за да бъдат установени пораженията от градушката, започнала в следобедните часове. В края на миналата седмица селото беше поразено от градушка и ураганен вятър, а щетите бяха описани от комисия към Община Свищов, припомни кметът.", "date": "2019.05.20", "title": "Градушка с големина на лешник падна в Свищовско"}
{"url": "https://www.24chasa.bg/novini/article/7463002", "text": " Трите големи телеком оператори – VIVACOM (Българска телекомуникационна компания), Теленор и А1 (Мобилтел) настояха на намаляване на таксите за радиочестотния сектор, за да правят инвестиции. При сегашните тарифи инвестиционен интерес липсвал. Те изразиха това свое становище на среща с министъра на транспорта, информационните технологии и съобщенията Росен Желязков, председателя на Комисията за регулиране на съобщенията (КРС) Иван Димитров и представители на МРРБ.  Операторите приветстваха направените първи предложения на КРС по отношение на намалението на цените за 2.6 и 3.6 GHz радиочестотна лента, като стъпка за стимулиране на инвестициите. Дискусията беше инициирана от министър Желязков. Той подчерта значението на съвместната работа между министерството, регулатора и бизнеса, като основа за бъдещо развитие на сектора. Общо бе мнението, че активно използване на технологиите, ще повиши конкурентоспособността на държавата. Чрез създаването на по-благоприятни условия за развитие на мобилните комуникации, България би могла да има водеща роля в региона и Европейския съюз, заявиха от своя страна операторите. ", "date": "2019.05.20", "title": "Телекомите искат по-ниски такси за радиочестотния спектър, за да правят инвестиции"}
{"url": "https://www.24chasa.bg/novini/article/7462988", "text": "Запитан дали Владимир Путин ще поздрави  , говорителят на Кремъл Дмитрий Песков каза, че руският държавен глава няма подобни планове, предаде Ройтерс, цитирана от БТА. Президентът Путин ще поздрави президента Зеленски за първите успехи при уреждането на вътрешния конфликт в Източна Украйна, както и при първите успехи в нормализирането на руско-украинските отношения, каза Песков, цитиран от ТАСС.", "date": "2019.05.20", "title": "Путин не смята да поздравява Зеленски за встъпването му в длъжност като президент"}
{"url": "https://www.24chasa.bg/novini/article/7463005", "text": "Ръководството на \"Дойче банк\" разсея съмненията за пране на пари, в което бил замесен президентът на САЩ Доналд Тръмп и неговият зет Джаред Къшнър, както писа в. \"Ню Йорк таймс\", предаде АФП, цитирана от БТА. Днес германската банка опроверга информацията на американското издание. Според него няколко служители на \"Дойче банк\", специализирани в засичането на операции по пране на пари, препоръчали през 2016-а и 2017 г. финансовото министерство на САЩ, като главно действащо лице в борбата срещу финансовите престъпления, да бъде информирано за голям брой трансакции, засягащи юридически лица, контролирани от Тръмп и Къшнър. Само че ръководителите на германската банка, отпуснала, според изданието, милиарди долари на компании, контролирани от двамата мъже, отхвърлили препоръките на служителите си. \"В нито един момент (вътрешен) разследващ не е бил възпрепятстван да разкрие потенциално подозрителна дейност\", заяви днес в комюнике говорител на \"Дойче банк\". Твърденията, че някой би могъл да бъде накаран да замълчи или да бъде уволнен, за да се прикрият такива опасения, свързани с клиент, са напълно неправдоподобни, се допълва в комюникето. В поредица туитове тази сутрин Тръмп реагира на статията на \"Ню Йорк таймс\", обвинявайки вестника и други медии, че пишат \"измислени истории\". Тръмп отхвърли твърденията на изданието и заяви, че той е имал толкова много пари като бизнесмен, че не се е нуждаел от банки. Той също отрече каквито и да било пари да са идвали от Русия, съобщи Ройтерс.", "date": "2019.05.20", "title": "\"Дойче банк\" опроверга съмнения за пране на пари, свързани с Тръмп"}
{"url": "https://www.24chasa.bg/novini/article/7463018", "text": "Жена от Краков роди шест близначета в университетската болница, съобщи ТАСС. Майката се чувства нормално. Бебетата тежат по около 1 кг. Всички са настанени в кувьози, предава БТА. Това е първият случай на раждане на шест деца едновременно в Полша, каза представителката на болницата Мария Влодковска.", "date": "2019.05.20", "title": "Полякиня роди шестзначета в Краков, бебетата тежат по 1 килограм"}
{"url": "https://www.24chasa.bg/novini/article/7462688", "text": "Стотици демонстранти участваха в шествие до законодателното събрание на щата Алабама, за да протестират срещу новоприетия щатски закон за забрана на абортите, предаде Асошиейтед прес. Демонстрацията се състоя само дни след като губернаторът на щата Кей Айви подписа най-строгия закон срещу абортите в САЩ. С него се криминализира извършването на аборт в почти всички случаи, с изключение на тези, когато е заплашено здравето на майката. Законът не предвижда изключения за изнасилвания и кръвосмешения, предава БТА. Алабама е част от поредица консервативни щати, които искат законови изменения във връзка с историческото решение на върховния съд на САЩ от 1973 г. по делото \"Роу срещу Уейд\", след което абортите бяха легализирани на цялата територия на Съединените щати. Губернаторите на Кентъки, Мисисипи, Охайо и Джорджия одобриха забрани върху абортите, ако има засечена сърдечна пулсация на плода, което може да стане още в шестата седмица на бременността, отбелязва Асошиейтед прес. Нито един от тези закони обаче всъщност не е влязъл в сила и всеки един от тях се очаква да бъде блокиран в съдилищата в хода на оспорвания по съдебен ред. В крайна сметка най-вероятно въпросът ще бъде решен от Върховния съд.", "date": "2019.05.20", "title": "Стотици протестираха срещу забраната на абортите в Алабама (Снимки)"}
{"url": "https://www.24chasa.bg/novini/article/7462620", "text": "Министърът на енергетиката Теменужка Петкова посети днес АЕЦ \"Козлодуй\" за да провери на място работата по плановия годишен ремонт на пети блок, който бе спрян на 1 май за презареждане с ядрено гориво и извършване на дейности за повишаване на топлинната му мощност до 104 на сто. \"Удължаването на живота на пети и шести блок на АЕЦ \"Козлодуй\" е един от основните приоритети на правителството в енергийната област, каза на брифинг на площадката на пети блок Петкова. - Неговото изпълнение ще даде гаранция за сигурността на електроенергийните доставки за българските потребители.\" Енергийният министър допълни, че удължаването на живота на двата блока в атомната централа е много сериозен ресурс за българската енергетика. Според Петкова чрез него гражданите и бизнесът ще могат и в бъдеще да ползват чиста енергия на достъпни цени. Лицензът за работа на пети блок вече бе удължен с 10 години от АЯР и сега предстои това да се случи за шести блок. От ръководството на централата увериха, че изпълняват предвидените за това мерки изцяло със собствени средства. Централата е в отлично финансово състояние, като печалбата й за миналата година е 167 млн. лв., а над 360 млн. лв. са наличностите по банковите сметки на компанията. Министър Петкова коментира и протестите на малките ВЕИ производители от миналата седмица. Производителите твърдят, че промяната в Закона за енергетиката, с която се премахва двойното им субсидиране, не се прилага за всички. \"Този тип производители са били финансирани веднъж от ДФ \"Земеделие\" и втори път чрез преференциални цени на електроенергията им, каза по този повод Теменужка Петкова. - Одитният орган на ЕК отчете, че това е свръхсубсидиране, което трябва да бъде премахнато. В резултат на това през 2015 г. беше променен Законът за енергетиката. Ако двойното финансиране не е било премахнато, това ще застраши верифицирането на средствата от фонда. В следващите дни предстои нова среща с производителите на енергия от възобновяеми източници, за да бъде обсъден казусът отново.\"", "date": "2019.05.20", "title": "Министър Петкова провери на място ремонта на пети блок на АЕЦ \"Козлодуй\""}
{"url": "https://www.24chasa.bg/novini/article/7462616", "text": "След дълга обиколка по съдебни инстанции и връщане за ново гледане, Върховният касационен съд призна за виновен публичен изпълнител от Варна за това, че нарушил служебните си задължения, като прекратил с разпореждане изпълнително производство, образувано за принудително събиране на дължими от дружество „Евродринкс“ АД на бизнесмена Михаил Михов (известен като Мишо Бирата - б.р.) държавни вземания, при положение че задължението не било погасено изцяло. Според съдебно-счетоводната експертиза по делото причинените вреди на държавата са на стойност 498 728,68 лева. Състав на Върховния касационен съд остави в сила решението на апелативните магистрати от Варна срещу Недрет Н., а именно 1 година лишаване от свобода с 3-годишен изпитателен срок. Престъплението било извършено чрез ръчни записи от идентифициран потребител с потребителското име на Недрет. В деловодната система на Агенцията за държавни вземания по изпълнителното дело срещу дружеството-длъжник „Евродринкс“ АД ръчно била вписана промяна на размера на дължимите лихви и на част от главниците по несъбраните вземания. Първоначално Варненският окръжен съд оневини Недрет, решението бе потвърдено от апелативния съд, но след протест на прокуратурата ВКС го върна за ново гледане на втора инстанция. новият състав по делото прецени, че Недрет е виновен и му даде условна присъда, което върховните магистрати потвърдиха като последна инстанция.", "date": "2019.05.20", "title": "Осъдиха публичен изпълнител, спрял дело срещу Михаил Михов - Мишо Бирата"}
{"url": "https://www.24chasa.bg/novini/article/7462741", "text": "Патриарх Неофит се е срещнал днес с архиепископа на Кипър Хризостом Втори, който е на кратко посещение у нас. По време на приема са споделени чувства на братска любов и приятелство между Българската православна църква и Кипърската архиепископия, съобщиха от Българската патриаршия. В срещата са участвали Пловдивският митрополит Николай, Неврокопският митрополит Серафим, Старозагорският митрополит Киприан, Врачанският митрополит Григорий, Видинският митрополит Даниил и Мелнишкият епископ Герасим - главен секретар на Светия синод на БПЦ. Приемът е завършил с пожелание за дълголетно служение на Светата Православна църква и с надежди за бъдещи срещи и служение пред Божия престол. Като знак на признателност, Светейшият патриарх Неофит е получил в дар плакет с образите на апостолите Павел и Варнава. Българският патриарх е подарил на Кипърския архиепископ Хризостом енголпие с образа на Св. Климент Охридски.", "date": "2019.05.20", "title": "Патриарх Неофит се срещна с Кипърския архиепископ Хризостом Втори (Видео)"}
{"url": "https://www.24chasa.bg/novini/article/7462462", "text": "Кръгла годишнина от рождението на Никола Вапцаров отбелязваме тази година - 110 г. Дали това не е знак, че е голяма вероятността поетът да се падне на матурата по български език и литература, разсъждават ученици и родители. Зрелостният изпит е на 21 май. Миналата година абитуриентите писаха интерпретативно съчинение или есе по темата “Човекът и вярата” по стихотворението на Вапцаров “Вяра”. Абсолютно възможно е да се повтори, потвърдиха експертите от МОН. Откакто от 2008 г. се провеждат задължителни зрелостни изпити, са се повтаряли Пенчо Славейков, Йордан Йовков и Елин Пелин - на майските или септемврийските изпитни сесии. Всъщност е имало повторения и на автори, и на произведения За какво трябва да се внимава утре? Първите 5 въпроса в теста проверяват правописа на учениците - двойно “т”, непостоянно “ъ”, променливо “я”. Някои от думите трябва просто да са научени наизуст като правопис, защото не подлежат на специални правила за проверка. В думите “тайнствен” и “фотьойл” например няма правило, което да регламентира правописа. Има дежурни думи, които почти на всеки изпит се проверяват - “потискам”, “фини”, “скулптор” Тези въпроси носят по 1 точка. Това коментира за “24 часа” Цеца Петрова, преподавател по български език и литература в столичното 119-о средно училище “Акад. Михаил Арнаудов”. Най-много точки носят въпросите за работа с текст и въпросите с отворен отговор. Както и последният - 41-и въпрос, който всъщност е интерпретативно съчинение или есе. То дава 30 точки от общо 100. Задачите, които проверяват познаването на правилата и тяхната употреба, залагат знания за бройна форма при съществителните имена от мъжки род - . Образуване на прилагателни от съществителни собствени е също препъникамък на изпита. Например “  трябва да се изпише с малка буква, но   трябва да е с главна. Това са правила, които трябва да се познават, иначе няма как да бъдат приложени, обясни Цеца Петрова. Други дежурни задачи са тези, които проверяват познаването на падежните форми при местоименията. Членуването при съществителните от мъжки род е важно за оценката. Ако е заложено като единствена грешка в задачата, това води до минус една точка. Ако е в есето, тогава трябва да е системна грешка, за да бъде санкционирана. “Грешката в членуването обаче никога не е една. Ако не се познава правилото, тя е системна”, твърди учителката. В тестовете има задачи, които проверяват лексикалната култура и уместната употреба на думите -  . Пунктуацията проверява уменията да се обособяват части в изречението и пунктуация във видовете сложни изречения. При липса на втората затваряща запетая след подчиненото обстоятелствено изречение работата се санкционира с 1 точка. Проверява се и доколко уместно младежите употребяват фразеологизми. От 13-и въпрос започват въпросите по литература. Учениците трябва да съотнасят заглавия към автор. Да познават жанровите характеристики на творбите, теми и мотиви в тях. И тези въпроси носят по 1 точка. Следват въпросите с отворен отговор - работа с текст. Тук започва проверка на уменията да съотнасят текста към определена сфера на общуване и да откриват аргументи. Има и въпроси, които проверяват фунционалната грамотност - кое твърдение е вярно, кое не е. Завършващите не би трябвало да имат проблем с това, защото от 4-и клас всеки изпит го проверява. Препоръката ми е да се чете внимателно. Тук не може да се налучква. Тези въпроси носят повече точки. Цели 10 точки отнемат пропуски в задача, в която има 3 абзаца, в които се проверяват 3 умения - да се членува, правилно да се употребяват местоимения, както и учтивата форма при причастия. “41-и въпрос най-много плаши зрелостниците. Добре е творбата да бъде положена в контекста на творчеството на автора, в контекста на литературната епоха, в която се ражда текстът. Необходим е преглед на темите и мотивите съобразно зададения въпрос или формулираната тема”, обясни още преподавателката по литература. Учениците трябва да пишат четливо, да не поставят знаци, които нарушават анонимността, съветват още специалистите. Форматът е същият, няма да има нещо, което не са изучавали или което не е част от учебно-изпитната програма. Всяка работа се оценява от двама независими оценители. Ако има разминаване, работата отива на супероценител. 10 500 квестори ще следят срещу преписване на матурата по български език и литература и 9500 за втория задължителен зрелостен изпит по предмет по избор. 600 ще са квесторите за изпита по желание. Това съобщиха от министерството на образованието. Квесторите ще осигуряват пропускателния режим на входа на училището. Учениците трябва да носят лична карта и служебна бележка за допускане. В класните стаи се осигуряват двама квестори, като в коридорите също ще има дежурни квестори. Учениците ще сядат на точно определените за тях места в залите. Зрелостниците, подали заявления за явяване на матура по български език и литература, са 52 650, а за втора матура - 41 716. МОН е предприело необходимите мерки за безпроблемното провеждане на изпитите. Освен квестори за нормалното протичане на изпитния ден във всички зали, в които ще се провеждат изпити и ще се размножават изпитните материали, е осигурено и видеонаблюдение. ", "date": "2019.05.20", "title": "10 точки свалят на изпита грешки с членуване, местоимения и учтива форма при причастията"}
{"url": "https://www.24chasa.bg/novini/article/7461731", "text": "Китай има основа, доверие и способности да осигури стабилното развитие на валутния пазар и обменния курс на юана на рационално ниво, заяви заместник-директорът на Китайската народна банка и управител на Валутното бюро Пан Гуншън, предава  . През тази година пазарът на чуждестранна валута се развива стабилно, размерът на чуждестранните капитали в страната се увеличава, валутният резерв се повишава, а очакванията за валутния пазар са стабилни. Поддържайки определената политика, Китай ще разшири финансово отваряне, ще запази устойчива и стабилна финансова реформа, ще съдейства за двупосочното отваряне на финансовия пазар, ще задълбочи валутната реформа, ще повиши либерализацията и улесняването на трансграничната търговия, за да създаде по-благоприятни условия за чуждестранните инвеститори.", "date": "2019.05.20", "title": "Стабилното икономическо развитие е подкрепа към валутния пазар и курса на юана"}
{"url": "https://www.24chasa.bg/novini/article/7462747", "text": "Германия е похарчила миналата година рекордните 23 милиарда евро за интеграцията на бежанците и за борбата с причините за миграцията, предаде Ройтерс. Агенцията се позовава на правителствен документ, до който е получила достъп. Разходите за бежанците са се увеличили през миналата година с близо 11 процента в сравнение с 20,8 милиарда евро, похарчени за тях през 2017 г., сочи доклад, изготвен от министерството на финансите. Увеличението се дължи най-вече на по-големите разходи, имащи за цел премахването на причините на миграцията към Европейския съюз и подобряването на жизнения стандарт в страните на произход на мигрантите, предава БТА. Правителството е похарчило общо 7,9 милиарда евро през миналата година, за да се бори с причините за миграцията в чужди страни. 16-те провинции на Германия, които са натоварени със задачата да намират жилища и да интегрират мигрантите, идващи от Сирия, Ирак и Афганистан, са получили 7,5 милиарда евро от федералния бюджет миналата година, става ясно от доклада. Очаква се в сряда правителството на канцлера Ангела Меркел да обсъди годишния правителствен доклад за похарчените средства за бежанците и тяхната интеграция, отбелязва Ройтерс.", "date": "2019.05.20", "title": "Германия дала 23 млрд. евро за бежанци и мерки срещу миграцията през 2018-а"}
{"url": "https://www.24chasa.bg/novini/article/7462757", "text": "Косово спасява албанската икономика с въведените стопроцентови мита за внос на стоки от Сърбия и Босна и Херцеговина, които продължават да увеличават износа на албански стоки в Косово, посочи албанската телевизия Ора нюз, цитирана от агенция МИА и БТА. Телевизията съобщи, че по данни на държавния статистически институт обемът на износа от Албания за Косово през април е бил със 70,4 процента по-голям в сравнение със същия месец миналата година, а общо през първите четири месеца на годината - с 52 процента по-голям от същия период на 2018 г. Албания изнася в Косово най-много руда, горива и строителни материали. С увеличаването на износа Косово вече зае второ място в списъка на търговските партньори на Албания. За първите четири месеца тя е изнесла за Косово стоки на стойност 8,9 милиарда леки /72,4 милиона евро/. От друга страна, албанският износ към други страни отбелязва спад. През първото тримесечие са изнесени стоки за 99 милиарда леки /810 милиона евро/, което е с 2,3 процента по-малко от същия период миналата година. Най-голямо влияние за това е оказало намаленото производство на електроенергия и горива в страната.", "date": "2019.05.20", "title": "Косово спасява албанската икономика"}
{"url": "https://www.24chasa.bg/novini/article/7462760", "text": "75 % от младите хора в Европа между 15 г. и 24 г. открито споделят, че не могат веднага да различат фалшивата от истинската новина. Цифрата е плашеща, затова са необходими повече мерки в областта на медийната грамотност, заяви в Бургас еврокомисарят и водач на евролистата на ГЕРБ Мария Габриел по време на дискусията \"Фалшивите новини и ценностите на цифровото общество\". Събитието се проведе в Експозиционен център \"Флора\"и в него взеха участие близо 200 души – представители на медии, студенти от бургаски висши учебни заведения, IT специалисти, пиар специалисти. Бургаският кандидат за евродепутат от ГЕРБ Ивелина Василева бе модератор на дискусията, на която присъстваха още кметът на община Бургас Димитър Николов, народни представители, кметове от област Бургас и общински съветници. \"Работим с министрите по образованието, заложили сме повече програми, които да позволят медийната грамотност да добива по-голяма популярност. Ако дадем възможност още в най-ранния стадий на образователната система младите да разполагат със знания и инструменти да бъдат критично мислещи, ще имаме повече шансове за борбата с фалшивите новини. Защото ние не можем да ги премахнем, но можем да намалим тяхната видимост\", каза още Габриел. Тя подчерта, че фалшивите новини не са тези с незаконно съдържание и припомни, че в Европейското право незаконното съдържание означава език на омразата, пропаганда към тероризъм, сексуално насилие над деца и за тях има много ясен подход. \"За сметка на незаконното съдържание въпросът с фалшивите новини не стои така. До преди 2 г. темата не съществуваше в европейския дневен ред, нямахме дефиниция за фалшива новина или дезинформация. Започнахме със създаване на експертна група и вече имаме обща дефиниция на ниво ЕС - фалшива новина, дезинформация, е когато има намерение за вреда. В тези новини има много сиви зони. Но има две червени линии, които никога няма да пресечем - свободата на словото и правото на достъп до информация\", увери българският еврокомисар. Според изследвания 83 % от европейските граждани смятат, че дезинформацията е заплаха за демокрацията, а три са темите, по които фейк новините имат най-силно влияние - здраве, околна среда и миграция. Създаване на европейска мрежа от т.н. независими проверители на факти, които в рамките на минути могат да кажат коя новина е фалшива, е сред приоритетите на българския еврокомисар. Както и създаване на Европейска платформа за борба с дезинформацията. Ивелина Василева заяви, че всеки в ежедневието си е бил жертва на фалшива новина или е срещал такива в социалните платформи и интернет пространство. „Провеждаме тази дискусия в Бургас, защото той е градът, който само преди два дни беше обявен за най-бързо развиващ се при раздаването на годишните награди от Българската асоциация по аутосорсинг и Българската асоциация на софтуерните компании. В категория за най-успешно сътрудничество между образованието и бизнеса победител е Професионалната гимназия по компютърно програмиране и иновации. Въпросът, пред който сме изправени днес, е как да запазим чистотата на информационната среда. Как да разпознаваме фалшивите новини и да се борим срещу това явление? Аз съм човек, който обичайно говори за чистата и здравословна околна среда и бургазлии имат висока чувствителност по темата. Но те са и хора, които точно и ясно преценят коя информация е вярна и коя не. Това е целта на дискусията „Фалшиви новини и ценности на цифровото общество“. Всички приветстваме усилията, които Мария Габриел положи като еврокомисар в сферата на дигитализацията и в борбата с дезинформацията“, допълни кандидатът за евродепутат от ГЕРБ . \"Цифровизацията не е бъдещето, а част от ежедневието и тя променя начина, по който работим, учим, пътуваме. Новите технологии са добра възможност, но носят и рискове - още повече социално изключване, още по-големи разлики между градове, региони и държави. Необходимо е Европа да има малко по-различен подход, защото за първи път тя не е в центъра на технологичната революция. Изостава от Китай, Щатите, а вече и от други държави. Сега е моментът Европа, инвестирайки в стратегическите си силни страни, да покаже, че може да се върне в състезанието\", смята Габриел. Тя сподели, че след 2020 г. над 90 % от работните места ще изискват основни цифрови умения. \"Днес ги има само 37 % от работната сила и 44 % от европейците. Ако сега липсват 350 000 IT специалисти в Европа, след две години те ще са 500 000\", каза водачът на евролистата на ГЕРБ.", "date": "2019.05.20", "title": "Мария Габриел: 75 % от младите в Европа не разпознават фалшивата новина"}
{"url": "https://www.24chasa.bg/novini/article/7462806", "text": "Европейският фонд за стратегически инвестиции (ЕФСИ) – фондът „Юнкер“ – се очаква да мобилизира 398,6 млрд. евро в инвестиции, стана ясно след последната среща на съвета на директорите на Европейската инвестиционна банка (ЕИБ), предаде пресслужбата на Европейската комисия.. Към май 2019 г., сделките одобрени в рамките на фонда „Юнкер“, възлизат на 73,8 млрд. евро финансиране и покриват всички 28 държави членки. Около 949 000 стартиращи фирми, малки и средни предприятия (МСП) се очаква да се възползват от подобрения достъп до финансиране. Понастоящем, първите 5 държави по инвестиции отнесени към БВП, са Гърция, Естония, България, Португалия и Латвия. Европейската инвестиционна банка е одобрила 54,3 млрд. евро за финансиране на инфраструктура и иновационни проекти, които трябва да генерират 249,7 млрд. евро допълнителни инвестиции, докато Европейският инвестиционен фонд (ЕИФ), който е част от ЕИБ е одобрил 19,5 млрд. евро чрез споразумения с посреднически банки и фондове за финансиране на МСП, които пък се очаква да генерират 148,9 млрд. евро допълнително.", "date": "2019.05.20", "title": "България остава на трето място по инвестиции в ЕС отнесени към БВП"}
{"url": "https://www.24chasa.bg/novini/article/7461195", "text": "Ако критерият за оценка на офертите за 35-годишната концесия на летище София беше колко кеш ще прибира държавата, то класирането на кандидатите щеше да е ясно още в деня на отваряне на обвързващите предложения - 9 май. Само че парите дават 55% тежест при класирането. Останалите 45 на сто от точките са за инвестиции, развитие, нов терминал, нови линии, трафик на пътници, сигурност и т.н. Всички кандидати предлагат нов терминал, някои са включили паметник пред сградата, проучване на възможности за полети до САЩ и Азия. Предложените кеш пари са ясни. И на държавата от 550 млн. лв. Консорциум “Витоша” с водеща фирма “Манчестър Еърпорт Груп Оувърсийз Инвестмънтс Лимитид” предлага 26,01% от приходите. Това прави за 35 г. над 698 млн. евро. Консорциум “Соф Кънект” , където водеща е френската инвестиционна компания “Меридиам Ийстърн Юръп Инвестмънтс”, оферира 32% от приходите. За 35 г. това са близо 858,9 млн. евро. Консорциум “ССБ София Еърпорт Джей Ви” с водещ партньор “ССБ Зауервайн & Шефер Бау” е с годишно възнаграждение 30,97%. Това прави 911,75 млн. евро за годините на концесия. “Фрапорт България” е с годишно концесионно възнаграждение 27,39%, което прави 735 млн. евро за 35 г. Консорциумът с водеща фирма “Еърпортс Де Пари” оферира 42,8%. За 35 г. това прави над 1,148 млрд. евро. Парите, които ще влязат в държавата, са важни, но не по-малко важно какво летище иска да има България в следващите 35 г., какви инвестиции са предвидени. Покрай финансовите параметри това предстои да се оценява. Министърът на транспорта Росен Желязков заяви при отваряне на офертите, че само заявленията са между 300 и 700 страници, цялата документация е огромна и един месец едва ли ще стигне за класация. Консорциум “Витоша” се състои от “Манчестър Еърпорт груп Оувърсийз Инвестмънтс Лимитид” и “BCEGI Кънстракшън” (Великобритания), чийто собственик е китайската “Бейджин Кънстракшън Ейнджиниринг Груп”. Те оферират над 1 млрд. евро инвестиции за концесията. От “Манчестър Еърпорт” заявиха, че сумата е, без да се отчита инфлацията за периода. Ако тя се вземе предвид, парите стават 1,5 млрд. Идеята им за нов терминал е при захождане за кацане да изглежда като група от арки. Обявяват, че ще реновират терминали 1 и 2, за да осигурят капацитет за периода до отваряне на новия терминал. Планират неавиационните приходи да достигнат 308,9 млн. евро на година до 2054 г., ще го постигат и с интернет търговия и услуги, за да можели клиентите да планират предварително престоя си на летището. Заявяват, че ще развиват летището като независима дестинация за авиокомпаниите, която може да се допълва с връзка до и от чуждестранни летища хъбове. Планират мрежата да се разшири до 150 международни дестинации до и от София, както и да дадат възможност на България да развива търговия, инвестиции и туризъм с градове от Северна Америка като Торонто и Чикаго и от Азия - например Шанхай, Пекин и Делхи. Не бе посочен обаче категоричен ангажимент да се открият линии до изброените далечни дестинации. Прогнозата им за нарастване на трафика на пътници е от 7,3 млн. за 2019 г. до 22,1 млн. през 2054 г., или 3,2% среден годишен ръст. Най-високите темпове на растеж са планирани в първите 5 години - до 10,4 млн. през 2024 г. и годишен ръст от 7,2 на сто. В по-дългосрочен план се прогнозира трафикът да достигне 15 млн. през 2037 г., 20 млн. към 2049 г. и 22 млн. през 2054-а. Изчислили са, че по прогнозна стойност управлението на летище София може да генерира 1,7 млрд. евро за срока на концесията. В консорциум “Соф Кънект” водеща е френската инвестиционна компания “Меридиам Ийстърн Юръп Инвестмънтс” с партньор “Флугхафен Мюнхен” (оператор на летището в Мюнхен). Планират инвестиции от 608 млн. евро. Разделили са развитието на летището на фази. В първата, която е до 2022 г., предвиждат 8,8 млн. пътници. През това време ще обновяват терминал 1, ще разширяват зоните за проверка и паспортен контрол. На терминал 2 ще бъде оформен коридор, за да се разделят пристигащите и заминаващите пътници. Планира се и ремонт на съществуващите зони, ще има нови стоянки за самолети и нов паркинг. Във втората фаза планират 12,3 млн. пътници до 2030 г. Тогава ще се изгражда терминал 3, който ще замени терминал 1. Ще правят още 11 стоянки за самолети, като до 7 от тях пътниците ще преминават пеша от сградата до самолета. Мост ще свързва директно зоната за пристигане на паркинга със зоната за чекиране на терминал 3. Трета фаза предвижда 14,5 млн. пътници годишно до 2035 г. Ще се разширява терминал 3, ще има още 10 стоянки. Предвижда се нов карго терминал на мястото на терминал 1. Четвърта фаза предвижда 18-19 млн. пътници до 2043 г., ново разширение на терминал 3, още 9 стоянки и нов покрит паркинг. Прогнозират ръст на пътниците от 6,9 млн. на 23,3 млн. до края на концесията. В търговската дейност предвиждат сегментиране на клиентите, още площи и заведения за хранене, дигитални онлайн услуги. Консорциум “ССБ София Еърпорт ДжейВи”, в който са “ССБ Зауервайн & Шефер Бау” и “Копенхаген Еърпортс”, не посочва инвестиции поне в обвързващото предложение. Но по условията на процедурата сумата не може да бъде по-малко от 600 млн. евро. Този кандидат планира четири етапа на развитие: към 2021 г. ще пренастройва и консолидира текущите операции на летището и ще започне изграждане за терминал 3, който да е готов през 2024 г. След 2024 г. прогнозира продължително развитие и разширяване с амбиция летището да стане регионален център. Предвижда конферентен център, модерни изложбени зали, технопарк, офис комплекс с търговски обекти и луксозен хотел. Отвъд 10 годишния период ще разширяват перона на терминал 2 с 4 допълнителни стоянки за самолети и зоната за чекиране. До 2024 г. възнамеряват да предоставят на пътниците изцяло обновен терминал 2 , който ще прелива в терминал 3, добавяйки допълнително търговска площ в съответствие с концепцията всичко да е под един покрив. Разширението на терминала включва и многоетажен паркинг със зона за краткосрочно паркиране. Отвъд 2024 г. бъдещото разширение ще е свързано с целите за справяне с трафика. Ключовото в бизнес план е пазаруването и гастрономията да станат значително изживяване. Ще създават вътрешна търговска организация и ще въвеждат международно признат оператор за безмитна търговия. От “Фрапорт България” са посочили “Фрапорт Франкфурт Еърпорт Сървисис Уърлдуайд” за изпълнението на изискването за технически способности и финансови възможности. Обявените инвестиции за срока на концесията са около 615 млн. евро. Планираните пътници към 2054 г. са 19 млн. Новият терминал ще бъде свързан с терминал 2 и с метростанцията. Предвижда се 15-метрова статуя пред новия терминал. Записана е възможност за разширение на терминал 2, увеличаване на капацитета на багажната система и на пътническите ръкави на 10. Ще има нови паркинги и модерен карготерминал. Ще строят и енергиен фотоволтаичен парк в зоната на летището. В бизнес плана предвиждат чрез търговската си програма да увеличават неавиационните приходи. Имат планове за бизнес парк с бизнес центрове и хотел. Планират от 2022 г. терминал 1 да обслужва само вътрешни полети. Терминал 2 ще поеме всички останали, а новият терминал ще бъде пуснат през 2029 г. Пресметнали са, че стойността на концесията е 3 872 723 691 евро, нормата на възвръщаемост е 13,72%. Плащанията към държавата са общо 3,324 млрд. евро, с инфлация. Консорциумът между “Еърпортс Де Пари” и турската “ТАВ Хавалиманларъ холдинг” оферира 903 млн. евро инвестиции за периода на концесията. В първите години ще инвестира и проектира в обновяване и разширяване на терминал 2. Това ще позволи извеждане на терминал 1 и прехвърляне на авиокомпаниите на новия терминал. Старият не е леснодостъпен с обществен транспорт, труден е за обслужване и не е енергийно ефективен, заключава кандидатът. Предвиждат разширение на терминал 2 до построяването на терминал 3, което ще стане до 2030 г. Планират допълнително разширение на терминал 3 през 2040 г. Разселили са концесията на три фази – от 2020 до 2030 г., от 2030 до 2040 и от 2040 до 2055 г. Предвиждат новия терминал 3 да бъде интегриран с терминал 2, което ще понижи разходите и ще увеличи приходите, както и ще увеличи броя на излитанията и кацанията. На нискотарифните авиокомпании ще предлагат повече възможност за разходно ефективна дейност, докато компаниите с мрежа от пълно обслужване ще се възползват от достъпа до развити услуги като ръкави и пътнически салони. Търговски приходи ще докарат с подобрени услуги на пътниците. Планират ефективна писта, пътеки за рулиране и перон, за да се минимизира времето за изчакване на самолетите, да се предлагат бързо маневриране и гъвкавост. За пътниците предвиждат инвестиции в автомобилен паркинг, подземни и многоетажни паркинги и улесняване на достъпа до метрото. За намаляване на вредните емисии ще използват енергия от ВЕИ. На авиокомпаниите с растящ трафик ще се предлагат атрактивни пакети. Координирането на слотовете, часовете за излитане и кацане, ще намали претоварването на трафика. Концесионерът ще предостави на авиокомпаниите средства за подобряване на точността при излитания и кацания.", "date": "2019.05.20", "title": "Поне 550 млн. лева взема държавата\nза летището в София"}
{"url": "https://www.24chasa.bg/novini/article/7462821", "text": "Самолет Боинг 737-752, който летял от Истанбул за Скопие тази сутрин, е кръжил един час над летището в столицата на Северна Македония заради силния вятър, който не позволявал кацане, съобщи порталът Плусинфо. Самолетът е бил пренасочен към летището в Прищина. Друг самолет, на компания УизЕър, който идвал от Малта, бил пренасочен към летището в Охрид. Лошо време, съпроводено с градушки, нанесе големи щети на посевите и на реколтата от малини в областта Банат, района на Белград и Западна Сърбия, съобщи националната телевизия РТС. На места снощи градушката е продължила 20 минути. Само на територията на град Чачак снощи са регистрирани над 2000 мълнии, а общо в страната - над 15 000. Силен вятър и гръмотевици тътнат днес над централната част на хърватската област Далмация, където на места валежите са достигнали над 30 литра на квадратен метър, съобщава в. \"Далмация данас\". Освен обилните дъждове духа южен вятър, който се очаква да се засили до края на деня.", "date": "2019.05.20", "title": "Два самолета не можаха да кацнат в \nСкопие заради лошото време на Балканите"}
{"url": "https://www.24chasa.bg/novini/article/7462049", "text": "Нормалните клетки, които изграждат млечната жлеза, имат около 20 000 НЕR2 рецептора. Те отговарят за растежа и развитието на клетките. През 1987 г. е установено, че размножението на гена HER2 е свързано с прогресия на заболяването при пациенти с рак на гърдата. По-късно е докладвано, че HER2 позитивният туморен статус дава лоша прогноза на рака на гърдата, включително скъсено време до настъпване на рецидива и по-малка обща преживяемост. При 20% до 30% от пациентките с рак на гърдата се установява, че раковите клетки имат по повърхността си над 2 милиона HER2 рецептора, или 100 пъти повече от нормалното. Целия текст четете на 24zdrave.bg", "date": "2019.05.20", "title": "Кога се прави изследване за HER2?"}
{"url": "https://www.24chasa.bg/novini/article/7462830", "text": "Изпитният вариант за държавния зрелостен изпит по български език и литература за 12-и клас ще бъде генериран в 5.15 часа на 21 май в зала 5 на Министерството на образованието и науката. Това съобщи пресцентърът на МОН. Изпитът започва в 8.00 часа. Авторът и произведението за 41-ия въпрос ще бъдат обявени публично, след като приключи изпитът, а темата - след приключването и на изпита за зрелостниците със специални образователни потребности. След 16.00 часа в сайта на Министерството на образованието и науката ще бъдат публикувани изпитните варианти и ключът с верните отговори за изпита. За първи път през тази година, след въвеждането на матурите в 12-и клас през 2008 г., националното външно оценяване за седмокласниците и матурите за 12-и клас няма да се състоят в един ден. Изпитите за седми клас ще са през юни.", "date": "2019.05.20", "title": "След 16 ч. утре ще бъдат публикувани резултатите от матурата по БЕЛ"}
{"url": "https://www.24chasa.bg/novini/article/7462832", "text": "Министърът на околната среда и водите Нено Димов участва в Неформална среща на министрите на ЕС по околна среда в рамките на Румънското председателство на Съвета на Европейския съюз, която започна днес в Букурещ. Това съобщиха от Министерството на околната среда и водите. В рамките на днешната сесия, посветена на изменението на климата, беше обсъден потенциалът на иновациите и ролята на гражданите и бизнеса за постигане на нисковъглеродно бъдеще. Министрите се обединиха върху общото разбиране, че трансформацията към климатично неутрално общество и свързаната с това промяна на ежедневието на бизнеса и гражданите ще е свързана със значителни финансови ресурси. Посочено беше, че преходът към климатична неутралност не може да се осъществи без мобилизация и по-добро координиране на мерките в редица важни политики за усилване и насърчаване на растежа, конкуренцията, пазара на труда, социалната политика, развитието на умения, регионалното сближаване, данъчното облагане, научните изследвания и други структурни политики. Част от държавите, включително България, подчертаха, че при разработването на европейските политики е необходимо да бъде отчетен във възможно най-голяма степен принципът за солидарност в процеса на постигане на общите цели на Съюза, както и справедливо разпределение на разходите и ползите от прехода. Остава открит въпросът и за икономическата, социална и политическа цена, която всяка държава членка ще трябва да заплати за това. В рамките на последвалата дискусия относно резултатите от Глобалната оценка за биоразнообразието и екосистемните услуги на Междуправителствената платформа за биологично разнообразие и екосистемни услуги участниците се обединиха около необходимостта от целенасочени усилия на глобално ниво за опазването и предотвратяването на загубата на биологично разнообразие. Като стъпка в правилната посока беше посочено увеличеното финансиране на мерки в областта на околната среда в следващата Многогодишна финансова рамка (МФР). Подчертана беше и ролята на инвестициите в технологии и екоиновации, които не само не увреждат, но щадят и помагат за възстановяването на околната среда и екосистемите. Неформалната среща на министрите на ЕС по околна среда ще продължи и утре, когато се очаква да бъде обсъдена темата за управлението на водите с акцент върху контрола на замърсяването на водите с пластмаса и микропластмаси от реките до моретата.", "date": "2019.05.20", "title": "Димов се срещна с министрите на ЕС по околна среда в Букурещ"}
{"url": "https://www.24chasa.bg/novini/article/7462566", "text": "All Channels е най-добрата комуникационна агенция за 2018 г., а екипът на ОББ е най-добрият вътрешен комуникационен отдел. Това определи 16-ото издание на конкурса “PR Приз 2019”, организирано тази година под мотото Influencing the Influencers от Българското дружество за връзки с обществеността (БДВО). В него най-много отличия - осем, сред които и специалната награда на Обществения съвет на БДВО, бяха връчени на телекомуникационната компания А1. Общо 44 приза бяха раздадени на конкурса, в който се състезаваха рекордните 92 проекта. \"Годината беше изключително силна за гилдията. Това си пролича още при заявките и беше потвърдено категорично по време на публичните представяния. От цялостно ребрандиране на компании с пълно национално покритие до дигитални кампании, организирани по конкретен информационен повод и продължили 48 часа - видяхме пълната палитра на мащаб, широк спектър от теми и възложители, успешен микс между креативност и ефективност\", каза Илияна Захариева, председател на БДВО. PR Приз е единственият конкурс в комуникационния сектор, в правилата на който е заложено задължително публично представяне на проектите. Презентациите са открити и гарантират прозрачността на избора. \"Конкурсът показва най-доброто от постиженията на пиар професията в страната и нивото, което пазарът е достигнал. В рамките на откритите представяния всеки, който се интересува, може да види и да научи какво работят пиар специалистите и каква е тяхната роля в бизнес процесите и в обществото, което прави този конкурс най-добрия пиар на пиара. И разбива всички клишета и негативни представи за тази професия в страната\", смята Асен Асенов, председател на журито на PR Приз 2019. Най-много проекти се състезаваха в категориите “Кампания за устойчиво развитие/ корпоративна социална отговорност”, а статуетката бе присъдена на проекта “Национална финансиада 2019” на Банка ДСК на MSL, Digitas (част от Publicis Group България). Призът за корпоративна комуникационна кампания отиде при А1 за “Мтел става А1”. Първо място в категория “Комуникационен проект в неправителствения сектор” бе присъдено на Paragraph 42 за “Депутат пали билборд”. С награда за комуникационен проект в публичния сектор бе отличена кампанията The Great Swap на McCann Sofia. Първо място в категория “Проект за вътрешни комуникации” спечели PROXIMITY SOFIA / BBDO GROUP / TELUS International Europe с “TELUS International: PulseCheck - Музей на 15-те минути”. За комуникационен проект за продукт или услуга бе отличена кампанията Avon K-Beauty и “Хакването на YouTube” на All Channels Communication Group. В категорията \"Специално събитие\" статуетката за първо място бе връчена на А1 за \"Началото на нещо ново. Мтел става А1\". Като комуникационен проект на медия бяха отличени \"Айдия Адвъртайзинг\" за \"Работилница за репортери 2018 - Родова памет\". Първо място в категория “Кризисни комуникации” спечели А1 за кампанията “В момента няма връзка с този номер. Почива си на плажа в Гърция”. В категория “Дигитална кампания или проект” бяха отличени Paragraph 42 с “рррРРРрррРррр. ИКЕА: колекция за четириногите ни приятели”. Първа награда за “Имиджмейкинг и/или кампания с инфлуенсъри” бе връчена на пр2 за кампанията на The Body Shop - Forever Against Animal Testing. Като комуникационна кампания за работодателска марка/ Employer Branding бе отличена кампанията \"TELUS International: Твоята първа работа има значение\", реализирана от PROXIMITY SOFIA / BBDO GROUP / TELUS International Europe. Приз в категория “Вътрешен комуникационен отдел на годината” спечели ОББ за кампанията “Първата кънтри дирекция на КВС в България”. На церемонията бяха връчени и четири специални награди. Наградата на Обществения съвет на БДВО е за А1 България. Призът на КРИБ е за кампанията “От фермата до теб” на AMI Communications /Kaufland България. Наградата на В2В Медия е за кампания “Заедно за природата” на AMI Communications. Сп. “Мениджър” отличи фондация Wonderful World, Sport Vision/ New Moment New Ideas и кампанията “С усмивка: Благотворителен футболен мач и спортен празник с Димитър Бербатов”. Ето пълният списък с печелившите кампании в PR Приз 2019: 1. Мтел става А1 – A1 България 2. Твоята първа работа има значение - TELUS International Europe и PROXIMITY SOFIA/ BBDO GROUP 3. Обединена белгийска банка – ОББ Мтел става А1 – А1 България От фермата до теб - Kaufland България, AMI Communications 1. „Национална финансиада 2019“ на Банка ДСК - Банка ДСК, MSL, Digitas (част от Publicis Groupe България) 2. TELUS дни на подкрепата - TELUS International Europe и PROXIMITY SOFIA/ BBDO GROUP 3. Благотворителен маратон „По-добри сме заедно“ - Purina Bulgaria, APRA Porter Novelli BCG Заедно за природата - Карлсберг България, AMI Communications 1. Депутат пали билборд – България без дим, Параграф 42 2. Национална кръводарителска кампания \"В кръвта ти е да спасяваш животи\" - Ротаракт към Ротари Дистрикт 2482 3. Sofia Pride 2018 - Организационен комитет на Sofia Pride, AMI Communications Национална бирена академия - Съюз на пивоварите в България, Knowbox 1. The Great Swap - Министерство на туризма, McCann Sofia 2. Mood for Food Street Fest - All Channels Communication Group 3. Влез в час с данъците 4 - Национална агенция за приходите, Интеримидж 1. PulseCheck - Музей на 15-те минути - TELUS International Europe и PROXIMITY SOFIA/ BBDO GROUP 2. Тайната градина на А1 - А1 България 3. Funding Talks - TBI Bank 1. Avon K-Beauty и „Хакването на YouTube” – AVON България, All Channels Communication Group 2. Точно ти. Точно твоята музика. - А1 България 3. рррРРРрррРррр. ИКЕА: колекция за четириногите ни приятели – ИКЕА, Параграф 42 1. Началото на нещо ново. Мтел става А1. – А1 България 2. Starobrno Friendly Fire – Загорка АД, All Channels Communication Group 3. Синият отбор на КВС Груп България на пътешествие до Луната с вертикален маратон – ОББ С усмивка: Благотворителен футболен мач и спортен празник с Димитър Бербатов - Фондация Wonderful World, Sport Vision, New Moment New Ideas 1. Работилница за репортери 2018 – Родова памет – EspressoNews.bg, Idea Advertising 2. НовиСини - вътрешно списание на КВС Груп в България – ОББ 3. Беър Грилс и жабите в Рила - Discovery Romania, All Channels Communication Group 1. В момента няма връзка с този номер. Почива си на плажа в Гърция. – А1 България 2. rate love over hate – proof. 1. рррРРРрррРррр. ИКЕА: колекция за четириногите ни приятели – ИКЕА, Параграф 42 2. The Great Swap - Министерство на туризма, McCann Sofia 3. Игра на кенове – Coca-cola 1. Forever Against Animal testing - The Body Shop Bulgaria, PR2 2. Queen's Studio - Тимбарк България ЕООД, Sunday Habit 3. Аз съм в A1 Xplore Music, а ти? - А1 България 1. Твоята първа работа има значение - TELUS International Europe и PROXIMITY SOFIA/ BBDO GROUP 2. Как LinkedIn профилът на TBI Bank се превърна в успешен начин за общуване със заинтересованите страни – TBI Bank 3. „Дигит@лни и успешни ЗаЕдно“ - Пощенска банка, Proximity Sofia/ BBDO Group 1. Първата кънтри дирекция на КВС в България – ОББ 2. Корпоративни комуникации - \"Само поискай\" – A1 3. „Дигит@лни и успешни ЗаЕдно“ - Пощенска банка 1. All Channels Communication Group | More than Agency 2. APRA Porter Novelli BCG", "date": "2019.05.20", "title": "44 отличия за най-добрите в комуникациите на конкурса PR Приз 2019"}
{"url": "https://www.24chasa.bg/novini/article/7462433", "text": "Поради вътрешните си проблеми, инертността, недостатъчната заинтересованост или безсилие Европейският съюз би могъл сам да си създаде сериозен проблем, що се отнася до страните от Западните Балкани. Поради неизпълнените си обещания, когато става въпрос за датите за преговорите за присъединяване, заради отлагането на датата на членство на някои от страните, както и постоянното ту окуражаване, то обезсърчаване на претендентите за влизане в ЕС, може да се стигне до \"историческа грешка\". Тези редове са най-важните заключения в неотдавна публикувания анализ на авторитетния \"Файненшъл таймс\", който се занимава с отношението на ЕС към Западните Балкани. В анализа си \"Файненшъл таймс\" отбелязва, че Западните Балкани вече от дълго време усещат това на собствения си гръб. Осъзнаването, че няма да има нито мир, нито напредък в региона, ако няма европейско бъдеще, е предупреждение и за ЕС, и за балканските лидери. Ако процесът на разширяване продължава да бъде съпътстван от динамиката, каквато е тя сега, или ако в съответствие с френските идеи ЕС реши първо да се реформира, а едва след това да тръгне да се разширява, ще се създаде опасност от избухване на балкански мини, които биха застрашили както региона, така и самия съюз. А мини има навсякъде - в Сърбия, Северна Македония, Албания, Босна и Херцеговина, на почти цялата територия на бившата СФРЮ. Същевременно тук е и \"небалканското влияние\" - това на Китай, Русия и регионалната сила Турция. Нито една от тях не крие особено, че има политически амбиции в този регион и всичко това под пласт на приятелство и икономическо сътрудничество, които някои използват, за да се приближат към ЕС, а други, за да откажат Балканите от същия този ЕС, всеки по свои причини. Картината не изглежда приятно, когато европейското бъдеще се постави под ключ - блокиране на решаването на спора между Белград и Прищина, която би отворила път на ескалация на конфликтите, връщане на ултранационализма в Северна Македония, подхранване на идеята за \"Велика Албания\", ескалация на различията и проблемите в Босна и Херцеговина и все по-голяма доминация на някои световни сили на Балканите, която би довела до дестабилизация и намаляване на влиянието на ЕС. Това са само някои от мините, кото биха могли да \"експлодират\", ако ЕС не се събуди. Засега всичко това е под някакъв контрол, но въпросът е докога и по какъв начин този контрол ще бъде възможен. От политическото приемане на нови кандидати в ЕС през последните двадесетина години се промениха толкова много критерии, че бе направен един тюрлюгювеч. Макар да не бяха готови, България и Румъния бяха приети, за да се предотврати руското влияние. Страните от Вишеградската група, след като бяха приети, започнаха полека-лека да установяват авторитарни режими. Хърватия от приемането си в ЕС до днес значително се върна назад. Взети заедно, има толкова проблеми, които налагат и въпроса какво да се прави с това, което се задава. Затова френският президент Еманюел Макрон е застъпник на тезата - първо реформа, а след това разширяване, тъй като се стигна до крайния предел на търпимост, казва за \"Блиц\" директорът на Центъра за регионализъм Александър Попов. Според него сега ситуацията е такава: две групи страни са на опашката за приемане в ЕС. В първата са Сърбия и Черна гора, които са се придвижили най-много, бяха окуражени с възможността да бъдат приети през 2025 година, но има очевидни резерви на ЕС да не се повтори старата грешка, тъй като става дума за страни, в които е рухнало върховенството на закона, институциите, свободата на медиите, а когато става дума за Сърбия, трябва да се вземе под внимание и Косово. Северна Македония, казва той, с пълно право очаква да бъде наградена за решаването на продължилия няколко десетилетия спор с Гърция и заради искреното намерение да реконструира цялото общество, което е отровено с национализъм и с разрушено върховенство на закона. Албания отново очаква започване на преговори, но от друга страна заплашва с \"Велика Албания\", има постоянни протести заради корупцията и разрушения правов ред. Всичко това като цяло би могло да доведе до забавяне на цялостния процес на приемане в ЕС, което би разочаровало много граждани на Балканите, казва той. Когато става въпрос за Сърбия, препъникамък е нерешеният въпрос за Косово, във връзка с което, казва Попов, постоянно имаме \"шум във връзките\", особено след като САЩ навлязоха на терена, което иначе правят когато преценят, че трябва да го сторят. Освен това не бива да се пренебрегва влиянието на други велики сили като Китай, както и на Русия, което се разширява в Сърбия, а през Република Сръбска и в Босна. Не трябва да се пренебрегва и влиянието на Турция върху част от Балканите, където живеят бошняци. Като цяло различни са желанията и различни влиянията, с което ЕС изглежда има проблем да се бори, тъй като изпуска своето преддверие и отваря пространство за други сили. Нещата сериозно се усложняват, довеждайки до регионална нестабилност на и този и без това нестабилен регион. Вместо да води региона в посока интеграция, нещата са съвсем други и не би било изненадващо в някой момент някъде нещо да се \"запали\". Това е една главоблъсканица и въпросът е как да бъде решена без сериозни последици, казва Попов. Както казва, ако не бъде дадена наградата във вида \"начало на преговори\" със Северна Македония, това би могло да деморализира гражданите, в Албания може да се стигне до засилване на стремежа към формиране на \"Велика Албания\", а това вече не е локален проблем, а може да обхване целите Балкани и да се превърне в една \"много сериозна игра\". Що се отнася до Сърбия, ние междувременно, независимо от всичко, можехме да работим върху себе си, но не го направихме, така че бихме могли да се запитаме накъде плува нашият кораб - дали наистина искаме в ЕС, или за нас митата, въведени от Прищина, са едно от алибитата за нерешаване на проблема, казва Попов. И докторантът от Факултета по политически науки Стефан Сурлич казва, че ситуацията не е добра и не е известно какво ще се случи, имайки предвид предстоящите избори за Европейски парламент. Не знаем какъв ще бъде изходът, нито доколко регионът в бъдеще ще бъде във фокуса на ЕС. Не би било изненада да очакваме летаргично отношение. Проблемите са различни - от редица отворени двустранни въпроси до това, че няма награда за онези, които са решени. Всичко това би довело до всеобща липса на перспектива, а след това не би било изненадващо политическите лидери да се самоорганизират, едни спрямо други да намират интересни партньори в региона, дори с авторитарни тенденции, но и с чуждестранни сили, отдалечавайки се от ЕС, казва Сурлич. Що се отнася до влиянието на великите сили, неговото впечатление е, че тези нагласи са преувеличени. На Китай Балканите са интересни като \"пристанище\" за европейския пазар, а когато става дума за Русия, това е предимно желанието й да ги откаже от ЕС. Ако всичко това бъде позволено и ЕС не се занимае с това достатъчно, не би било невъзможно да се стигне до някаква ескалация - от граждански сблъсъци в Албания, до етнически конфликти в Северно Косово. Огнища може да се запалят, ако няма координация отвън, казва Сурлич. Той обаче изтъква и другата страна на нещата - не може главният виновник да бъде изключително ЕС, тъй като демократичният капацитет зависи от самите граждани и от политическите елити, а не изключително от съюза. Както казва, \"те формално задават условията, а ние решаваме в какви общества искаме да живеем\". Често се чува, че ЕС може да предложи на Балканите вместо някаква отворена перспектива за членство да бъде негов \"двор\", и че се предвижда дългогодишно стоене в чакалнята. Дори обаче перспективата да е отворена, страните от Балканите не показват готовност да решат проблемите, което би било бреме и за ЕС ,и вътре в ЕС. Ще видим как ще минат изборите, каква ще бъде новата администрация, но трябва да имаме предвид, че Балканите не са точно \"най-добра булка\", заключава Сурлич. (БТА)", "date": "2019.05.20", "title": "Брюксел е на ръба да направи\nисторическа грешка на Балканите"}
{"url": "https://www.24chasa.bg/novini/article/7462417", "text": "На 17 май около 23.58 часа на ул. \"Княз Дондуков\" във Видин полицейски патрул е спрял за проверка двама мъже. Те безпричинно проявили агресия и отказали да изпълнят полицейските разпореждания, съобщиха от пресцентъра на МВР. За съдействие, към мястото незабавно се насочил още един дежурен екип. Буйстващите били неутрализирани и задържани, спрямо тях е използвана физическа сила и помощни средства. По време на задържането, двама от полицаите са получили леки наранявания - единият е с охлузна рана на коляното, а другият - с рана на пръста на дясната ръка. Мъжете - 30-годишен видинчанин и 31-годишен от Ново село, били приведени в ареста и задържани за срок до 24 часа. Работата по случая продължава. По случая е образувано досъдебно производство.", "date": "2019.05.20", "title": "Мъже отказаха проверка и нападнаха полицаи във Видин"}
{"url": "https://www.24chasa.bg/novini/article/7462456", "text": "Най-голямата заплаха за Румъния е корупцията, сочат данни от социологическо проучване на агенция Инскоп рисърч, но по отношение на сигурността на страната, според мнозинството румънци основната заплаха е била и остава Русия, съобщава информационният сайт Зиаре. 64,4 процента от участниците в допитването са посочили Русия като основна заплаха за сигурността на Румъния, предава БТА. Запитани коя е най-голямата заплаха за страната в близко бъдеще, 35 процента от анкетираните са посочили корупцията, 18,9 на сто - появата на нова икономическа криза, 15,4 на сто - евентуална война, а 13,9 на сто смятат като най-голяма заплаха в близко бъдеще скандалите, провокирани от политическата класа. По отношение на съседните страни, които могат да бъдат смятани за приятели, румънците са подредили на първо място Република Молдова (78,5 на сто), България (59 процента) и Сърбия (50 процента). На последните места в тази класация са Украйна и Унгария, съответно смятани за приятелски страни от 40 процента и 27,1 процента от анкетираните. Освен че 64,4 на сто виждат Русия като основната заплаха за сигурността на Румъния, 62,2 процента са на мнение, че Унгария полага усилия да получи контрол над Трансилвания по един или друг начин. Според 58,2 на сто от запитаните Унгария се меси във вътрешните работи на Румъния по неприемлив начин. Според 49,2 процента от анкетираните Европейският съюз е донесъл по-скоро ползи на Румъния, а 35 процента са заявили, че не е донесъл нито ползи, нито вреди. Само 12 процента смятат, че ЕС е донесъл повече негативи на страната. Близо 45 процента от румънците подкрепят идеята отношенията между Румъния и САЩ да станат по-близки, докато 39 процента са на мнение, че те трябва да останат каквито са в момента. Само 5,7 процента от анкетираните смятат, че отношенията между Румъния и САЩ би трябвало да са по-малко близки. По отношение на сигурността 33,6 процента от румънците смятат, че Румъния е защитавана най-добре от НАТО, според 24 процента - от румънските институции за отбрана и обществен ред, а 12,6 процента са на мнение, че Румъния не може да се защити ефективно нито сама, нито с помощта на съюзниците. Според 9,7 процента от анкетираните сигурността на Румъния е най-добре бранена от ЕС, а според 9,2 процента - от съюза със САЩ. 76,6 процента от румънците смятат излаза на Румъния на Черно море за икономическо предимство, докато 17,1 процента виждат в него по-скоро недостатък, защото като граница на НАТО и ЕС Румъния е подложена на заплахи в сферата на сигурността. За международната политика 65,8 процента от румънците се информират от новините по телевизионните канали, 22,1 процента - от Интернет, 3,6 на сто - от социалните мрежи, а 2,1 процента - от специализирани списания, става ясно от данните от проучването.", "date": "2019.05.20", "title": "Почти 65% от румънците мислят, че Русия е основна заплаха за сигурността на страната им"}
{"url": "https://www.24chasa.bg/novini/article/7462449", "text": "Агенция „Пътна инфраструктура“ стартира обществена поръчка за изработването на разширен идеен проект за над 46 км от АМ „Хемус“ след връзката с пътя Русе - Велико Търново в посока Търговище. Бъдещият изпълнител ще трябва да изработи разширен идеен проект и да направи пълни инженерно-геоложки проучвания и ПУП - Парцеларен план за участъка след връзката с път I-5 Русе - Велико Търново до пресичането с път II-51 Бяла - Търговище. Срокът за подаване на офертите е до 17:30 ч. на 24 юни 2019 г., а отварянето им е на следващия ден. Това съобщиха от пресцентъра на АПИ. Обществената поръчка е в две обособени позиции: В обособена позиция №1 е участък с дължина 22,2 км: „Изработване на разширен идеен проект за АМ „Хемус“ с извършване на пълни инженерно-геоложки проучвания и ПУП - Парцеларен план от км 222+000 (след пресичането с път I-5 Русе - Велико Търново до км 244+200 (след пътен възел „Горски Сеновец“, пресичане с път III-407 Полски Тръмбеш - Царевец). Индикативната стойност е 3 308 000 лв. без ДДС. В обособена позиция №2 е участък от 24 км: „Изработване на разширен идеен проект за АМ „Хемус“ с извършване на пълни инженерно-геоложки проучвания и ПУП - Парцеларен план от км 244+200 (след пътен възел „Горски Сеновец“, пресичане с път III-407) до км 268+209,46 (след пътен възел „Ковачевско Кале“, пресичане с път II-51 Бяла-Търговище)“. Индикативната стойност е 3 361 400 лв. без ДДС. Времето за изработване на разширените идейни проекти е 150 календарни дни.", "date": "2019.05.20", "title": "АПИ с обществена поръчка за разширен проект за участък от „Хемус“"}
{"url": "https://www.24chasa.bg/novini/article/7462460", "text": "Държавните граници днес имат все по-малко значение. Много хора вече търсят по-добър живот, професионална реализация и сбъдване на мечтите си далече от своята родина. Ако сте добре квалифициран специалист и знаете чужди езици, по света има много места, където ще намерите успешна реализация, коментира \"Дарик\". Норвегия е богата държава, която се намира на четвърто място по БВП на глава от населението в света. Заради суровия си климат страната внася почти цялата си храна, което я прави изключително скъпа. Въпреки това нейните жители не могат да се оплачат от цените, защото средната годишна заплата в страната е над 50 000 долара, платената отпуска е 21 дни, а средно хората работят под 30 часа на седмица. Невероятно добрите условия се дължат на петролните залежи на държавата, благодарение на които тя е сред най-богатите в света. Дания е скандинавска страна, която се състои от полуостров и над 400 островчета. Генерира над 25% от енергията си чрез вятърни турбини и е най-големият износител на вятърни турбини в света. Жителите й са считани за най-щастливата нация според много проучвания заради високите доходи, здравословния живот, свободата на словото и социални придобивки. Средната заплата е над 51 000 долара, отпуската е 25 дни годишно, а средното работно време на седмица е едва 27 часа. Холандия е изключително ниско разположена страна с около една четвърт от земната маса, разположена под морското равнище, което налага система от диги, които да задържат морето. Известна с лалетата тя е най-големият износител на цветя, държейки над 40% от пазара, което е равно на над 3.2 милиарда долара в продажби. Средната заплата е близо 53 000 долара, минималното заплащане е 10 долара на час. Холандия е на трето място по най-високо ниво на здравеопазване в света. Съединените американски щати са третата по площ държава в света. Държавата има огромно влияние над световната култура, политика и икономика, и представлява 25% от световния БВП. Средната заплата е 60 000 долара, а минималната ставка на час е 7.25 долара. Няма минимален отпуск, но обикновено варира между 10 и 20 дни. Средното работно време на седмица е 34 часа. Исландия е дом на над 130 активни вулкана като лава покрива над 10% от площта й. Слабо населена държава с 335 878 души. Средната заплата е 61 000 долара, а отпуската е 24 дни на година. Здравеопазването в държавата е смятано за най-добро в целия свят. Икономиката на държавата се дължи на силна търговия с алуминий, фармацевтични изделия и риба. Швейцария е известна със своите спиращи дъха планински пейзажи с многобройни върхове в Алпите и нежният млечен шоколад. Държавата има цели четири официални езика, което помага на изключително важният за икономиката на държавата приход от туризъм. Средната заплата е над 62 000 долара, отпуската е като в България - 20 дни, а там средно работят по 30 часа на седмица. Освен туризма и шоколада, богатата страна е известна и със своите прецизни инструменти, банкиране и часовници. Люксембург е страна членка на Европейския съюз, една от най-малките страни в Европа, по-малка дори от щата Делауеър. Четирите езика, които най-често се говорят, са люксембургски, немски, френски и английски. Гражданите на Люксембург се радват на ниска безработица, високи заплати и много ниска престъпност, но трябва да се справят с повишени разходи за живот. Средният доход в държавата е 63 000 долара, а минималната заплата е цели 11.50 долара на час. Гражданите на страната могат да се похвалят и с голяма отпуска = 25 дни и 10 дни официални празници. Изключително популярни с банковите услуги, информационните технологии и бизнес туризма.", "date": "2019.05.20", "title": "Кои са седемте най-добри държави за работа в света (Галерия)"}
{"url": "https://www.24chasa.bg/novini/article/7462483", "text": "В тясно сътрудничество и непрекъснат обмен на информация между испанската Национална полиция и ГДБОП – сектор „Контрабанда“ към отдел „Митнически режими, данъчна и осигурителна система“ е разкрита международна престъпна организация за незаконно производство на цигари на територията на Испания, с последващо разпространение в страни от ЕС. Работата по случая започнала през 2017 г., след информация от ГДБОП към испанската Главна дирекция „Криминална полиция“ за организирана престъпна група от България, която възнамерява да изгради производство на цигари в кралството и да създаде дистрибуторска мрежа на национално и международно ниво. Това съобщиха от МВР. Изяснено е, че тютюнът е внасян от България, без да преминава митнически контрол, използван е в Испания за нелегално производство на цигари, разпространявани в последствие основно в страната на производство, в Германия и в Обединеното кралство. В процеса на работа е установено, че консумативите и машините за производството също са внесени в Испания от България. Придобитите от незаконната дейност големи парични суми бивали „изпирани“ чрез други фирми, като голяма част от тях са инвестирани в строителството на луксозни къщи и жилищни сгради у нас и в Испания. Използвани са и кредитни карти за измама в различни заведения. В хода на съвместното разследване са установени складови помещения на престъпната група в Барселона и гр. Константи, провинция Тарагона, където криминалистите предположили, че се осъществява нелегалното производство на цигарите. Изяснено е, че ръководителят на групата в Испания е развил мрежа от законен бизнес, в чиято сянка е практикувана престъпната дейност, като за него работели над 200 души. Той и негови доверени лица, сред които испански и един молдовски гражданин, изградили мрежа от фирми за строителство, транспорт и придобиване на фирми в чужбина. Така изградената структура била високо специализирана, в практиката е ползвана шифрована комуникация, както и устройства за заглушаване на честоти. Разпространяването на нелегално произведените цигари се осъществявало при високи мерки за сигурност. При работа в екип, след като са установени достатъчно факти и обстоятелства за престъпната дейност, в началото на април т.г. в Испания е проведена полицейска организация. В хода на акцията са осъществени многобройни претърсвания и изземвания, задържани са 22-ма души, между които и двама български граждани, и е прекратена дейността на нелегална фабрика за цигари в Константи, установена в активен производствен процес. На територията й са задържани 15 украински и един молдовски гражданин – работници, както и българин, контролирал работния процес. Вътрешността на склада, където е била изградена нелегалната фабрика е била оборудвана със система за шумоизолация на машините, като там е била организирана и зона за живеене на работниците с легла, тоалетни, душове, кухня и др. удобства. Като мярка за сигурност по време на производствения цикъл работниците живеели вътре затворени и без мобилни телефони. Някои от тях съобщили, че дори не знаели в коя страна се намират, тъй като в Испания влезли по суша, а в ЕС пристигнали с полети от Украйна. При по-нататъшните действия на криминалистите в Сабадел, Галисия и Севиля са задържани шофьори на камиони, занимавали се с дистрибуция на крайния продукт. Според испанските власти нелегалната фабрика е била с капацитет да произведе за ден кутии с цигари, достатъчни за един камион, като никога досега при полицейски действия не са засичани толкова много на брой фалшиви марки /общо 13/, произвеждани на едно място. Намерени и иззети са 1 000 000 кутии цигари под търговските марки на 3 известни производителя и други /от общо 13 различни марки/ на обща стойност 4,5 млн. евро, както и голямо количество тютюн, консумативи, пълна поточна линия за първичната фаза /смесване и обработка на тютюните/ и вторична фаза /производство и пакетиране на готовите изделия/. Допълнително са иззети пари в брой, автомобили от висок клас и обемна документация за престъпната дейност. Иззетият тютюн е на стойност над 6,5 млн. евро, което е данъчна измама в размер от над 5,1 млн. евро. Съвместната работа по случая продължава.", "date": "2019.05.20", "title": "Българи ръководели международна организация за незаконно производство на цигари (Видео)"}
{"url": "https://www.24chasa.bg/novini/article/7462476", "text": "Със заповед на министър-председателя Бойко Борисов на длъжността заместник-министър на земеделието, храните и горите е назначен Чавдар Маринов. Това съобщиха от пресцентъра на Министерския съвет. Чавдар Маринов е завършил Тракийския университет в гр. Стара Загора със специалност „Животновъдство“, има и придобита образователно-квалификационна степен „магистър“ по специалност „Финансов мениджмънт и маркетинг“ от Висше училище по застраховане и финанси в София. В периода 2007-2017 г. е заемал редица експертни длъжности в Държавен фонд „Земеделие“ и Министерството на земеделието и храните. От 2018 г. е изпълнителен директор на Българката асоциация на организациите на производители на плодове и зеленчуци. Ресорът на Чавдар Маринов като заместник-министър ще бъде свързан с осъществяването и изпълнението на националната политика и политиката на ЕС в областта на растениевъдството и биологичното производство; управлението на дейността на риска и кризите, насочена към противодействие и компенсиране на щети при неблагоприятни климатични събития.", "date": "2019.05.20", "title": "Назначиха Чавдар Маринов за заместник-министър на земеделието, храните и горите"}
{"url": "https://www.24chasa.bg/novini/article/7462498", "text": "Еврокомисарите, избрани за евродепутати, които желаят да заемат мястото си в Европейския парламент, ще трябва да подадат оставка. Това отбеляза днес в отговор на въпрос говорител на Европейската комисия, предава БТА. Той уточни, че оставката следва да бъде подадена до първото заседание на новоизбрания Европейски парламент, насрочено за първата седмица на юли. Еврокомисарите спазиха правилата за участие в работата на комисията в хода на предизборната кампания, отбеляза говорителят. Мандатът на действащите еврокомисари изтича на 31 октомври. Ако до този срок институциите на ЕС не излъчат нов председател на ЕК и не бъде утвърден съставът на новата комисия, правомощията на досегашните комисари следва да бъдат удължени. Когато еврокомисар подаде оставка, тя следва да бъде приета от председателя на ЕК, а държавата на произход на еврокомисаря следва да предложи негов заместник. Докато постът е свободен, правомощията на оттеглилия се еврокомисар се поемат от някой от останалите му колеги", "date": "2019.05.20", "title": "Еврокомисарите, избрани за евродепутати, трябва да подадат оставка в началото на юли"}
{"url": "https://www.24chasa.bg/novini/article/7462499", "text": "Традиционно добрите отношения между България и Украйна стъпват на солидна основа и имат дълбоки корени, с тези думи заместник министър-председателят по икономическата и демографска политика Марияна Николова се обърна към новия украински президент. Тя взе участие в официалната церемония по встъпване в длъжност на Володимир Зеленски, която се проведе във Върховната рада на Украйна. Това съобщиха от пресслужбата на кабинета. По време на среща, по покана на новия украински президент, заместник министър-председателят Николова изрази увереност в бъдещото позитивно развитие на двустранните отношения. Тя предаде поздравления от името на министър-председателя Бойко Борисов с пожелания за успешен мандат, ползотворно съвместно сътрудничество и партньорство в интерес на българския и украинския народ. Президентът Зеленски увери вицепремиера Николова, че ще има пълна приемственост и надграждане в отношенията както при двустранния политически и икономически диалог, така и за запазване на правата на българското национално малцинство в Украйна. Държавният глава прояви подчертан интерес и към развитието на туристическия обмен. За церемонията пристигнаха над сто международни делегации, сред които президентите на Унгария, Латвия, Литва, Естония, Грузия, председатели на парламенти, премиери, вицепремиери, министри и други високопоставени гости. След встъпването си в длъжност новият президент на Украйна посрещна главите на чуждите делегации и ръководителите на дипломатическите мисии в Мариинския дворец.", "date": "2019.05.20", "title": "Марияна Николова гост на церемонията по встъпване в длъжност на Зеленски"}
{"url": "https://www.24chasa.bg/novini/article/7462523", "text": "\"На 19.05.2019 г. /неделя/ вечерта, сайтът „Биволъ“ публикува статия със заглавие „Апартаментгейт: След затварянето на имотния регистър, името на Цацаров изчезна от скандална сделка. Цацарови – редовни клиенти на имоти от съдружник на „Мултак № 1“ в Пловдив“. Според изложените твърдения, по повод извършено през 2007 г. от търговско дружество дарение на семейството ми с недвижим имот /апартамент в гр. Пловдив/, в края на 2012 г. имотният регистър е бил подменен със задна дата, като сделката била „преформатирана на покупко-продажба\". Това се посочва в официално становище на главния прокурор Сотир Цацаров, разпространено от пресцентъра на прокуратурата. Вижте какво още се казва в него: \"Това се случило и сега, след като на 19.05.2019 г. имотният регистър бил „затворен“ за повече от 36 часа и така информацията за тази сделка – дарение „изчезнала“. Твърди се също, че за нея, въпреки мои изявления по медиите, не са били показани никакви автентични документи, като „по тъмна доба вписването беше променено от „Дарение“ на „Покупко-продажба“. Следват още твърдения относно сделки с недвижими имоти и продавачите им, като собственикът на строителна компания – продавач е представен като съдружник на „Мултак № 1 в Пловдив“. Според „Биволъ“, всичко това напомня за подобни сделки на властимащи сега, след разкритията, наречени „Апартаментгейт“. Още днес /20.05.2019 г./ сутринта, „новината“ бе разпространена в национален ефир от Христо Иванов, председател на политическа партия „Да България!“ и бивш министър на правосъдието, при участието му в сутрешен блок – че по съобщение на „Биволъ“, от партидата ми в имотния регистър „е изчезнала една имотна сделка“. Неистината за въпросното дарение е разпространена подробно за първи път отново от сайта „Биволъ“ на 26.11.2012 г., по време на процедурата по избор на главен прокурор, провеждана тогава. Различно бе само заглавието: „Фирма дарила Цацарови с апартамент в Пловдив?“, иначе твърдяното и целта, с която това се прави бяха напълно идентични с тези сега. В хода на процедурата по избор, приключила през декември 2012 г., Етичната комисия на ВСС извърши проверка на медийните публикации с такъв предмет, касаещи както тази, така и други имотни сделки, отразени сега отново от „Биволъ“. За нуждите на тази проверка, представих подробни писмени становища /на 26.11.2012 г. и на 07.12.2012 г./, придружени с необходимите документи, сред които нотариален акт, удостоверения от Агенция по вписванията, фактура, издадена от дружеството – продавач и др. Етичната комисия не откри нарушения. Въпроси, свързани с публикациите на „Биволъ“ и на други медии в тази насока ми бяха поставяни и при откритите изслушвания в комисията, а и по време на избора, предаван пряко по националната телевизия. Така още в края на 2012 г. стана ясно, че семейството ми не е надарено, а е закупило апартамент в гр. Пловдив, със застроена площ от 55,50 кв. м., за сумата от 21 120 евро, при данъчна оценка от 25,382,32 лв. Отговор получиха и всички други твърдения, „припомняни“ сега от „Биволъ“. Готов съм да предоставя отново за публичен достъп документи /нотариален акт, удостоверения от Служба по вписванията, фактура за покупка на имота и др./, представени от мен и за нуждите на проверката във ВСС още през ноември 2012 г., по предния сигнал на „Биволъ“ преди 7 г. Готов съм да представя и допълнителни такива, защото нямам какво да крия. Всички имотни сделки са декларирани по съответния законов ред, като в годишните ми имотни декларации са посочени действителните цени на придобиването им. За мен са ясни както целите, така и сценаристите на тези публикации. Статията от 19.05.2019 г. няма автор, освен безадресното „Биволъ“. Така единственото неясно и неразбрано от мен е липсата на доблест от страна на нейния действителен автор да застане с името си зад това, което е написал\".", "date": "2019.05.20", "title": "Цацаров: Още през 2012-а показах документи - апартаментът не ми е дарен, купил съм го"}
{"url": "https://www.24chasa.bg/novini/article/7462512", "text": "Премиерът Бойко Борисов лично поздрави областния управител на Пловдив Здравко Димитров за разширението на \"Асеновградско шосе\". Много ми харесва\", каза министър-председателят, след като лично мина по 10-километровата отсечка, за която държавата отпусна 25 млн. лева. Контролът по изграждането й Борисов беше възложил лично на губернатора. Димитров пък благодари на премиера за доверието. Той посрещна министър-председателя, който пристигна от Пазарджик. \"Преди на това шосе имаше много катастрофи. Сега пътят е мазен и хубав. Младите шофьори да не се изкушават да карат бързо по него с мощните си коли\", предупреди Борисов. Кметицата на Куклен Мария Белчева съобщи на премиера, че отчуждителните процедури са в ход, за да почне изграждането на локалните платна около новата отсечка. \"Освен тях искам да направим и околовръстния път на Пловдив. Сега минах по него да видя тапата. Придвижвах се 25 минути. Трябва да се изгради пътен възел от \"Асеновградско шосе\" и да се прокара ново трасе до надлез \"Скобелева майка\", за да може трафикът директно да излиза на магистрала \"Тракия\", препоръча Борисов. По думите му околовръстен път ще се прави и в Пазарджик. \"Идвам оттам - на 10 секунди минава тир. И с тази икономика, която се развива, всичко е на колела. Камионите ще блокират Пловдив и Пазарджик, ако няма обходни трасета\", каза министър-председателят. По предварителни изчисления за разширението на околовръстния път на Пловдив ще са нужни 150 млн. лева. \"Смятам ги горе-долу по 20 милиона лева на възел\", посочи той. Според него добре, че навреме е направена северната и южната дъга в София, както и западната тангента. \"Иначе и столицата щеше да колабира. Сега започваме от \"Младост\" надолу към \"Църна маца\", за да се отпуши градът. Искаме инвестиции, но като дойдат заводите, всичко се качва на тирове. И те предизвикват задръствания. И счупват пътя\", поясни премиерът. По тази причина настоявал по-бързо да бъде въведена тол системата. Той я вижда да заработи от август. Дори да се забави с две месеца, не било фатално. 10 евро ще заплаща всеки тир, за да мине през България. \"Няма другаде такава цена. Нашите като отидат в Гърция - плащат в евро на отиване и връщане. Искате ли да пробваме да сложим 20 евро такса, да видите какви протести ще има. А иначе като ходите в Гърция - плащате, в Македония и Сърбия - също. А в България трябва да е без пари. Без такси и данъци нищо не може да се направи\", каза премиерът. Той допълни, че спорът с превозвачите е откога да влезе тол системата и кои пътища да обхване. Затова се срещнал с тях, говорил с всеки поотделно. Борисов обяви, че започва ремонт и на пътя Асеновград-Кърджали за 33 милиона лева. В момента върви процедура, ако няма обжалвания, стартират още наесен. \"Без пътища няма как да говорим за индустриализация. Но хайде, стига. Да не кажат, че е партийно събрание. Кметът на Асеновград (Емил Караиванов от БСП - б.а.) е тук. Така, че и той може да се фука с новия път. И нашите от ГЕРБ могат да се фукат, така, че всички да са доволни\", засмя се Борисов. На въпроса, че Елена Йончева му готви изненади, той отвърна: \"Те това могат. Нашите ми казват: Дайте да намерим и ние нещо за тях и да ги хейтим. Но стига, няма да говорим\", махна с ръка той. По думите му щяло да дойде времето да даде път на младите. Близо 2 часа на слънцето стояха прави да чакат Борисов около 30-ина симпатизанти. Те вдигнаха плакати \"Всеки удар ни прави по-силни\", \"Искаме европейски пътища, не комунистически системи\", \"Г-н премиер, България е с вас, спасете ни от БСП\". \"Ей, сладури!\", обърна се към тях Борисов. Те го здрависаха и изпратиха с аплодисменти.", "date": "2019.05.20", "title": "Борисов поздрави Здравко Димитров за новия път Пловдив-Асеновград (Снимки, обзор)"}
{"url": "https://www.24chasa.bg/novini/article/7462511", "text": "Урок по философия стана повод за бурно недоволство сред много родители. Причината е въпрос, касаещ употребата на наркотици, включен в него. В практическо упражнение ученици анализират казус за личностна изява в клас. Според ситуацията нова ученичка трябва да реши дали да употреби марихуана, предложена ѝ от момче, което тя харесва. \"За ученик на тази възраст е трудно да вземе решение как да реагира. Всяко дете обаче може да бъде информирано от родителите си за това какво са наркотиците и как да вземе само адекватно решение\", коментира пред   психологът Ина Антонова. Директорът на столичното 119-о СОУ Диян Стаматов обясни, че в учебниците действително има критични места, които трябва да бъдат оправени. В случая обаче е било по-важно разсъждението на ученичката по казуса с наркотиците. \"9 от 10 човека започват да експериментират под натиска на групата. Не трябва да се правим, че проблемът не съществува. Практиката ми показва, че последните, които разбират за проблема, са родителите. Под натиска на съучениците се случва най-често децата да посегнат към наркотиците\", посочи Желяз Турлаков от Терапевтична общност \"Ново начало” пред Bulgaria ON AIR. За да има превенция обаче са нужни сигнали, стана ясно още от думите му. \"Много родители все още искат идеалното да е реалност. Често този проблем е тема табу в семейството\", допълни Стаматов.", "date": "2019.05.20", "title": "Урок по философия втрещи родители"}
{"url": "https://www.24chasa.bg/novini/article/7462529", "text": "Европейската комисия изрази убеденост, че Австрия е способна да намери решение в скандала с вицеканцлера Хайнц-Кристиан Щрахе, предава БТА. Имаме пълно доверие в гражданите и демократичните институции на Австрия да намерят решение, заяви говорител на ЕК. Не можахме да повярваме как ръководител на политическа партия води преговори за достъп до медиите и институциите в замяна на финансиране на външни фактори, които със сигурност нямат за цел интереса на ЕС, добави той. Едва ли коментар от наша страна е необходим, посочи говорителят. Той не отговори на въпрос дали ЕК ще предприеме разследване, свързано с изнесените данни по случая.", "date": "2019.05.20", "title": "ЕК: Народът и институциите в Австрия ще намерят решение на скандала с Щрахе"}
{"url": "https://www.24chasa.bg/novini/article/7461722", "text": "Още четири забележителности в Китай получиха титлата „национален курорт\", с което броят им достигна 30. Според Министерството на културата и туризма четирите курорта включват планинска забележителност в провинция Съчуан, крайречен район в туристическия град Гуейлин в провинция Гуанси-Джуан, и тематичен курорт в провинция Гуандун, предаде  . Отделно от категоризирането на туристическите атракции, Китай започна да връчва титлата „национален курорт\" през 2015 г, с цел насърчаване развитието на туристическите курорти и туризма там. Миналата година, 26 национални курорта в страната са били посетени от близо 97 милиона души, генерирайки 9,1 милиарда долара в приходи.", "date": "2019.05.20", "title": "Китай добави още четири национални курорта в списъка си"}
{"url": "https://www.24chasa.bg/novini/article/7462569", "text": "Предизвикателствата, пред които е изправена Европа, изискват механизми за своевременно вземане на решения и реакция и още по-тясна интеграция в областта на отбраната и сигурността. Това заяви президентът Румен Радев днес на среща с министъра на външните работи на Федерална република Германия Хайко Маас. Държавният глава открои миграцията и охраната на външните европейски граници, както и кризите в съседните региони, като фактори на сигурността, които изискват обединена и силна Европа, съобщиха от прессекретариата на президента. „За България Германия е стратегически партньор в ЕС и много близък партньор в НАТО“, посочи Румен Радев и добави, че страната ни разчита на германска подкрепа за модернизация на Българската армия и за пълноценната интеграция на българската отбранителна индустрия и наука в рамките на общите европейски проекти, включително и финансирани чрез Европейския фонд за отбрана. „Българската отбранителна индустрия е предпочитан доставчик в редица държави и Германия може да участва в нейната технологична трансформация“, отбеляза още президентът. Обща бе оценката, че устойчивата тенденция на ръст в двустранния икономически обмен между България и Германия, който вече надхвърля 8 млрд. евро, създава предпоставки за последващо разширяване на инвестиционното сътрудничество. „За България е особено важно, че германските инвестиции не са само в сферата на финансовите институции и инструменти, а преди всичко в реалната икономика и в производството“, подчерта държавният глава. Румен Радев и Хайко Маас отбелязаха значението на въвеждането на дуалното обучение в България, което насърчава професионалната квалификация и реализация и е реален фактор за намаляване на младежката безработица. България и Германия споделят обща позиция за необходимостта от енергийна диверсификация в Европа, беше подчертано още на срещата. „С колкото повече източници, маршрути и доставчици на енергийни ресурси разполагаме, толкова по-висока ще бъде сигурността в доставките, както и конкурентоспособни цените“, заяви още на срещата си с министър Хайко Маас президентът Румен Радев.", "date": "2019.05.20", "title": "Румен Радев: За нас Германия е стратегически партньор в ЕС и НАТО"}
{"url": "https://www.24chasa.bg/novini/article/7462557", "text": "\"И аз бях засегнат от фалшиви новини. През ден ми се налага да обяснявам, че нямам намерение да се развеждам, никога не съм се развеждал и имам много сплотено и щастливо семейство и тези, които са до мен това го знаят. Аз съм човек, който обича дискретността, не искам да натрапвам своите близки на средствата за масова информация и може би това ми  е грешката. Заради една такава фалшива новина се почувствах уязвим. Търсих как да се преборя с това и реших, че сам един един кмет не може да се пребори  - това е глобален проблем. По-добре да оставим технологиите, разума и интелигентността на хората да се борят се тези новини. Затова аз в своето ежедневие, ако имам възможност да се съпротивлявам на този тип нечестно предоставяне на информация бих го правил искрено и с максимална сила и смелост\". Така, съобщавайки за първи път информация, свързана с личния си живот, бургаският кмет Димитър Николов се включи в дискусията \"Фалшиви новини и ценности на цифровото общество\", която се провежда в момента в Бургас с участието на еврокомисарят Мария Габриел. Николов допълни, че борбата с фалшивите новини става все по-необходима, тъй като огромното количество информация ни прави зависими. \"Според анализатори шест от всеки десет новини споделяме в мрежата, без да четем в детайли. Така хората неволно стават дистрибутори на дезинформация\", каза Николов. Той посочи, че ако през 1992 г. на ден са били транслирани едва 100 ГБ информация в мрежата, то през 2016  г. само за секунда те са били 16 800 ГБ, а през 2020 г. се очаква да достигнат до 110 000 за секунда. ", "date": "2019.05.20", "title": "Кметът на Бургас: Фалшивите новини засегнаха и мен, не се развеждам (Обновена)"}
{"url": "https://www.24chasa.bg/novini/article/7462132", "text": "Австралиец изрови 1,4-килограмова буца злато с детектор за метал, докато скитал в щата Западна Австралия, предаде Би Би Си, цитирана от . Магазин в град Калгурли публикува снимка на буцата, чиято стойност се изчислява на 69 000 долара. Името на златотърсача не е съобщава, но той бил опитен в тази сфера местен жител. Подобни находки има едва няколко пъти годишно, отбелязва Би Би Си. Мат Кук, собственик на магазина за продажба на екипировка за златотърсачи, заяви, че златната буца е открита с металотърсач на около 45 см под земята.", "date": "2019.05.20", "title": "Австралиец откри с металотърсач 1,4-килограмова златна буца"}
{"url": "https://www.24chasa.bg/novini/article/7462126", "text": "Турски изтребители бомбардираха цели в Северен Ирак. Това се казва в съобщение на министерството на отбраната, цитирано от БГНЕС. При въздушните удари бяха унищожени бази и складове, използвани от бойците на Кюрдската работническа партия ПКК в региона на Хакурк. Конфликтът с кюрдите продължава повече от 30 години. Той е отнел живота на приблизително 40 хиляди души, включително на жени и деца. ПКК е смятана за терористична организация от Анкара. Тя е включена в списъка на терористичните организации от САЩ и редица страни от ЕС.", "date": "2019.05.20", "title": "Турция бомбардира Северен Ирак"}
{"url": "https://www.24chasa.bg/novini/article/7462147", "text": "Мъж от Шумен намушка с нож майка си. От полицията съобщават, че на 19 май в апартамента им на ул. \"Колю Фичето“ 36-годишен мъж с нож е наранил в корема 60-годишната си майка, съобщи  Жената е откарана от екип на центъра за спешна медицинска помощ в МБАЛ-Шумен и настанена за лечение. 36-годишният мъж е задържан за срок до 24 часа.", "date": "2019.05.20", "title": "Мъж от Шумен намушка с нож майка си в корема"}
{"url": "https://www.24chasa.bg/novini/article/7462144", "text": "Експерти по борба с прането на пари на Дойче банк (Deutsche Bank) са препоръчали през 2016 и 2017 г. многобройни трансакции, включващи дружества под контрола на президента Доналд Тръмп и зет му Джаред Къшнър, да бъдат докладвани на федерален регулатор за борба с финансовите престъпления. Това съобщи в. \"Ню Йорк таймс\" вчера, предаде Ройтерс. Вестникът се позовава на петима настоящи и бивши служители на Дойче банк, която е отпуснала кредити за милиарди долари на компании на Тръмп и Къшнър. Финансовата институция обаче е пренебрегнала съвета на служителите си и такъв доклад никога не е бил отправен към американските власти, посочва изданието. Според \"Таймс\" трансакциите, някои от които са били свързани с вече фалирала фондация на Тръмп, са привлекли вниманието на компютърна система, разработена с цел да открива незаконна дейност, според бивши банкови служители, предава БТА. След това експертите, отговарящи за спазването на регулаторните изисквания, прегледали трансакциите и изготвили т. нар. доклад за подозрителна дейност, който според тях трябвало да бъде изпратен до отдел на министерството на финансите, занимаващ се с финансови престъпления. Според служителите решението за трансакциите така и да не бъде съобщено е резултат от небрежен подход към законите за борба с прането на пари. По думите им в банката има установен модел ръководството да отхвърля доклади, за да защити отношенията с перспективни клиенти, допълва \"Таймс\".", "date": "2019.05.20", "title": "\"Ню Йорк таймс\": Подозрителна активност по сметки на Тръмп и зет му засекли експерти"}
{"url": "https://www.24chasa.bg/novini/article/7462125", "text": "Делото за конфискацията на имуществото на \"Братя Галеви\" продължава на 30 септември. В съдебното заседание днес беше поискано да не се дава ход на делото, заради неспазен срок от вещите лица при изготвянето на допълните задачи към счетоводно-икономическата експертиза по делото, предаде БТА. Изслушани обаче бяха възражения по една от страните в делото - Капка Гергинова, представител на фирма \"Макса Лимитид\", регистрирана на Британски Вирджински острови, и ответник по делото. Според нея вещите лица не са изпълнили една от задачите. Делото е заведено от Комисията за отнемане на незаконно придобито имущество срещу Ангел Христов и Пламен Галев, техните съпруги и контролираните от тях дружества и е по реда на Закона за отнемане в полза на държавата на имущество, придобито от престъпна дейност. Искът е на обща стойност 4 250 189 лева и касае луксозни автомобили, недвижими имоти и дялове от фирми. Двамата бизнесмени са в неизвестност от 2012 година, след като влезе в сила присъдата им по наказателно дело за организиране и ръководене на престъпна група.", "date": "2019.05.20", "title": "Отложиха за септември делото за конфискацията на имуществото на братя Галеви"}
{"url": "https://www.24chasa.bg/novini/article/7462152", "text": "Активисти на международната природозащитна организация \"Грийнпийс\" блокираха днес входа на централата на Бритиш петролиъм (British Petroleum) в Лондон, с настояване да се прекрати разработката на всички нови петролни и газови находища, предадоха Ройтерс и ТАСС. \"Активистите блокират входа на централата на ВР в Лондон. Те са разположили лагер в специално пригодени контейнери. ВР не може да се прави, че може да продължава бизнеса си както обикновено в тази ситуация на климатична криза, в която се намираме\", се казва в съобщение в Туитър на лондонския клон на \"Грийнпийс\", предава БТА. Активистите пристигнаха пред сградата на ВР на площад \"Сейнт Джеймс\" в 2.00 ч по Гринуич и се разположиха в специални контейнери, блокиращи входа на централата, а екип от алпинисти се провеси с въжета по фасадата. \"ВР предизвиква климатична криза, която заплашва милиони човешки животи и бъдещето на всичко живо\", каза активистът Пол Морозо. \"Науката е категорична - трябва да спрем търсенето на нов петрол и газ, ако искаме годна за живеене планета. ВР трябва или да почисти, или да се откаже\", каза Морозо. Това не е първата подобна природозащитна акция в британската столица през последните месеци. През април активисти на движението \"Бунт срещу унищожението\" за две седмици блокираха транспорта в Лондон, като настояваха за спешни мерки за борба с промените в климата, припомня ТАСС.", "date": "2019.05.20", "title": "Активисти на \"Грийнпийс\" блокираха централата на \"Бритиш петролиъм\" в Лондон"}
{"url": "https://www.24chasa.bg/novini/article/7462156", "text": "Бързо полицейско производство е образувано срещу шофьор, предложил подкуп на служители на реда в Асеновград. В събота около 20 часа на кръстовище между ул. \"Цар Иван Асен\" и ул. \"Росица\" екип на районното управление спрял фолксваген. Колата управлявал 48-годишен жител, който решил да осуети проверката и подхвърлил в патрулката 45 лева. Полицаите действали незабавно и го задържали. Тестът с дрегер показал, че той е седнал зад волана с над 1,2 промила алкохол. Отказал е да даде кръвна проба за химически анализ. Материалите по случая са докладвани в Окръжна прокуратура – Пловдив.", "date": "2019.05.20", "title": "Пиян шофьор предложи 45 лв. подкуп на полицаи в Асеновград"}
{"url": "https://www.24chasa.bg/novini/article/7462157", "text": "Забавянето на икономиката на еврозоната може да се окаже временно, заяви управителят на Българската народна банка Димитър Радев в интервю за агенция Market News International, дадено на 17-и май и цитирано в сайта на БНБ. Г-н Радев, който от назначението му през 2015-а година е член на Генералния съвет на Европейската централна банка, обаче допълни, че съвсем не е сигурно, дали Европа ще излезе от сегашния временен застой през втората половина на 2019-а година. \"Икономиката на еврозоната надмина очакванията на много икономисти през първото тримесечие на годината. Все още предстои, обаче, да видим какви ще бъдат темпът и посоката на развитие на икономиката през следващите месеци и тримесечия\", посочи Димитър Радев, визирайки продължаващото напрежение в световните търговски отношения и \"политическите събития\" в Европа. \"Последните данни може да се тълкуват като признак, че забавянето на икономическата активност в региона може да е временно\", каза той в отговор на въпроси на Market News International (MNI) подадени по електронната поща. Запитан дали слабият икономически растеж на еврозоната е форма на \"японски сценарий\", той отговори: \"Като наблюдаваме продължителни периоди на забавен растеж, много ниски лихвени проценти и застаряващо население в Европа, наистина идват на ум сравнения с предходни исторически епизоди и други икономики\". \"Ответните реакции на политиката могат да са ефективни само доколкото са насочени към структурни области като образованието, пазара на труда и пенсионните реформи. Фокусът трябва да остане ясен: стимулиране на производителността и конкурентоспособността\", посочи шефът на БНБ, добавяйки, че фискалните политики трябва да са по-силно ориентирани към икономическия растеж. \"Това не означава непременно увеличение на разходите. Още повече, че по-големите разходи ще имат отрицателен ефект в държави без пространство за фискално маневриране\", отбеляза г-н Радев. Управителят на БНБ бе внимателен в своята оценка на неотдавнашните призиви за преразглеждане на стратегията на паричната политика на ЕЦБ. Той изрази предпазливост също и в отговор на предложенията, че институцията трябва да понижи заложената си средносрочна цел за темп на инфлация от малко под 2% до около 1%. \"Може би има основания да започне да се мисли дали трябва да се разгледа възможността за промяна\", отбеляза той, но добави: \"Каквото и решение да приеме ЕЦБ в това отношение (ако бъде взето такова), то следва да бъде под формата на добре комуникиран процес. Не мога да не се съглася напълно с неотдавнашния коментар на Петер Прат (главения икономист на ЕЦБ), който предупреди, че такива публични изявления могат да бъдат изтълкувани неправилно и дори да бъдат приети като признание от страна на ЕЦБ за неуспешно изпълнение на нейния манда, което не е вярно\". ЕЦБ разполага с \"голям брой инструменти\" в случай на сериозен икономически спад, каза Димитър Радев, като добави: \"Вратата за покупки на финансови активи не е затворена (програмата, известна като \"количествени улеснения\"), както и не съществува заложено в правило ограничение за промяна на ставките като тези по улесненията с постоянен достъп или редовните операции на открития пазар (основните лихвени ставки на ЕЦБ)\". \"Знаем, че може да има различни степени на подкрепа в рамките на Управителния съвет за определени особено нестандартни мерки, ако такива бъдат разглеждани. Следователно също така е вярно, че ефективността на арсенала на ЕЦБ в крайна сметка зависи от решимостта и ръководството й, а не от разнообразието или мащаба на използваните инструменти\", смята управителят на БНБ. Неутрализирането на негативните ефекти от отрицателните лихвени проценти е основна тема на дискусии от март, когато изказването на председателя на ЕЦБ Марио Драги във Франкфурт доведе до предположението, че той обмисля въвеждането на диференциран лихвен процент по депозити, държани в централната банка, напомня агенция MNI. В тази връзка Димитър Радев заяви: \"Има основателни аргументи за притеснения от много ниските или отрицателни лихвени проценти, особено ако те остават на тези нива. Банките може да бъдат по-слабо мотивирани да подобряват ефективността поради ниските им разходи за финансиране. Същевременно, активите в балансите им може да ерозират и са изложени на бъдещ обрат в цикъла, и този риск трябва да бъде адекватно оценен\". Агенция Market News International напомня, че България, която се присъедини към Европейския съюз през 2007-а година, вече отговаря на ключови критерии за приемане на еврото, а националната парична единица на страната (българския лев) се очаква да се присъедини към Валутния механизъм II на ЕС по-късно тази година. Въпреки това, България е малко вероятно да влезе във Единния валутен съюз по-рано от средата на 2022-а година, заяви през януари Валдис Домбровскис, заместник–председател на Европейската комисия и отговарящ по въпросите на еврото. Шефът на БНБ се съгласи, че остават някои пречки за това присъединяване. \"Трябва да ускорим процеса на реална конвергенция\", каза той и допълни: \"Предизвикателствата пред нас са структурни, а не фискални или монетарни. Предстои още работа и на институционалния фронт. Макар че институцията за управление на публичните финанси е образцова, както показват резултатите, в някои други институции са необходими съществени подобрения\". В България обществената и политическата подкрепа за по-нататъшно задълбочаване на процеса на европейска интеграция \"остава над средните нива за ЕС, въпреки, и навярно донякъде поради, развитието на текущата ситуация\", отбеляза г-н Радев. \"Това вече става по-скоро рационален, а не емоционален избор, и това е добра новина\", посочи в заключение управителят на БНБ.", "date": "2019.05.20", "title": "Шефът на БНБ: Забавянето на икономиката на еврозоната вероятно ще е временно"}
{"url": "https://www.24chasa.bg/novini/article/7462037", "text": "Горд съм, че успях да извоювам нова болница в Ямбол, каза Сидеров в родния си град Партия АТАКА помогна на ученици от Природо-математическата гимназия в Ямбол да заминат на олимпиада в Япония. Младите таланти ще представят страната ни на състезанието по математика от 15 до19 юли в гр. Фукуока. Помощта за гимназистите беше връчена на директора на ямболското училище Евгений Иванов от лидера на партията Волен Сидеров и водача на евролистата д-р Георги Димов. „Нашата държава понякога подценява важността на такива участия, но затова партия АТАКА дава рамо. Тези талантливи деца ще отидат със своите родители и ще участват в олимпиадата. Ямболската математическа школа беше страхотна, печелеха златни медали по света, прославяха България и сега ще помогнем това да продължи. Горд съм с учениците от моята родна гимназия и съм сигурен, че ще спечелят награди в Япония”, каза Сидеров в родния си град. Директорът Евгений Иванов благодари сърдечно на Сидеров и сподели, че очаква повече хора да подкрепят финансово младите таланти на България. Пред събралите се жители на града Сидеров изрази удовлетворение, че най-накрая е успял да се пребори за изграждане на новата болница. „Лобирах за това, благодаря на премиера, на финансовия министър, на министъра на здравеопазването, че откликнаха. Искам да ви кажа, че беше много сериозен натиск, не стана лесно, но накрая проектът е готов. Имам гордостта, като избран от Ямболския избирателен район, че след 35 и повече години болницата ще стане”, каза още Сидеров. Водачът на евролистата д-р Георги Димов подчерта, че от партия АТАКА имат една цел – силна България, а силна България може да стане, като задържим младите хора тук. „Българите да живеят като европейци по доходи, а не само на думи”. В Ямбол той припомни, че не правят предизборни концерти с песни, танци и празни обещания, а подпомагат ученици и студенти от цяла България. „Да останат при своите семейства, да гледат децата си в родината”, заключи Димов и призова на 26 май да се гласува с номер 14 за защита на българския интерес в Европарламента.", "date": "2019.05.20", "title": "АТАКА праща ямболски ученици на олимпиада в Япония"}
{"url": "https://www.24chasa.bg/novini/article/7462168", "text": "С възгласи \"Бойко, Бойко!\" симпатизанти приветстваха на Асеновградско шосе премиера Борисов. Той отиде при тях и ги здрависа. \"Подмладили сте се!\", казаха му те. А той ги попита дали им харесва новото шосе. \"Направихме този път, защото имаше много катастрофи по него. Сега той е мазен и хубав. Да не се изкушават младите да карат бързо с мощни коли\", призова Борисов. Той съобщи, че държавата е осигурила 33 милиона лева за основен ремонт на пътя Асеновград - Кърджали. Ако няма обжалване, почваме още есента, допълни зам-министърът на регионалното развитие Николай Нанков. Борисов обяви, че от август месец толсистемата трябва да заработи.", "date": "2019.05.20", "title": "Борисов към симпатизанти: Абе, сладури, да карате внимателно! (Видео)"}
{"url": "https://www.24chasa.bg/novini/article/7462186", "text": "Столичани сигнализират за бум на нахапани от кърлежи в София, предава Една от потърпевшите е Марияна Тавлеива, която се е сблъскала с неприятното насекомо пред блока си в столичния ж.к. „Младост”. „Ненадейно усетих сърбеж по корема и на следващия ден реших да проверя и забелязах кърлеж”, разказа жената. Ухапването не е безобидно, казват лекарите. Попаднал върху човешкото тяло, кърлежът първо търси място къде да се забие. След 8-12 часа започва активно кръвосмучене. От община „Младост” заявиха, че до края на май всички тревни площи ще бъдат окосени и обработени с препарати – стига времето да позволи. За да намалим риска от ухапване, лекарите съветват да избягваме неокосени тревни площи и да носим дълги дрехи.", "date": "2019.05.20", "title": "Бум на кърлежите в София"}
{"url": "https://www.24chasa.bg/novini/article/7461692", "text": "На 19 май в гр. Гуанджоу бе открита среща на медиите в района на Големия залив „Гуандун-Хонконг-Макао\", в която участваха повече от 300 представители на медии. Те разговаряха за сътрудничеството, интегрираното им развитие, както и за стимулите в изграждането на района, предаде  . Организатор на настоящата среща бе Медийна група „Южен Китай\", а съорганизатори - Хонконгската медийна група „Дагун Уънхуей\" и ежедневника „Макао дейли\". На срещата партийният секретар на Медийна група „Южен Китай\" Лиу Хунпин заяви, че медиите играят незаменима роля в изграждането на района на Големия залив. „Трябва да се използват възможностите за развитието на медиите, да се повишат способностите им и те да изпълнят мисията си\", каза той. Президентът на Хонконгската медийна група „Дагун Уънхуей\" Дзян Дзайджун заяви, че настоящата среща предоставя възможности за споделяне на мнения относно отразяването на ситуацията в района на Големия залив и развитието му. На срещата бе решено да стартира журналистически проект под мотото „Пътешествие из района на Големия залив Гуандун-Хонконг-Макао\", където журналисти ще отразяват напредъка и случващото се в процеса на изграждането на района.", "date": "2019.05.20", "title": "В Гуанджоу бе открита среща на медиите в района на Големия залив „Гуандун-Хонконг-Макао\""}
{"url": "https://www.24chasa.bg/novini/article/7462175", "text": "Почина румънският милионер Флориан Валтер, бивш акционер на футболните клубове \"Динамо\" (Букурещ), \"Петролул\" (Плоещ) и \"Университатя\" (Клуж), съобщават румънските медии. 56-годишният Валтер бе опериран в петък, след което изпадна в кома и животът му бе поддържан от апаратура. Снощи около 22 ч. бизнесменът е издъхнал в болница \"Флоряска\" в Букурещ в резултат на мозъчен удар. Флориан Валтер бе акционер в \"Динамо\" (Букурещ) в началото на 2000 г., след което стана собственик на \"Университатя\" (Клуж) и \"Петролул\" (Плоещ). През последните години той имаше сериозни проблеми със закона, като бе обвинен по няколко дела за укриване на данъци, пране на пари и сформиране на организирана престъпна група. През 2016 г. бе екстрадиран от Обединените арабски емирства и поставен под съдебен контрол във връзка с обвинение, че е ощетил държавния бюджет с 4,5 милиона евро в периода 2013-2014 г. Румънските медии припомнят възхода на противоречивия бизнесмен. Според собствените му признания, революцията през 1989 г. го заварила\" с близо милион леи \"под дюшека\" от търговия на черно с газови бутилки. След това се занимавал с превоз на хора, които работели на черно на Запад, заради което дори е арестуван в Австрия в началото на 90-те. По-късно установява контакт с влиятелни политици и полага основите на бизнес търговия със строителни материали и мебели. \"Големият удар\" обаче е основаването на фирмата за почистване \"Ромпрест\", която печели договори с големи институции като летище Отопени, Румънски железници, кметството в първи район на Букурещ, метрото. Бизнесменът печели популярност, когато започва да инвестира във футбола. През 2007 г. той сменя името си от Флориан Бушка на Флориан Валтер. Според в. \"ПроСпорт\" не става дума за каприз: бизнесменът се нуждаел от нова идентичност, защото проявявал интерес към договора за хигиенизиране на американската военна база край Констанца, а името Флориан Бушка не било представително след ареста и обвиненията в Австрия. През 2010 г. богатството му възлиза на над 62 милиона евро, през 2014 г. - на 50 милиона евро, а през 2015 г., след като бяга от Румъния - на 22-25 милиона евро, твърдят румънски медии.", "date": "2019.05.20", "title": "Почина бивш акционер на \"Динамо\" (Букурещ)"}
{"url": "https://www.24chasa.bg/novini/article/7462189", "text": "Полицията в Санкт Петербург издирва извършители на атака с нож срещу четирима посетители на питейно заведение. Това съобщиха от вътрешното министерство на федерацията, цитирани от ТАСС и  . Криминалното деяние е извършено в неделя вечерта, а при него са ранени четирима мъже на възраст 24, 32 и 33 години, допълниха от полицията. От руското Министерството на вътрешните работи обясниха още, че след конфликта нападателите избягали от мястото с две коли. Двама от пострадалите са хоспитализирани с различни наранявания.", "date": "2019.05.20", "title": "Неизвестни раниха с нож четирима в кафене в Санкт Петербург"}
{"url": "https://www.24chasa.bg/novini/article/7462197", "text": "Австрийската партия на свободата обяви днес, че всички нейни министри са готови да напуснат правителството, предаде Франс прес. Изявлението бе направено след разпространяването в петък на видеозапис, на който вицеканцлерът Хайнц-Кристиан Щрахе и водачът на парламентарната група и заместник-кмет на Виена Йохан Гуденус разговарят с жена, говореща руски и представена като племенница на руски олигарх, за партийни дотации и гаранции за сделки в замяна, предава БТА. \"Ще подадем оставките си като министри, ако вътрешният министър Херберт Кикъл бъде отстранен от поста си\", заяви министърът на транспорта и нов лидер на Австрийската партия на свободата Норберт Хофер. Очаква се австрийският канцлер Себастиан Курц да обяви днес отстраняването на Кикъл, който също е замесен в скандала, провокиран от видеозаписа.", "date": "2019.05.20", "title": "Австрийската партия на свободата: Всички наши министри са готови да напуснат кабинета"}
{"url": "https://www.24chasa.bg/novini/article/7462212", "text": "Енергийният министър Теменужка Петкова няма обяснение защо собствениците на малки централи, работещи с възобновяеми източници, повдигат въпроса за оцеляването си точно сега, предава  По повод обвиненията, че държавата толерира големите мощности в сектора Теменужка Петкова обясни, че въпросът е поставен на равна основа още през 2015 година с премахването на преференциалното финансиране. \"Цената на тока поскъпва именно от такива ВЕИ, които са получавали двойно финансиране. Ние го спряхме още през 2015-а, всичко това е докладвано на ЕК. С промяна в закона успяхме да елиминираме този проблем\", заяви министър Петкова.", "date": "2019.05.20", "title": "Петкова: Преференциалното финансиране на големите централи е махнато още 2015 г."}
{"url": "https://www.24chasa.bg/novini/article/7462215", "text": "Днес, 20 май 2019 г., в 16.00 часа омбудсманът Мая Манолова ще се срещне с адвокати във връзка с проблеми, които срещат при работата си с Търговския регистър. В петък, 17 май т.г., 64 техни колеги я сезираха с отворено писмо, в което сигнализират за системно постановяване на неправомерни откази от страна на регистъра. Те настояват омбудсманът да защити правата на гилдията и на клиентите им. Това съобщиха от пресцентъра на омбудсмана. „Г-жо Омбудсман, от много време длъжностните лица по регистрация в Търговски регистър използват практики на ръба на закона, от които у гилдията ни и у клиентите ни остава усещането, че в Търговски регистър се работи основно за събиране на такси и количество изработени преписки, защото на това е основано допълнителното материално стимулиране на длъжностните лица по регистрацията“, пишат адвокатите до Манолова.", "date": "2019.05.20", "title": "Адвокати на среща с Мая Манолова днес за проблеми в Търговския регистър"}
{"url": "https://www.24chasa.bg/novini/article/7462248", "text": "Президентът на САЩ Доналд Тръмп заяви, че Вашингтон няма желание да воюва с Техеран. Но цял куп признаци сочат, че нещата отиват тъкмо към война. След американското ембарго върху износа на горива от Иран продажбите на петрол от Ислямската република на световния пазар са спаднали по данни на Ройтерс до 500 хил. барела за денонощие (сиреч двойно, откакто са наложени санкциите). Оттук става ясно, че американците вече са започнали хибридна война срещу Иран - със съответните последици. Опасността в Близкия изток да избухне истинска война е повече от реална. USNI News информира, че най-малко седем военни кораба на САЩ са разположени в момента в Персийския залив и недалеч от него. Сред тях са два ескадрени миноносци от клас \"Арли Бърк\", носещи управляеми ракетни оръжия - \"МакФол\" и \"Гонзалес\", и универсалният десантен кораб \"Киърсардж\". Освен това ударна група начело със самолетоносача \"Ейбрахам Линкълн\" от клас \"Нимиц\" е разположена край бреговете на Оман. Тя включва още ракетния крайцер \"Лейт Гълф\", фрегатата \"Мендез Нунез\" и ескадреният миноносец \"Бейнбридж\". По-рано бе съобщено, че и. д. министър на отбраната на САЩ Патрик Шанахан е одобрил прехвърлянето на кораба-док \"Арлингтън\" и батарея зенитно-ракетни комплекси \"Пейтриът\" в зоната на евентуалния конфликт в Залива. А във въздушната база Ал Удейд са изпратени два стратегически бомбардировача Б-52 Ейч \"Стратофортрес\", които могат да носят 4,5 тона бомби и до 20 ядрени ракети. В отговор зам.-командващият Корпуса на гвардейците на ислямската революция по парламентарните въпроси Мохамед Салех Джокар заяви, че всички тези кораби може да станат мишени за \"иранските ракети с малък обсег на поражение\". Иранското ръководство изтъкна, че има готовност при нужда да даде решителен отпор на американското присъствие край границите на страната. Не е ясно защо американските кораби са се придвижили толкова близо до територията на Иран, щом може да бъдат поразени с оперативно-тактически оръжия. От военна гледна точка едва ли е целесъобразно да се събират в Персийския залив голям брой кораби от американските ВМС. Най-вероятно Пентагонът ги е съсредоточил там, за да демонстрира сила, а може би и с провокационна цел, за да подтикне Иран към ответни военни действия. При всяко положение САЩ вече предупредиха световните авиокомпании за риска, свързан с евентуални полети над Персийския залив. Според арабски медии ред страни от Залива са склонили да разположат на своя територия войски на САЩ. Те информират също, че междуарабска среща в ограничен състав е свикана по време на лидерския форум на ислямските държави в Мека в края на май. Както пишат медиите, форумът ще бъде насочен срещу Иран, чието шиитско влияние се усеща не само в Сирия, но също така в Ирак, Йемен и други арабски страни. Сплотяват се и партньорите на Иран. Дамаск неведнъж е заявявал, че подкрепя Техеран. В същия дух се изказа в събота водачът на ливанското шиитско движение Хизбула Хасан Насрала, който заяви, че \"ако Америка започне война с Иран, той няма да остане сам срещу нея, тъй като съдбата на региона е свързана с Ислямската република\". Изострянето на конфронтацията, сплотяването на сунитските лидери и на страните от Близкия изток срещу Техеран едва ли ще са основание САЩ и съюзните им арабски държави да започнат мащабна война. През пролетта на 2003 г. САЩ действаха срещу режима на Саддам Хюсеин в състава на коалиция, обединила на практика всички страни от НАТО. Това бе сухопътна операция, в която участваха близо половин милион военнослужещи, мощно въздушно крило и сравнително несъществени военноморски сили. Сега това надали може да стане, доколкото повечето европейски страни не подкрепят санкциите на САЩ срещу Иран и се обявяват за мирно уреждане на ситуацията. САЩ явно не са съгласни с позицията им. И се впускат в хибридна война - акцентират върху икономически мерки, но също и върху прецизни удари по иранските формирования в Сирия, Йемен и отчасти в Ирак. В Сирия става дума за удари от страна на Израел и на бойци от незаконни въоръжени формирования на опозицията. Самолети от ВВС на Израел обстреляха в петък за пореден път околностите на Дамаск. Както съобщи онлайн изданието anna-nes.info, ракетният удар откъм Голанските възвишения дошъл, след като на летището в сирийската столица кацнал Боинг-747 от Иран, превозвал според израелците оръжия за шиитските формирования в Сирия. Все още няма яснота какъв е бил ефектът от удара. Според сирийски медии системите за ПВО на правителствената армия са успели да свалят част от ракетите, изстреляни от израелските самолети. Окупираните от Израел Голански възвишения се водят сирийска територия. Фактически сирийските зенитно-ракетни части може да са стреляли и по въздушни цели над Голаните. Дали е било така - не се знае. По данни на Армията за отбрана на Израел (ЦАХАЛ) обаче сирийските ПВО действат вече по-ефективно - войските на Башар Асад са обучени от руски инструктори и могат да носят бойно дежурство. ВВС на ЦАХАЛ редовно нанасят въздушни удари по ирански обекти в Сирия. На 28 март те удариха индустриалния парк \"Шейх Наджар\" в околностите на Алепо. А на 11 април предприеха въздушен удар по изследователския център \"Масяф\" в провинция Хама. Сирийски и ливански медии разпространиха няколко материала, според които ЦРУ на САЩ подготвя бойци от непримиримата опозиция за провокация - да ударят по Иран, създавайки хаос в Южна Сирия. Източници твърдят в социалните мрежи, че агенти на ЦРУ в йорданската столица Аман са имали в началото на май среща с бивши полеви командири на редица незаконни въоръжени формирования (НВФ). Според тях САЩ отново започнали уж да отпускат средства за тези цели. В тази връзка в Дараа и Кунейтра се очакват скоро поредица терористични акции и диверсии. Тече и подготовка на НВФ за битки в района на \"шиитския мост\" в Абу Кемал. Там се използват бойци, разположени в бежанския лагер Ар Рукбан и край американската военна база Ат Танф. \"Има основания да смятаме, че практически цялата зона на близкоизточните страни може да стане арена на въоръжена конфронтация между Иран и противниците му - отбелязва военният експерт полковник Шамил Гареев. - САЩ предприемат и военно-дипломатически стъпки във връзка с негласната си подкрепа за сепаратистките нагласи на кюрдите, каквито живеят не само в Ирак и Сирия, но и в Иран. Именно кюрдските отряди пешмерга бяха основната ударна сила през 2003 г., когато САЩ сваляха режима на Хюсеин.\" Гареев допуска, че \"в страните от Близкия изток тези сили ще действат по подобен начин и при днешната иранско-американска конфронтация\".", "date": "2019.05.20", "title": "Вашингтон обяви на Техеран хибридна война"}
{"url": "https://www.24chasa.bg/novini/article/7461159", "text": "Стъкленият купол на новата пленарна зала в сградата на бившия Партиен дом вече е монтиран. Строително-ремонтните работи по нея ще завършат до средата на годината. Това съобщиха за “24 часа” от Народното събрание. След като грубият строеж приключи, предстои въвеждане в експлоатация на залата и монтиране на озвучителната техника и на пултовете за гласуване, става ясно още от справката, предоставена ни по Закона за достъп до обществена информация. Все още обаче няма яснота кога Народното събрание ще се премести в новата си сграда. Очаква се това да стане от новия парламентарен мандат, който при редовни избори трябва да започне 2021 г. 18 931 899 лева са платени до момента за преустройството на зала “Света София” в пленарна и за ремонта на бившия Партиен дом, за да се измести там постоянната работа на парламента. Освен в залата освежаване ще има и на кабинетите на депутатите. В момента строежът на новата пленарна зала е в довършителен етап, работи се финално по интериора, правят се изпитания на монтираните съоръжения и инсталации. Старата зала “Света София”, вече под стъклен купол, е разделена на две нива. Отгоре е обособена новата зала, в която ще работят депутатите. Подът започва от нивото на колоните, които досега бяха високо до ложите. Той бе повдигнат от метална конструкция на колони, която по проект тежеше 44 тона. Така под пленарната бе освободено още едно ниво, където ще са помещенията за конференции и за срещи с медиите - галерия с визуална връзка, места за камери, радио- и тв кабини. Най-трудната част от целия ремонт обаче беше изграждането на стъкления покрив Беше изградено специално работно скеле с височина 15 м и платформа по цялото протежение на зала “Света София”, от която да се свали старият окачен таван и да се изгради стоманена конструкция за новия покрив. За това и за останалите сложни дейности по подготовката на монтажа на покрива НС даде допълнително 255 хил. лв. без ДДС. Стоманената конструкция, която носи купола, тежи 56 тона. Той самият е монтиран с 2Т стоманени греди и стоманобетонови стени около и извън него. Стъкленият покрив ще осигурява на депутатите пряка естествена светлина. Сега те заседават на лампи, тъй като в настоящата зала няма прозорци. Покривът е удароустойчив, шумоизолиращ, звукоизолиращ и Новата пленарна зала е разположена амфитеатрално. Вече са монтирани депутатските банки на 12 реда, като между първия и последния ред има 1,70 м денивелация. Широчината между банките ще е 90 см и така депутатите вече няма да се оплакват, че е тясно. Предстои да бъде монтиран подът, както и да се сложат депутатските кресла. Те ще са по-удобни и по-широки от досегашните банки. А на плотовете пред тях ще има повече място, за да може да се поставя лаптоп. Депутатските места ще са с 30 повече от досегашните - 270, така че ще има възможност парламентарните групи да не са плътно залепени една за друга. Предвидени са места за президиум, както и официални ложи за правителството и президента. В залата ще има 100 места за гости и официални лица, които обаче са зад масивните колони и стъклени паравани на нивото на самата зала, за разлика от сега, когато гостите се настаняват на балкона. Предстоят ремонт и обновление на електрическата, отоплителната, вентилационната и климатичната инсталация. Осветлението ще е енергоспестяващо, ще се изгради и специална система за видеозаснемане и телевизионно предаване на работата на НС. Според заданието реконструкцията трябва да бъде направена така, че дейността на депутатите да бъде максимално отделена от останалите посетители в НС - журналисти и гости. Затова са изградени нови подходи, турникети, ограничителни парапети и зони с контролиран достъп. Във вътрешния двор на Партийния дом е изградена изцяло нова постройка с размери 24 метра височина и 6 дължина и 300 кв. м застроена площ. В нея ще има големи фоайета и 4 асансьора за връзка с етажите на съществуващата сграда за по-лесен достъп до пленарната зала. Официалният ще е откъм Ларгото. Засега не се предвиждат промени по фасадата на сградата заради него. Медийното ниво, обособено специално под пленарната зала, ще е с отделен вход - от бул. “Дондуков”. Журналистите да имат лимитиран достъп и до Клуба на народния представител, предвижда проектът. Туристическият вход е от бул. “Цар Освободител” към достъпно за посетители пространство в подпокривната зона, което осигурява визуална комуникация с пленарната зала и възможности за експозиции. Паралелно с изграждането на новата пленарна зала се извършва и обновяване на депутатския стол на обща сума до 350 хил. лв. без ДДС. Бюфетът се намира на сутерена в сградата и е с обща площ 600 кв. м, от които в 450 квадрата са разположени масите за хранене, а останалите са обслужващи помещения. Едно от изискванията е салонът за хранене да бъде разделен с декоративни подвижни преградни стени на две зони за обслужване на служителите и гостите, т.е. В заданието се уточнява, че за зоните може да бъдат въведени и други условия като нива на достъп за определени времеви периоди. В помещенията ще има 30 маси и 180 стола. Заложено е изискване да предвидят две огледални линии на самообслужване, които да включват топли и студени секции за салати, супи, готвени ястия, десерти. Напитките да бъдат изнесени отделно от линията на самообслужване. Има и условие да не се образуват опашки - задължително трябва да се осигури достатъчно място за клиентите между касите и линията на самообслужване, за да няма струпване. Желанието на ръководството на НС е и да се сложат повече каси, а не две, както е досега. Отделно ще бъде обособена специална зала, в която да се хранят делегации и гости на парламента. Тя ще е с капацитет до 20 места на база кетъринг. В изискването е записано да се запазят облицовките по стените и колоните от мушелкалк (врачански варовик). Предвидено е обаче основно да се почистят. Ще се запази и мозайката на пода. Идеите за прехвърлянето на парламента изцяло в бившия Партиен дом, където сега заседават комисиите и са кабинетите на депутатите, са от средата на 90-те години на миналия век. последваха още два - през 2003 и 2008 г. До реконструкция не се стигна, защото нямаше финансиране. На четвърти конкурс през 2011 г. бе одобрен проектът със стъкления покрив на арх. Владислав Николов от фирма “Никонсулт”. Смяната на пленарната зала бе пришпорена и новата трябваше да е готова до средата на 2018 г. заради българското председателството на ЕС. Правителството дори гласува по тази линия 25 милиона за новата зала, но След преместването старата сграда на Народното събрание ще остане само за тържествени събития. Все още няма концепция как точно ще се използва тя.", "date": "2019.05.20", "title": "Стъкленият купол на новата пленарна зала вече е монтиран"}
{"url": "https://www.24chasa.bg/novini/article/7462254", "text": "Говорителят на Кремъл Дмитрий Песков остави без коментар появата на видеозаписа, предизвикал скандал в австрийския парламент, предаде ТАСС. \"Не мога да дам никаква оценка на появата на това видео, защото това не засяга нито Руската федерация, нито президента, нито правителството - каза прессекретарят на руския президент, цитиран от БТА. - Не знаем със сигурност коя е тази жена, дали е рускиня, дали е от Русия.\" Според говорителя това е \"история, която не ни засяга изобщо и не може да ни засяга\".", "date": "2019.05.20", "title": "Кремъл за скандала в Австрия: Не знаем коя е тази жена, дали е рускиня, това видео не ни засяга"}
{"url": "https://www.24chasa.bg/novini/article/7462307", "text": "Вицепремиерът и министър на външните работи Екатерина Захариева се срещна днес в Министерски съвер с германския си колега Хайко Маас, който е на официално посещение в България по нейна покана, посочва БТА. Германия винаги е била наш стратегически съюзник и важен търговски партньор. Ние сме били и на едно мнение по важните теми и предизвикателства, каза Екатерина Захариева. Една трета от най-големите инвестиции в България са германски, около 5000 германски фирми развиват бизнес тук и тази година отбелязваме най-високия стокообмен между двете страни от 1950 година насам, с малко позитивно салдо за България, посочи българският външен министър. Обсъдихме и това, което можем заедно да направим за нашите приятели от Западните Балкани. Благодаря за подкрепата на Германия за нашия регион. Най-добрия път за демократизация, икономически просперитет и мир на Балканите минава през европейската интеграция и развитие за тях, подчерта Екатерина Захариева.Тя посочи, че днес е била обсъдена и ситуацията в Близкия Изток като е била потвърдена общата европейска позиция по темата. Обсъдихме ситуацията и отношенията на ЕС с Турция и се радвам, че позициите по тези въпроси съвпадат, каза още тя. Имаме и силни културни и образователни взаимоотношения между двете страни - немският език е вторият най-изучаван чужд език в България, днес всички 12 души от нашата делегация говориха перфектен немски език, добави тя. Освен това в осем немски висши учебни заведения се изучават български език и литература, каза още Захариева. Искам да обърна внимание, че Германия, като най-голямата държава и най-силната икономика в ЕС, винаги се съобразява с интересите на по-малките членове на ЕС, допълни българският външен министър. Радвам се, че съм в София, в тази важна за ЕС седмица - изборите в нашите две държави ще са в неделя и се надявам да изберем депутати, които да работят за силна, суверенна и единна Европа, посочи Хайко Маас. Ние можем да сме силни само ако говорим на един глас, посочи той. България е силен европейски партньор. Вашата страна ще говори със силен проевропейски глас в бъдещия парламент, каза още германският външен министър. България е важен партньор и наш съветник и в разширяването на ЕС на Балканите, защото познава традициите и културата в региона, каза още Хайко Маас. Запитани дали скандалът с Австрийската партия на свободата ще се отрази на влиянието на евроскептичните партии, Екатерина Захариева и Хайко Маас отговориха, че не знаят, но се надяват да не е така. Важно е да преодолеем негативния тренд на растящия популизъм, национализъм и евроскептицизъм, заяви Захариева. Има политици, които за всички проблеми обвиняват Брюксел, а успехите приписват на себе си. За България е важно да покажем, че силен ЕС е по-важен от дребните, краткосрочни и лъжливо важни интереси, защото популистите предлагат на пръв поглед лесни решения на трудни въпроси, посочи тя. Хайко Маас каза, че въпреки скандала в Австрия, тя остава важен партньор за Германия. Той изрази тревога от растящото, по думите му, напрежение между Иран и САЩ и посочи, че Германия използва всички канали да търси политическо решение на кризата в Близкия и Средния Изток. Запитан дали правителството на Германия може да ни окаже помощ за привличането на голям германски автомобилен инвеститор в България Хайко Маас каза, че е очаквал подобен въпрос, но политиците не се месят в решенията на частни компании. Надявам се компанията скоро да обяви своето решение, за да не се налага да отговарям на такива въпроси, допълни германският външен министър. По-късно днес Екатерина Захариева и Хайко Маас ще се разходят в историческия център на София. В 14:00 часа двамата министри ще направят първа копка на новата сграда на дипломатическата мисия.", "date": "2019.05.20", "title": "Захариева: Една трета от най-големите инвестиции в България са германски"}
{"url": "https://www.24chasa.bg/novini/article/7462258", "text": "Дървениците е трудно да бъдат изтребени. Дори падането на астероид, което затрило динозаврите от лицето на нашата планета, не успяло да я отърве от дървениците, съобщи ЮПИ. ДНК анализ на около 30 вида дървеници показа, че тези кръвосмучещи насекоми са се срещали на Земята преди най-малко 115 милиона години. По-рано се смяташе, че дървениците са се появили преди 50-60 милиона години. Предполагаше се, че прилепи са били първите им гостоприемници. Новото изследване обаче разкрива, че появата на дървениците предхождала с около 50 милиона години тази на прилепите, предава БТА. \"Установяването, че дървениците са еволюирали повече от 100 милиона години и са съжителствали с динозаврите, е важно откритие - заяви Майк Шива-Джоти от университета в Шефилд, Англия. - То свидетелства, че еволюцията на дървениците е по-сложна, отколкото се мислеше досега.\" Учените първоначално искали да опознаят по-добре т.нар. травмиращо оплождане сред тези насекоми - мъжките екземпляри поставят подобните си на ками пениси директно в кръвоносната система на женските. Шива-Джоти и колегите му 15 години събирали дървеници от изолирани пещери. След като се снабдили с екземпляри от десетки видове, учените си дали сметка, че могат да проучат генетичния им произход. Изследването уточнява не само кога са се появили дървениците, но и родословието им. Някои видове са еволюирали към хранене от един-единствен вид гостоприемници, а други - от няколко. Появата на най-често срещаните в леглата на хората видове дървеници предхожда с няколко милиона години тази на човека. Резултатите от изследването са публикувани в Current Biology.", "date": "2019.05.20", "title": "Дървениците оцелели след астероид, убил динозаврите"}
{"url": "https://www.24chasa.bg/novini/article/7462315", "text": "Компас, с който винаги да намира правилния път към Бургас, и книжка за известния бургазлия Петьо Пандира, получи преди минути в морския град водачката на евролистата на ГЕРБ Мария Габриел, която днес има рожден ден. Всеки момент в експоцентър \"Флора\" ще започне дискусия с Габриел на тема \"Фалшиви новини и ценности на цифровото общество\". На форума присъстват  кметът на Бургас Димитър Николов и зам.-областният управител Севдалина Турманова, депутати, кметове на общини, съветници, студенти и представители на бургаската общественост. Кметът Димитър Николов също връчи като подарък на рожденичката -  фотография на един от символите на Бургас.", "date": "2019.05.20", "title": "Подариха компас на Мария Габриел в Бургас (Видео)"}
{"url": "https://www.24chasa.bg/novini/article/7462398", "text": "Досъдебно производство за проявена жестокост към куче е образувано в РУ в Силистра, съобщиха от областната дирекция на МВР. Сигналът е получен на тел. 112 в неделя, около 23.00 часа. Оперативна група е посетила адреса в съседното на Силистра село Калипетрово, където пред входа на жилищен блок е намерено безстопанствено куче с тежко увреждане, което по-късно е починало. Изясняват се обстоятелствата, назначена е ветеринарно-медицинска експертиза за установяване на причините за смъртта на животното.", "date": "2019.05.20", "title": "Мъж уби улично куче в Силистра"}
{"url": "https://www.24chasa.bg/novini/article/7462400", "text": "Инвеститорът в модерни технологии шокира завършващите студенти в колеж в Атланта, Джорджия, като им каза, че ще изплати всичките им студентски заеми. Робърт Ф. Смит, един от най-изтъкнатите чернокожи филантропи в Америка и направи това обещание, докато произнасяше реч пред випускниците от колежа \"Морхаус\", предаде  Близо 400 студенти ще се възползват от неговата помощ на стойност около 40 млн. долара. Випуск 2019 г. и техните преподаватели бяха зашеметени от новината, преди да избухнат в аплодисменти. 56-годишният Смит основава частна инвестиционна компания \"Vista Equity Partners\" през 2000 г., за да инвестира в софтуерни компании и има лично богатство с нетна стойност от 5 млрд. долара, според авторитетното издание \"Forbes\". \"От името на осемте поколения от моето семейство, които са живели в тази страна, ние ще „сипем малко гориво във вашия автобус“, каза г-н Смит на завършващите. \"Това е моят клас, 2019 година. И моето семейство прави това дарение, за да ликвидира студентските ви заеми.\" Милиардерът беше в колежа, за да получи почетната титла \"Доктор хонорис кауза\" за направено преди това дарение от 1.5 млн. долара за \"Морхаус\". 22-годишният Аарон Мичъм плачеше от новината, че няма да му се налага да изплаща 200 000 долара заеми, които е взел, за да финансира своите финансови проучвания. \"Бях шокиран“, каза той пред Би Би Си. \"Сърцето ми подскочи. Всички плакахме.\" Президентът на \"Морхаус колидж\" Дейвид А Томас каза: \"Когато трябва да обслужвате дълг, изборът за това какво можете да направите е ограничен. Безвъзмездната помощ дава свободата на завършилите да следват мечтите си.\"", "date": "2019.05.20", "title": "Инвеститор изплаща всичките студентски заеми в колеж в Атланта (Видео)"}
{"url": "https://www.24chasa.bg/novini/article/7462399", "text": "Петима мъже с неизвестна самоличност са спрели с помощта на изстрели и заплаха с огнестрелно оръжие в района „Кумкапъ“ на Истанбул лек автомобил, в който са били транспортирани 4 кг злато, предава  . Нападателите са откраднали ценния метал и бързо са изчезнали от мястото. Предприето е разследване.", "date": "2019.05.20", "title": "Задигнаха 4 килограма злато при обир в Истанбул"}
{"url": "https://www.24chasa.bg/novini/article/7462374", "text": "Загиналият алпнинист Иван Томов ще остане завинаги в Хималаите. Той ще бъде погребан в скален процеп под връх Лхотце, който покори без кислород. Това заявиха от туристическото дружество, в което е членувал алпинистът, съобщава  . Мечтата на Иван Томов била да изкачи всички 14 осемхилядника в света без кислород, разказват приятелите му от туристическо дружество „Приста\". Прави го три пъти, но слизането от връх Лхотце се оказва фатално. \"Той искаше да се изкачва по най-честния начин, а най-честният начин е без да ти помагат, без кислород - да кажем така, от хората, които се занимават с алпинизъм знаят, е вид допинг\", разказва Теодор Кисимов, негов приятел. \"При Иван имаше през последните години една трудна серия при ходенията по планините. Но винаги най-интересният, най-мечтаният връх е следващият\", казва Сашо Попов, председател на туристическо дружество „Приста\". Тялото на Иван Томов ще остане в Хималаите не само защото няма как да се организира спускането му от 7 800 метра височина, но и защото такова е желанието на баща му, а и вероятно на самия Иван. Такава е традицията, прави се и в други подобни случай, казват приятелите му. В негова памет те ще заседят бял дъб и ще го нарекат Дървото на Иван. \"Дъбът е „благун\", най-големият, тия големите дъбове, които растат самотни в полето. Мисля, че това му отива. Иван наистина се извиси много над всички нас като постижения\", добавя Попов. 35-годишният Иван Томов е 19-ият български алпинист, намерил смъртта си по върховете.", "date": "2019.05.20", "title": "Погребват загиналия алпнинист Иван Томов под връх Лхотце"}
{"url": "https://www.24chasa.bg/novini/article/7462432", "text": "От 20 години той осмива украинската политика. Встъпилият днес в длъжността президент на Украйна Володимир Зеленски ще се сблъска с три много сериозни предизвикателства и страховити събеседници като Владимир Путин, Международния валутен фонд и бунтовно настроената политическа класа. -------------------------------------------------- По време на предизборната кампания основният опонент на Зеленски, досегашният президент на Украйна Петро Порошенко, не спря да изтъква колко е опасно за президент да бъде избран един новак в политиката в контекста на война и на сериозна криза с Русия. Володимир Зеленски наследява един конфликт, който причини смъртта на близо 13 000 души за пет години и който лишава Украйна от контрола върху въглищния и индустриален басейн на Донбас и върху част от границата й с Русия. Киев и Западът обвиняват Москва, че оказва военна подкрепа на проруските сепаратисти, контролиращи тези територии. Руските власти отричат това въпреки констатациите на няколко медии, сред които и Франс прес. Минските споразумения от началото на 2015 г., подписани под егидата на Париж, Берлин и Москва, позволиха намаляването на интензитета на сраженията, но не сложиха край на конфликта и не доведоха до политическо решение. Макар да изразява готовността си да преговаря с Владимир Путин, Зеленски е непоколебим: тези територии трябва да се завърнат изцяло под контрола на Украйна, без да получават специален статут, както и анексирания от Русия през 2014 г. полуостров Крим. Три дни след изборната победа на Зеленски Кремъл улесни режима за предоставяне на руско гражданство на жителите на контролираните от сепаратистите украински територии, една инициатива, разглеждана от мнозина като изпитание за новия президент. --------------------------------------------- Макар да заяви, че иска да модернизира властта с въвеждане на процедура за импийчмънт, с преместване на президентството в сграда тип \"открито пространство\" и с пътувания с редовни полети вместо с президентския самолет, Володимир Зеленски не разполага с мнозинство в парламента, за да сформира правителство или да прокара каквито и да било реформи. Дори датата на встъпването му в длъжност провокира напрежение между екипа му и депутатите, като народните представители заявиха, че той се държи недодялано и че не комуникира директно с тях. Депутатът Сергий Висоцки обвини Зеленски, че се държи като \"дете, което иска всичко да се случва, както то пожелае\". Зеленски вече бе заплашил, че ще разпусне Върховната рада /парламента/, без да чака парламентарните избори, предвидени в края на октомври, за да може да се възползва от импулса на изборния си триумф, но депутатите изглеждат решени да му попречат. В словото си при встъпването си в длъжност днес той обяви, че разпуска парламента и свиква предсрочни избори. Наред с политическата класа, настроена бунтовно срещу президент, обещал \"да разбие системата\", Зеленски ще трябва да съобразява действията си с амбициите на олигарсите, които искат да упражняват значително влияние върху украинския политически живот и националната икономика. Няколко дни преди встъпването на Зеленски в длъжност един от олигарсите, Игор Коломойски, се завърна в Украйна, според украинските медии , след две години на изгнаничество заради силно конфликтните му отношения с досегашната власт. Действията на Коломойски ще бъдат наблюдавани изключително внимателно, тъй като той бе обвинен, че задкулисно е дирижирал кампанията на Володимир Зеленски. ---------------------------------------------------- Намиращата се на ръба на финансовата пропаст Украйна се възползва през 2014 г. от западен план за помощ, управляван от Международния валутен фонд. Кредитът обаче бе отпускан на малки траншове заради трудностите с приемането на някои мерки за строги икономии и борба с корупцията, изисквани в замяна. Очакваният до два месеца следващ транш (1,3 милиарда долара) остава несигурен, което поставя финансите на Украйна в тежко положение. Освен това Украйна ще трябва да изплати милиарди долари държавен дълг. Мисия на Международния валутен фонд пристига утре в Киев. Остава да видим дали новият президент ще се опита да убеди украинците, които гласуваха масово за него с надеждата за подобряване на условията на живот, че трябва да се съгласят с мерките за строги икономии в една страна, която е сред най-бедните в Европа и мъчително се възстановява след икономически колапс през 2014-2015 г. На скорошна среща с банкери Зеленски заяви, че \"трябва да бъде постигнат компромис с Международния валутен фонд\", заяви източник, цитиран от агенция Интерфакс-Украйна. Зеленски освен това демонстрира твърда позиция по въпроса с корупцията - едно от основните изисквания на Запада, който не скри разочарованието си през последните години от липсата на напредък в борбата срещу тази напаст.", "date": "2019.05.20", "title": "Украйна: 3 много сериозни предизвикателства пред президента комик"}
{"url": "https://www.24chasa.bg/novini/article/7462562", "text": "Всякакви провокации трябва да се избягват, заяви днес говорител на върховния представител на ЕС по външната политика и сигурността Федерика Могерини по повод заплахите на президента на САЩ Доналд Тръмп срещу Техеран. Регионът няма нужда от нови поводи за дестабилизация, посочи говорителят. Всички усилия трябва да бъдат насочени към спадане на напрежението, добави той. Няма да коментирам отделен туит, допълни говорителят по повод заплахата на Тръмп, че \"Ако Иран иска да се бие, това ще бъде официалният край на Иран\". Говорителят припомни призива на Могерини към възможно най-голяма сдържаност от всички, както и да се избягват действия, които могат да допринесат за повишаване на напрежението в региона.", "date": "2019.05.20", "title": "След заплахите на Тръмп ЕС отново призовава за сдържаност към Иран"}
{"url": "https://www.24chasa.bg/novini/article/7462588", "text": "Петима шофьори ще бъдат изправени пред Варненския районен съд, след като през почивните дни някои от тях бяха засечени пияни зад волана, едини дрогиран, а друг с отнета книжка. Първо бил задържан 31-годишен мъж от варненското село Константиново. Той предизвикал лека катастрофа на пътя Белослав - Варна. При огледа на място бил тестван за алкохол и дрегерът спрял на 1.21 промила. 21-годишен чъж от Девня бил спрян за рутинна проверка в родния си град около обед в неделя. Полевият тест установил, че кара кола след употреба на наркотични вещества. По случая е образувано бързо полицейско производство. С близо 2 промила алкохол в кръвна бил засечен 34-годишен мъж от село Дъбравино. Той бил спрян за рутинна проверка в 3.20 часа сутринта в Долни чифлик. Той също ще бъсе съден по бързата процедура. 37-годишен варненец бил 1.45 промила алкохол в издишания въздух в 15.35 часа в неделя, но не му пречело да кара аудито си. Съдът ще прецени за колко време ще му вземе книжката. Последен в ареста попаднал 23-годишен варненец. Той бил спрян за рутинна проверка с БВМ-то си, но се оказало, че кара без книжка, която му била отнета от съда за друго нарушение.", "date": "2019.05.20", "title": "Петима шофьори отиват на съд във Варна за алкохол и наркотици"}
{"url": "https://www.24chasa.bg/novini/article/7462517", "text": "Дъщерята на хърватския президент Колинда Грабар Китарович, 18-годишната Катарина Китарович, заминава да следва в САЩ, където е приета в четири унниверситета, които й предлагат стипендия, съобщава информационният сайт Индекс, цитиран от БТА. \"Харвард е първият й избор, макар да е приета в четири топ университета в САЩ. Няма да кажа за кои университети става дума, но Харвард и Станфорд са сред тях\", разкри Колинда Грабар Китарович. Тя подчерта, че няма да има разходи за хърватските данъкоплатци. \"Предложена й е стипендия, двойно по-голяма от годишната ми заплата. Ако отиде в един от тези четири университета, чуждата държава ще плаща за образованието й. Тя ще се върне в Хърватия с това, която някой друг, в случая САЩ, е инвестирал в нея. Засега Харвард е на първо място за Катарина, те и Станфорд предложиха най-добрите условия\", каза президентката. Тя поясни, че Катарина има талант за математика, физика, писане, както и че е отлична спортистка, занимава се с фигулно пързаляне.", "date": "2019.05.20", "title": "Дъщерята на хърватската президентка заминава да следва в САЩ"}
{"url": "https://www.24chasa.bg/novini/article/7462545", "text": "В неделя 30-годишен мъж е приет в критично състояние в интензивното отделение на болница Virgen de la Victoria в Малага, след като е бил нападнат от няколко кучета през нощта. В 2 часа сутринта свидетел се обадил на 112 и заявил, че 4 кучета са нападнали човек на улица \"Хоакин Варгас\", съобщава говорител на спешната служба, цитиран от агенция \"Ефе\". Жертвата е българин, според вестник Diario Sur. Местни полицаи и лекари веднага са се отправили към мястото на инцидента, където са намерили жертвата да лежи на земята, заобиколена от глутницата кучета, пише още изданието. И допълва, че полицаите първоначално са се опитали да сплашат освирепелите животни с клаксон, но след като това не послужило, се наложило да стрелят 11 пъти във въздуха, за да прогонят кучетата.  Младият мъж е откаран директно в интензивното отделение, защото се наложило да бъде интубиран. Минал и през хирургията, за да зашият раните му. Според вестника той все още е в интензивното, където се опитват да го стабилизират. Охранител, работещ близо до мястото на нападението, казал на полицията, че глутницата кучета редовно тормози съседите. Полицията е започнала разследване по случая.", "date": "2019.05.20", "title": "Глутница кучета нападнаха българин в Малага, в тежко състояние е"}
{"url": "https://www.24chasa.bg/novini/article/7462602", "text": "Криминалисти от ОД на МВР – Варна задържаха 30-годишен мъж, направил опит да убие 86-годишен варненец. В хода на работа по досъдебно производство е установено, че по тялото на стареца има следи от насилие. Експертиза е констатирала, че смъртта на мъжа е настъпила в резултат от общото му увредено здравословно състояние, а не от нанесените му травми, съобщават от ОД МВР - Варна. Установено е, че възрастният мъж е бил обект на физическо посегателство от страна на Т.И. (30 г.). По случая се води образувано досъдебно производство за опит за убийство и извършена кражба, действията по него се ръководят от прокурор от Окръжната прокуратура в града. Т.И. е задържан за срок до 24 часа. Повдигнато му е обвинение.", "date": "2019.05.20", "title": "Опитаха да убият възрастен варненец, той почина, но не от нападението"}
{"url": "https://www.24chasa.bg/novini/article/7462513", "text": "През миналата година България е изнесла за страни от ЕС приблизително около 10 000 тона пчелен мед /или 103 600 кг/, а за страни извън ЕС - около 4 тона мед /3 925 кг/, показват данни на Евростат за износа и вноса на естествен пчелен мед от 28-те членки на ЕС през 2018 г. Данните на Евростат са по повод днешния 20 май, който се отбелязва и като Световен ден на пчелите. Според тях страната ни е сред най-големите износители на мед на вътрешния пазар на Европейския съюз. В същото време България е внесла около 12 тона пчелен мед от страни извън ЕС и 3,5 тона мед от страни на ЕС, показва европейската статистика. Според данни на председателя на Обединения български пчеларски съюз инж. Михаил Михайлов за БТА, страната ни е важен износител на качествен мед за Германия, Австрия, Италия, Франция, САЩ, Норвегия и др., като напоследък изнасяме мед и за страни от Близкия Изток /без Турция/. Пазарният дял на износа ни за ЕС е около 1 процент, но за сметка на това компенсираме с качествена продукция подчерта инж. Михайлов. Като проблем пред бранша е липсата на българска марка пчелен мед, с която родните пчелари да се наложат на европейските пазари, коментира още инж. Михайлов. Според него не на последно място е и проблемът със смъртността при пчелите през последния месец поради пръскане на земеделски площи с пестициди - в някои райони на Северна България и в района на Гоце Делчев има регистрирана почти 100-процентова смъртност на пчели, при среден показател от 10 на сто за отделен пчелин, според експерта.", "date": "2019.05.20", "title": "България е сред най-големите износители на пчелен мед в ЕС"}
{"url": "https://www.24chasa.bg/novini/article/7462635", "text": "Семеен скандал приключи в болница за 40-годишна жена и в ареста за 44-годишния мъж, с когото живеела. Сигнал е подаден в неделя в 20.20 часа вечерта. Самата жена се обадила на 112, че след скандал мъжът й я наръгал на няколко места в крака с нож и избягал. След проведени действия по разследване на случая и оперативно – издирвателни дейности мъжът е задържан. По случая е образувано досъдебно производство, материалите са докладвани на прокурор от Районна прокуратура – Варна.", "date": "2019.05.20", "title": "Мъж наръга жена си с нож след скандал"}
{"url": "https://www.24chasa.bg/novini/article/7462656", "text": "Външните министри на България и Германия Екатерина Захариева и Хайко Маас направиха обиколка на историческия център на София, явоха баница в Халите и след това се качиха на метрото. След официалните разговори в Министерския съвет Захариева разходи германския си колега из забележителностите в центъра на София. Двамата минаха из така наречения квадрат на толерантността, разглеждайки ротондата \"Свети Георги\", джамията и синагогата. Двамата се отбиха и в Халите, където се подкрепиха с баница и айрян, след което от спирка \"Сердика\" се качиха на метрото. С подземния транспорт двамата отидоха до следващото събитие от официалната им програма - пръва копка на новата сграда на германското посолство в София.           ", "date": "2019.05.20", "title": "Захариева и Хайко Маас ядоха баница в Халите и се возиха на метрото (СНИМКИ)"}
{"url": "https://www.24chasa.bg/novini/article/7462617", "text": "\"Почти 20 млн. лева инвестиция от държавния бюджет - четирилентов път по две в посока, с еластична ограда, т.е. мантинела. От местно значение си остава пътят. Тук сега се работи усилено от събота\", каза зам.-министърът на регионалното развитие и благоустройството Николай Нанков за изграждането на обходния път на град Поморие. \"Лятото няма да спират работа, защото тук не е курортна зона. Това, което сваляме от магистралите, го караме тук\", коментира премиерът Бойко Борисов. Той инспектора началото на строителните работи по изграждането на обходния път на град Поморие. Участъкът е част от първокласния път I-9 Слънчев бряг – Бургас. В строителството на отсечката с дължина 5,8 км, ще се инвестират около 20,6 млн. лв. от бюджета. Изграждането на обходния път на Поморие е последният етап от модернизацията на пътя Бургас - Слънчев бряг. Първокласният път I-9 е от изключително значение за Бургаския регион. Трафикът по него е интензивен целогодишно и с построяването на обходния път транзитното движение ще се изнесе извън град Поморие, ще се повиши безопасността на движението и ще се намали замърсяването на въздуха. Той каза на един от работниците, че има голямо желание да подкара камиона от строителната площадка. \"Знаеш ли колко ми е кеф! Гледай сега - бурени, поляна, а след 10 месеца тук няма да има тапи за Поморие\", добави министър-председателят. \"Тук регионът ще отпуши като цяло туризма. Целият бизнес е много доволен\", заяви кметът на Поморие Иван Алексиев. \"Всичко е направено с шумозащитни стени. След това ще направим и обхода от \"Тракия\" директно да се влиза насам, изобщо да не се влиза през кръговото на Бургас. От \"Тракия\" директно да се отделят и да заминават към Слънчев бряг и Обзор\", заяви премиерът.", "date": "2019.05.20", "title": "Борисов: Ще правим обход от \"Тракия\" към Поморие, за да не се минава през Бургас (Видео)"}
{"url": "https://www.24chasa.bg/novini/article/7462672", "text": "За да възстанови баланса в търговията с Китай, президентът на САЩ Доналд Тръмп е готов на всичко, включително да предизвика рецесия. . . дори на валутна война. Това е цената, която, според него, трябва да бъде платена, за да бъде избегнато икономическото потопяване на Съединените щати от Азия. Пристъпването към нови повишавания на мита в разгара на търговски преговори показва колко твърда е решимостта на американците на онези, които все още са се съмнявали. Рискът от световна рецесия, каквато би предизвикало увеличаването на митата върху целия китайско-американски стокообмен, е маловажен пред целта да бъде възстановен структурният баланс на силите между двата гиганта. След като стана свидетел първо на европейската интеграция, а след това - и на развитието на Китай, американската администрация посочи с пръст риска от икономическо потопяване на Съединените щати от Азия. Създаването на общия пазар, а след това - и на еврото, позволиха на Европейския съюз да остане търговски фактор от първостепенно значение. На блока все още се пада дял от една трета от глобалния износ. След това, благодарение на влизането на Китай в Световната търговска организация (СТО) и неговата политика на регионализация, Азия придоби значителна тежест в международната търговия. На нейния износ вече се пада дял от 31% от глобалния износ срещу 23% преди финансовата криза. Приносът й за растежа на световния износ е нараснал от 18% през периода 2001-2008 г. до 54% от 2009 година, докато на Европа и САЩ е съответно само 10% и 11% от 2009 година. Това засилване на Азия се дължи не на конюнктурния срив на западните икономики, а на нейното собствено развитие. Добавената стойност на Азия, като се изключат Япония и краткосрочните колебания, е нараснала с 5,2% срещу 3% за останалата част от света, според нашите иконометрични изчисления, основани на двустранния стокообмен на 15 азиатски държави с над 180 търговски партньори. Паралелно с \"азиатизацията\" на света, китайският президент Си Цзинпин потвърди при преизбирането си своята цел да увеличи пазарния дял в Китай, повтаряйки поетия от него ангажимент за либерализиране на икономиката. Технологичните въпроси и спазването на правото на собственост са централни в преговорите, но двамата лидери споделят едно и също убеждение: решаващият характер на тежестта на икономиките за съотношението на силите. Конфронтацията остава на икономическия фронт и е по-лесно да бъдат разбрани макроикономическите последици. Не само че всяко повишаване на мита оказва влияние върху двустранната търговия, но и американският икономически растеж не е във фаза на ускорение, което ще даде рецесивно отражение върху обема на вноса. Същото важи и за Азия, където забавянето на растежа на Китай ограничава икономическата дейност, а оттам - и възможността за преконфигуриране на търговския поток. Американците ще имат повече трудности да компенсират спада на китайското търсене с това на страните от Югоизточна Азия, както правеха досега. След като Съединените щати преживяха \"европеизацията\" на търговията, появата на нововъзникващите пазарни икономики, а след това - и \"азиатизацията\" на света, сега се задава нов етап. САЩ искат да заставят Китай да приеме правилата на функциониране на пазарната икономика по пътя на конфронтацията. Европейският съюз си мисли, че може да наложи своите ценности, защитавайки гражданите си и излизайки с множество декларации за намерения. Що се отнася до Китай, той иска отново да стане Поднебесната империя. В най-добрия случай всеки ще се свие в своята сфера на влияние и регионализацията ще се засили с появата на европейски и азиатски финансови и валутни полюси. Американците обаче доминират финансовия сектор, те няма да се оставят да бъдат изместени, без да реагират. Валутната война би могла да бъде следващото оръжие, което Доналд Тръмп ще извади. * Матилд Льомоан е професор в Университета по политически науки в Париж и главен икономист на групата Едмон дьо Ротшилд.", "date": "2019.05.20", "title": "Търговска война: промяна на парадигмата"}
{"url": "https://www.24chasa.bg/novini/article/7462675", "text": "Обличайки костюма на австрийски вицеканцлер, той искаше да забрави времето, когато участваше в паравоенни тренировки заедно с неонацисти: лидерът на крайната десница Хайнц-Кристиан Щрахе беше въвлечен в скандал и принуден да подаде оставка. С костюм с вратовръзка и сериозно изражение: с атрибутите на държавник, какъвто беше мечтал да стане този зъботехник по образование, в събота той обяви, че напуска правителството и ръководния пост на Австрийската партия на свободата (АПС), която ръководеше в продължение на 14 години. След години, през които се опитваше да излъска образа на своята формация, една от най-влиятелните в европейския националистически лагер, Хайнц-Кристиан Щрахе попада в афера, която връща австрийската крайна десница към призрака, размахван от нейните недоброжелатели: обезпокоителни връзки с Русия, посегателства срещу свободата на пресата, съмнително финансиране. През лятото на 2017 г. Щрахе беше тайно заснет по време на среща, на която той по-специално предлага да даде важни обществени пазари на руски олигарх в замяна на инвестиции в най-влиятелния вестник в страната, \"Кронен цайтунг\". Освен компрометиращите предложения, които прави, на срещата във вила в Ибиса той се държи, като \"подрастващ фукльо и мачо\", видимо пиян и говорещ разпуснато, призна той в събота. Да стане човек, допускан в отбрано общество, не беше най-малкия успех за този синеок виенчанин, който като млад е общувал с неонацисткото движение. Пресата отново публикува снимки от 80-те години на миналия век, на които Щрахе участва в паравоенно обучение с членове на забранената неонацистка групичка \"Викинг Югенд\". \"Бях глупав, млад и наивен\", настоя той. След първото неуспешно участие на АПС в правителството на канцлера Волфганг Шусел през първите години след 2000 г., Хайнц-Кристиан Щрахе измести бившия си наставник Йорг Хайдер, за да поеме юздите на партията. --------------------------- Този пламенен оратор, роден на 12 юни 1969 г., който има опит във видеоклипове с изборен рап, беше изпробвал различни политически одежди, дори представяйки ултранационалистическа кандидатка на президентските избори през 2010 г., преди да отстрани най-влиятелните партийни членове. Той изостави провокациите и се научи как да показва, че е достоен за доверие, и в крайна сметка стана номер две в правителството, начело с консерватора Себастиан Курц (от Австрийската народна партия АНП), заобиколен от най-приближените си начело на пет стратегически министерства, между които на външните и на вътрешните работи. Този бивш редовен посетител на нощни клубове и в социалните мрежи, който подмлади електората на АПС, показа също улегналия облик на баща на семейство, който обработва градината си, заобиколен от младата си съпруга, кучето си и третото си дете, родено преди няколко месеца. Стратегията се оказа печеливша: от 11 процента на парламентарните избори през 2006 г., АПС стигна до втория тур на президентските избори през 2016 г., нещо невиждано дотогава, и получи 26 процента на парламентарните избори през 2017 г., налагайки се като ключов партньор за Курц. Но според анализатори, в същността си Щрахе и неговата партия не са отстъпили от основните си ксенофобски и евроскептични възгледи. За политическия експерт Томас Хофер, \"възприемането на умерен тон не е нищо повече от обикновена тактика\". По време на 18-месечната коалиция между АПС и АНП на Себастиан Курц, дошла на власт в края на 2017 г., залитанията с ксенофобски, хомофобски и неонацистки характер следваха в почти седмичен ритъм, с участието на високопоставени лица и членове на АПС, и неизменно бяха описвани като \"изолирани факти\". В събота Хайнц-Кристиан Щрахе определи за свой приемник начело на АПС сегашния министър на транспорта Норберт Хофер, който беше финалист на президентските избори през 2016 г., загубени от крайната десница.", "date": "2019.05.20", "title": "Щрахе - сгромолясването на \"мистър Пропър\" на австрийската крайна десница"}
{"url": "https://www.24chasa.bg/novini/article/7462843", "text": "Екип от служители на Изпълнителната агенция по горите (ИАГ) са заловили двама ловци по време на незаконен лов, съобщават от агенцията. Нарушението е установено в землището на с. Ваксево, община Невестино, в края на миналата седмица. Съставен е констативен протокол. Проверяващите са задържали две ловни карабини, електронен преобразувател за нощна стрелба, фотокапан и шест боеприпаса. Задържаните лица, както и вещите, послужили за нарушението, са предадени на РУ на МВР-Кюстендил.", "date": "2019.05.20", "title": "Заловиха двама авджии по време на незаконен лов в Кюстендилско"}
{"url": "https://www.24chasa.bg/novini/article/7462868", "text": "Министерството на туризма спечели злато в категория „Комуникационен проект в публичния сектор“ и сребро в най-оспорваната категория „Дигитална кампания или проект“ за интегрираната си комуникационна кампания на пазар Великобритания. Общо 92 проекта в 14 категории се състезаваха за престижните отличия в 19-ото издание на фестивала за комуникации „PR Приз 2019 Influencing the Influencers“, организиран от Българското дружество за връзки с обществеността. В конкурса участваха общо 30 организации с рекорден брой проекти. Кампанията на пазар Великобритания стартира през септември 2018 г. и приключи на 15 април 2019 г., като протече в две вълни. Тя премина под надслова The Great Swap („Голямата размяна“), като по забавен и нестандартен начин привлече интереса на британците. Според членове на журито тя заслужава да влезе в обучението на студенти по комуникация заради своя иновативен подход. Рекламата на британския пазар беше реализирана в различни комуникационни канали – онлайн, социални мрежи, външна, печатна реклама, инфлуенс маркетинг, директен мейлинг, ПР комуникация и събития в Лондон, включително по време на туристическото изложение WTM в британската столица. Акцентът бе върху основните продукти - летни и зимни почивки, съчетани със специализирани форми на туризъм като културно-познавателни обиколки, балнео и спа, вино и кухня, природа, сити брейкс и др. Периодите и темите бяха избрани след анализи на потребителите от Великобритания. Кампанията стъпи върху една от най-характерните особености на британците при търсенето на туристически продукти – британците прекарват 9 месеца от живота си в търсенето на сделка и изгодна оферта. Кампанията на България им предложи най-изгодната сделка – бартерната. Включената в комуникационния микс игра „The big bargain“ предлага размяна – българско слънчево време за английски хумор. За комуникация на България на пазар Великобритания и за целите на провеждане на кампанията бе разработен сайтът www.thegreatswap.co.uk. Британските граждани можеха да участват като „разменят“ шега за шанса да играят за почивка в страната ни по свой избор - 3 едноседмични зимни или 3 едноседмични летни почивки. Всяка вълна на кампанията завърши с теглене на печелившите на лотариен принцип, като трима печеливши посетиха страната ни след зимната вълна, а тримата спечелили от лятната вълна предстои да реализират своите почивки. Дори да не спечелят, потребителите вече са се запознали с многобройните възможности за пътуване и отдих, които България предлага. В сайта са качени хиляди шеги и са регистрирани стотици хиляди посещения, а кампанията реализира висок среден престой на сайта - около 2 минути. Онлайн рекламата достигна над 20 млн. импресии. Кампанията бе реализирана от ДЗЗД „Ню Маккан“, а творческата идея е плод на работата на рекламна агенция McCann Sofia. През миналата година страната ни беше посетена от над 389 хил. граждани на Великобритания с цел туризъм, което е над 15% ръст спрямо 2017-а. През първите три месеца на настоящата година тези визити са близо 80 хил. – близо 51 на сто повече в сравнение със същия период на 2018 г.", "date": "2019.05.20", "title": "Министерството на туризма със злато и сребро в пиар конкурс"}
{"url": "https://www.24chasa.bg/novini/article/7462881", "text": "Утре - 21 май, се отварят офертите за изработване на технически проект и строителство на локални платна на път II-86 Пловдив - Асеновград. Проектът ще се финансира от бюджета на Агенция „Пътна инфраструктура“, а индикативната стойност на поръчката е 15,5 млн. лв. без ДДС, съобщиха от АПИ.  Второкласният път II-86 Пловдив – Асеновград е основната връзка с летище „Пловдив“ и индустриалния район край Пловдив. По ОП „Региони в растеж“ 2014-2020 г. завършва реконструкцията на 10-километровия участък, с което отсечката се разшири с още едно платно и вече е с автомагистрален габарит. През 2018 г. общините Куклен, Родопи и Асеновград предоставиха на АПИ изготвените идейни проекти за изграждането на локалните платна в участъка от км 14+860 до км 25+150 на път II-86. С построяването им ще се осигури безопасен и безконфликтен достъп от и до прилежащите имоти в близост до директното трасе на пътя, край което се разрастват търговски и индустриални обекти. Реконструкцията на отсечката ще осигури бърз транспортен достъп на жителите от общините Куклен и Асеновград и от област Смолян до АМ „Тракия“. Със средства от републиканския бюджет ще се изгради и кръгово кръстовище при 14-ти км на път II-86 Пловдив - Асеновград. То ще замени съществуващото на входа на град Пловдив при пресичането с Околовръстния път. Целта е да се осигури безконфликтно и по-бързо включване на пътуващите от АМ „Тракия“ към Асеновград и Смолян. През миналата година АПИ проведе обществена поръчка за изпълнител на кръговото кръстовище и има подписан договор, но стартирането на строителните работи в момента е блокирано от жалби, свързани с отчуждаване на засегнатите имоти. Делата са насрочени за началото на юни.", "date": "2019.05.20", "title": "Утре се отварят офертите за локалните платна на пътя Пловдив - Асеновград"}
{"url": "https://www.24chasa.bg/novini/article/7462879", "text": "Хиляди естонци вече гласуваха онлайн на изборите за Европейски парламент, предаде Асошиейтед прес, отбелязвайки, че страната е единствената в света, позволяваща гласуване по интернет на всички избиратели на всички избори. Гласуването по интернет е възможно от 2005 г. в Естония, страната, която даде на света чат приложението Скайп. Процентът на гласоподавателите, използващи интернет, за да гласуват, се увеличава с всеки нов вот. На националните избори през март делът им достигна 44 на сто. 32-годишната Линда Лайнво, която е държавна служителка, е една от първите, гласували на изборите за ЕП. Тя го прави от кафене, преди да отиде на работа днес. Линда гласува по интернет, откакто е получила правото да го прави. \"Не бих могла да си представя живота си различен\", казва тя, след като влиза в сигурен онлайн портал с данните от личната си карта и с ПИН код. \"Правя всичко онлайн, за да не ми се налага да стоя на опашки и да пускам хартиени бюлетини\", допълва тя. След като сваля приложение и се идентифицира, тя разглежда избирателните списъци във виртуална \"кабина за гласуване\" и избира своя кандидат. Отнема й 30 секунди. За същото време са гласували още 2000 души. Европейските избори ще се състоят между 23 и 26 май. Естония има шестима представители в 751-местния ЕП. Естонската система за гласуване онлайн работи от 10-и май до четвъртия ден преди изборите. Хората могат да гласуват повече от веднъж, като се отчита само последният им глас, за да се избегне натиск върху избирателите. Според проучвания на избирателната комисия гласуването по интернет увеличава значително избирателната активност сред живеещите в чужбина и сред хората, живеещи на над 30 минути път от избирателна станция. Засега е трудно да се оцени какъв е ефектът от гласуването онлайн. Според директора на естонската избирателна комисия Прийт Винкел гласувалите веднъж онлайн продължават да го правят. Освен това вероятността те да продължат да упражняват правото си на глас е по-голяма, отколкото сред гласуващите в избирателните секции.", "date": "2019.05.20", "title": "Естонците, които дадоха на света Скайп, гласуват онлайн на евроизборите"}
{"url": "https://www.24chasa.bg/novini/article/7462759", "text": "По време на Втората световна война навсякъде в Европа нацистите разграбват и унищожават изкуството за милиони лири. Преди 80 години обаче в планинския регион Сноудония в Северен Уелс, Великобритания, един хълм се оказва скривалище за едни от най-ценните картини в света, разказва Би Би Си. След като британските войници се евакуират от Дюнкерк в спасителни лодки, Лондон е бомбардиран и германската инвазия изглежда неизбежна, вниманието на Великобритания се насочва към това как да защити колекцията на Националната галерия. От началото на войната картините се съхраняват на различни временни места в Уелс, но те не са били подходящи за дългосрочно ползване. „Скрийте ги в пещери и изби, но нито една картина няма да напусне този остров”, казва министър-председателят на Великобритания Уинстън Чърчил през 1940 г.  Експерти търсят най-подходящото място за скривалище, докато не откриват такова в планината Мейнод край Блайнай Фестиньог, графство Гуинед. Планината е била работеща кариера повече от век. Това е създало пещерно пространство в сърцето на планината, покрито с шисти и гранит, което го прави на практика непристъпно за бомбардиране. Самата отдалеченост на мястото също улеснява поддържането на мисията в тайна. Преместването на почти 2 000 произведения на Леонардо да Винчи, Рембранд, Антонис ван Дайк, Джоузеф Търнър и Джон Констабъл се оказа доста сериозно начинание, разказва Сюзан Босман, старши изследовател на картините в Националната галерия. \"Студените, влажни кариери не са наистина добро място за безценни произведения на изкуството. Така че преди да бъдат преместени картините, в планината са построени шест въздухонепроницаеми тухлени колиби\", обясни тя. \"Всъщност условията, в които са били съхранявани в планината, са били значително по-добри от тези, при които са били изложени в Националната галерия преди войната. А от евакуацията персоналът научава много за опазването на произведенията за изкуство, дори и след войната.\" По-малките картини са били транспортирани в пощенски микробуси и камиони за доставка на компания за шоколади, за да се избегне привличането на внимание. От там те били натоварвани в специална теснолинейна железница, която ги пренася през затворени вагони чак до вратите на колибите. Разтоварват ги в строго контролирано климатизирано пространство. Имало е и трудности при транспортирането. Конният портрет на Чарлз Първи от Антонис ван Дайк е 3,65 метра на 2,9 метра. Оказва се доста по-голям, за да влезе в камиона. По пътя към кариерата има S-образен завой точно там, където пътят минава под арката на железопътен мост. Така картината можела да бъде ударена под прав ъгъл. Така пътната настилка трябвало да бъде изкопана с няколко сантиметра. И днес може да се види как там бордюрът в този участък е забележимо по-висок, отколкото на останалата част от пътя. Правителството запазва договора си в Мейнод до края на 50-те години на 20-и век и знае, че ще изпълнява същата роля, ако се стигне до трета световна война. Великобритания реализира плана си за съхранение на скъпите картини само за шест месеца. Това е свидетелство за изобретателността и решимостта, която Островът показа по време на войната, казва изследователят Уил Милард. В пещерното пространство все още могат да се видят белезите по стената, където са висяли картините, а по пода има хигрометри и термометри, които контролират условията.", "date": "2019.05.20", "title": "Как Чърчил спасява от Хитлер едни от най-скъпите картини в света"}
{"url": "https://www.24chasa.bg/novini/article/7462978", "text": "Министърът на отбраната на Украйна Степан Полторак подаде оставка. Това стана след като Владимир Зеленски, полагайки клетва като държавен глава, призова парламента да освободи ръководителя на Службата за сигурност Василий Грицак, главния прокурор Юрий Луценко и министъра на отбраната Степан Полторак, предаде  . „За мен беше чест“, написа Полторак във Фейсбук, публикувайки също фотография на своето заявление до президента на Украйна.", "date": "2019.05.20", "title": "Министърът на отбраната на Украйна Степан Полторак подаде оставка"}
{"url": "https://www.24chasa.bg/novini/article/7463060", "text": "Айфеловата кула бе евакуирана, след като бе забелязан мъж, катерещ се по нея, съобщи 20minutes.fr. \"Открихме катерач. Това е обичайната процедура. Трябваше да му се попречи да продължи да се катери и в този случай евакуирахме кулата\", обясни полицейаски източник. Не е ясно колко туристи са били засегнати от евакуацията. Властите съветват хората да отложат посещенията си до по-нататъшно уведомление. Районът в близост до Айфеловата кула понастоящем е отцепен от полицията. Органите на реда вече са влезли в контакт с катерача, но засега мотивите му остават неизвестни.  През октомври 2017 г. се наложи пълна евакуация на Айфеловата кула, защото на нея се беше покатерил мъж, заплашващ да се самоубие. В крайна сметка полицията успя да го убеди да се откаже. Айфеловата кула отбелязва тази година 130-ата си годишнина. Това е най-посещаваният туристически обект в света, който посреща по 7 милиона души всяка година.", "date": "2019.05.20", "title": "Евакуираха Айфеловата кула, мъж се катери по нея (Снимки, видео)"}
{"url": "https://www.24chasa.bg/novini/article/7463058", "text": "Главният преговарящ на ЕС за Брекзит Мишел Барние заяви днес готовността на ЕС да отговори по съответния начин, в случай че Турция извърши сондажни дейности за въглеводороди край Кипър, съобщава на сайта си кипърският в. \"Катимерини\". Барние е на посещение в Кипър в рамките на обиколка на европейски столици за обсъждане на ситуацията около Брекзит. Днес той се срещна с кипърския министър на външните работи Никос Христодулидис, който му изложи накратко дейностите, предприети от Турция напоследък в изключителната икономическа зона (ИИЗ) на Кипър. \"ЕС стои ясно зад Кипър и очаква Турция да уважава суверенните права на държавите членки на ЕС\", каза Барние. Той изрази \"сериозно безпокойство\" във връзка с намерението на Турция да извърши сондажни дейности в кипърската ИИЗ. \"В този контекст ние спешно призоваваме Турция да прояви сдържаност, да уважава суверенните права на Кипър и неговата ИИЗ и да се въздържа от всякакви подобни нелегални дейности, на които ЕС ще отвърне по съответния начин и в пълна солидарност с Кипър\", посочи Барние. Христодулидис на свой ред отбеляза, че \"нарастващите нелегални дейности на Турция в ИИЗ на Кипър са в нарушение със суверенните права на Никозия и противоречат на международното право и правото на ЕС\", отбелязва още изданието.", "date": "2019.05.20", "title": "Барние: ЕС ще отговори, ако Турция започне сондажи край Кипър"}
