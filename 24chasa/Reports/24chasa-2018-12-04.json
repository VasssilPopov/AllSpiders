{"url": "https://www.24chasa.bg/novini/article/7184429", "text": "На 20 ноември 2018 г. Върховният административен съд е отменил разпореждането, с което Комисията за защита на конкуренцията (КЗК) отказа на “Инерком” второ разглеждане на искането за концентрация по сделката за придобиването на активите на ЧЕЗ в България от “Инерком”. От мотивите на съда е видно, че отказът е незаконосъобразен, че КЗК няма право да откаже образуване на производство поради липса на законова разпоредба за едно такова разпореждане. ВАС считая че разпореждането е неправилно, постановено при нарушение на процесуалните правила и при материална незаконосъобразност. На 21 ноември ВАС е върнал преписката на КЗК със задължителни указания да се образува производство по подаденото заявление за концентрация, срокът за което е 7 дни. До отказа се стигна, след като “Инерком” в края на август направи преструктуриране на бизнеса си, от който извади производството на електрическа енергия от фотоволтаични централи, и подаде на 21 септември заявление за концентрация по сделката за придобиването на активите на ЧЕЗ в България. На 18 ноември КЗК отказа да образува производство по подаденото заявление, тъй като счете, че преструктурирането на бизнеса има отношение към обстоятелствата по образуваното пред ВАС дело по обжалване на първото решение на комисията от 19 юли. Срещу странния акт на КЗК - първи в практиката на комисията, бяха подадени жалби както от “Инерком”, така и от ЧЕЗ. По информация от ВАС определението на тричленния състав е обжалвано от КЗК, като съгласно закона обжалването на определението не спира изпълнението му и е задължително. КЗК има задължение да изпълни указанията на ВАС в срок от 7 дни, който е изтекъл на 28 ноември. По информация от регистъра на производствата по Закона за защита на конкуренцията, достъпен на интернет страницата на КЗК, все още няма образувано производство по сделката.", "date": "2018.12.04", "title": "КЗК не изпълнявала разпореждане  на ВАС"}
{"url": "https://www.24chasa.bg/novini/article/7184443", "text": "Вече четвърти ден “Чугунолеене” в Първомай е със спряно производство заради високата цена на тока на свободния пазар, а в предприятията “Енергоремонт” в Гълъбово и “Металик” в Стара Загора потреблението на електричество е ограничено. Това съобщиха вчера от стразагорския холдинг “Металик”, в чиято структура са трите фирми. От холдинга недоумяват какво е наложило в петък, 30 ноември, борсовата цена на електричеството да е била 84,11 лева за мегаватчас, а в понеделник, 3 декември - 207,21 лева, като в пиковите часове между 9 и 20 часа тя е достигала дори 256,86 лева. Обявената за вторник базова цена от 170,89 лв. също бе определена от холдинга като необичайно висока и ограниченията в работата останаха. “Най-напред решихме, че отново има грешка в изчислението на цената “ден напред”, както се случи на 11 октомври. Тогава борсата излезе с оферта за следващия ден от 595,98 лв за мегаватчас, но по-късно призна за грешка, сесията беше анулирана, а цената - преизчислена. Този път обаче се оказа, че числата са верни”, коментира директорът на “Чугунолеене” в Първомай инж. Живко Станилов. От друг старозагорски холдинг - “Загора”, също се оплакаха, че вече са спрели производствата в част от 14-те дружества на холдинга, в който работят около 2100 души. Във вторник Асоциацията на индустриалния капитал в България написа открито писмо до премиера Бойко Борисов и до преседателя на КЕВР Иван Иванов. В него се припомня, че прогнозната цена на тока на свободния пазар на КЕВР за тази година е 70 лв. за мвтч, а на Българската независима енергийна борса - 72-75 лв., и на база на тях бизнесът си правел плановете. От август насам и особено в последните месеци цените се били взривили - до нива от 250-275 лв. за мегаватчас, което е ръст от 350%. От асоциацията смятат, че това е абсурдно, непазарно и безотговорно, и призовават премиера за енергични и конкретни действия, тъй като заводи вече спират работа заради скъпия ток. От Българската независима енергийна борса в съобщение до медиите заявиха, че не влияят на цените, а те са се повишили заради по-голямото търсене на електроенергия. От КЕВР заявиха, че ще коментират по-късно.", "date": "2018.12.04", "title": "Токът пак рекордно скъп, заводи спират работа (Обзор)"}
{"url": "https://www.24chasa.bg/novini/article/7184439", "text": "Бащината къща на бившия вицепремиер и лидер на НФСБ Валери Симеонов във врачанското с. Бутан е била обрана в събота вечерта. Двама мъже, маскирани с чорапи на главите, нахлули в имота и задигнали бутилки с вино, буркани със зимнина, лозарска тел и дребни вещи. Кметът на Бутан Ивайло Иванов потвърди новината. Той разговарял с политика няколко пъти за случая. Симеонов го уверил, че не придава голямо значение на инцидента. Козлодуйските полицаи бързо влезли по дирите на крадците, защото, освен че била свързана със СОТ, къщата имала и камера. Униформените прегледали записите и разбрали, че апашите са двама местни непълнолетни цигани. Те били задържани за 24 часа в ареста в Козлодуй. Къщата не е обитаема през цялата година, казаха местни хора. За по няколко дни в годината идвал бащата на политика Симеон Балевски, който е бивш военен и полковник от резерва. Той живеел постоянно в търговищкото с. Зарево, откъдето е родом съпругата му. За имота се грижел местен човек, но той не бил в него, когато маскираните нахлули. Самият Симеонов идвал рядко в Бутан, най-често през юни. Тогава в селото се провежда фестивал на любителското творчество, или за конните състезания на местния хиподрум. По телефона политикът обещал на кмета, че тези дни ще отиде в Бутан, за да огледа къщата си и да участва в тържествата в селото за началото на коледните празници и запалването на елхата на площада.", "date": "2018.12.04", "title": "Маскирани с чорапи разбиха бащината къща на Валери Симеонов, откраднаха вино и туршия (Обзор)"}
{"url": "https://www.24chasa.bg/novini/article/7184440", "text": "“Воля” ще сезира главния прокурор за изказване на депутата от “Обединени патриоти” Емил Димитров, съобщиха от партията на Веселин Марешки. Поводът - Димитров заявил в прав текст, че на пазара на горива има субекти, над които е разпънат чадър. “Има двама крупни контрабандисти в България, които в момента направиха бурен възход на дейността си, но това не може да стане без тези, които ги наблюдават, да се правят, че не ги виждат”, е изказването на Емил Димитров, скандализирало “Воля”. “След като разполага с такива данни, Димитров дали е сезирал главния прокурор Сотир Цацаров? Ако не го е направил, защо?”, попита Марешки. Според зам.-председателя на парламента в изказването на Димитров нямало никакво съмнение, което означавало, че той разполага с достатъчно факти. “Да имаш такива данни и да бездействаш, или да си мълчиш, те прави слуга на картела”, заключава лидерът на “Воля” Веселин Марешки. ", "date": "2018.12.04", "title": "Марешки дава Емил Димитров на прокурор - не подал сигнал и станал слуга на картел за горива"}
{"url": "https://www.24chasa.bg/novini/article/7184450", "text": "- Грешите и вие, и Марешки. Уведомил съм главния прокурор, той ме насочи към Специализираната прокуратура. Предал съм всичко, с което разполагам - снимки, флашки, документи. Снети са ми показания. - Той е за икономически субект, който внася горива със сяра и ги смесва в базата си, за да ги продава евтино. Горивата със сярата са заминавали по обществените поръчки - за болници, общини, детски градини, защото тях никой не ги проверява. Самият Марешки на два пъти пострада от тази практика. По-паметливите знаят, че в две негови бензиностанции бе откриван дизел със сяра. - Излезе с обяснение, че шофьори или злонамерени лица подхвърляли пликчета със сяра в цистерните. Знае се обаче, че ако така подхвърлиш сяра, тя става на утайка. Излязлата при изследванията обаче не бе утайка, а защото не е извадена в рафинерия. Марешки нямаше вина, закупил гориво, налели му със сяра. След това неговите цистерни вече не пълнеха в тази база, а в съседна. Горивото бе с платен акциз и ДДС, но минаваше през втората база само по документи. Всичко това - да се натовари в едната база, да се разтовари във втора, пак да се натовари и да замине за бензиностанциите, ставаше фиктивно. - След като негови служители даваха заявки и плащаха горивото на първата база и още в нея се слагаха добавките - биодизел и биоетанол, не е ли ясно, че то още от нея отива за бензиностанциите? Това Марешки не го ли е знаел? Защото, ако го е знаел, е трябвало да го съобщи в прокуратурата. Другият вариант е нито шофьорите му, нито счетоводителите да са му казвали какво се случва и че се товари в една база, а по документи - от друга. - След като той толкова се е загрижил за мен, предлагам му да отидем заедно в прокуратурата и заедно да изясним какво се е случвало. Това, което мога да кажа, е, че самият той не е извършвал нарушения, подмяна на документи и манипулиране на уредите в базите. Не му вменявам вина. Но ако той казва, че след като не съм казал на прокуратурата какво знам, съм лош човек, то не мога ли аз да му кажа: Ако сте знаели какво става и сте го укрили, с какво сте по-добър? А ако не сте знаели, мълчете си! - Има до съдебно производство. За два икономически субекта, раздробили се на пет други, с огромен ръст на продажбите си. Въпрос, по който прокуратурата трябва да се произнесе, без да бъде притискана. Призовавам Марешки да не се грижи за мен, а да помисли той какво би направил, за да покаже какви са практиките, на които волно или неволно е бил свидетел, а понякога и потърпевш. Предполагам че Специализираната прокуратура с радост ще ни изслуша и двамата.", "date": "2018.12.04", "title": "Емил Димитров: Сигнал има, Марешки да дойде с мен и да ни изслушат и двамата"}
{"url": "https://www.24chasa.bg/novini/article/7184610", "text": "Британската министър-председателка Тереза Мей каза, че сделката за Брекзит, която предлага британският парламент да одобри, не е съвършена, но е възможно най-добрата, за да не се допусне излизане от ЕС без сделка или да няма излизане, предаде Ройтерс, цитирана от БТА. \"Не казвам, че тази сделка е съвършена. Това нямаше как да стане. Такова е естеството на преговорите\", каза Мей, която откри дебатите в парламента преди гласуването на плана й за Брекзит, насрочено за 11 декември. \"Няма да обединим страната си, ако се стремим към отношения, даващи всичко на едната страна в спора и нищо на другата. Не бива да допускаме стремежът към съвършен Брекзит да предотврати добър Брекзит за британския народ\", каза тя. Министър-председателката призова всички депутати, независимо от позицията им по Брекзит, да приемат компромис и да подкрепят предложената от нея сделка. Разделенията, раздухани от референдума през 2016 г., \"бяха разрушителни за нашата политика\", каза Мей. \"Хората гласуваха, те гласуваха за напускане. Мисля, че наш дълг е да постигнем този Брекзит и мисля, че това е въпрос на доверие към политиците и към парламента\", добави тя. Лидерът на опозиционната Лейбъристка партия Джереми Корбин изрази надежда, че парламентът идната седмица ще отхвърли сделката, предложена от правителството. Правителството или трябва да постигне по-добра сделка, или да отстъпи управлението на някой друг, каза Корбин и нарече сделката на Мей за Брекзит \"скок в мрака\".", "date": "2018.12.04", "title": "Мей: Сделката за Брекзит не е съвършена, но е възможно най-добрата"}
{"url": "https://www.24chasa.bg/novini/article/7184538", "text": "Проблеми с частни съдебни изпълнители са накарали 72-годишния Сашко Игнатов да влезе с пистолет в приемната на президентството и да търси помощ, научи “24 часа”. Перничанинът и съпругата му Марийка са били заплашени да останат на улицата в навечерието на Коледа. Имали са кредит към банка, който не са върнали, и затова къщата им в Рударци е изнесена на публична продан. Освен това близки на убит от Сашко Игнатов през 2002 г. си извадили изпълнителен лист за панелния апартамент на семейството, защото е осъден да плати 110 хил. лв. кръвнина. Пенсионерът е бил проспериращ бизнесмен, но е фалирал. Заради проблемите си с правосъдието и под угрозата да остане на улицата Сашко Игнатов водил няколко дела, пускал жалби до различни институции, но без резултат. От 2009 г. досега на публична продан са изнасяни няколко негови лични имота, както и на фирмите му. Това го принудило да потърси президента Румен Радев като най-висша инстанция в държавата. Така в понеделник около 15,20 ч Сашко влиза в сградата на “Дондуков” 1 и иска среща с администрацията на държавния глава. Не се е държал агресивно, настоявал да го приемат и да го изслушат, но споменал, че е въоръжен. Тогава служители от НСО го проверили и намерили пистолет “Валтер” и 19 патрона Тогава държавните гардове го заловили и извикали най-близкия пост на жандармерията. Предали го на униформените, които веднага го отвели в Първо районно управление. Там се оказало, че Сашко Игнатов е осъждан за неумишлено убийство в условията на самоотбрана, но няма право да носи оръжие. Пистолетът бил на името на съпругата му Марийка, която има регистрирана фирма за охрана и детективски услуги. Прокуратурата съобщи във вторник, че пенсионерът е обвинен за притежание на оръжие без разрешително. Ако бъде осъден, може да получи от 2 до 8 г. затвор. Отчаяният пенсионер, който търсил помощ от Румен Радев, докато държавния глава е в чужбина, ще остане в ареста до четвъртък, когато съдът ще реши дали да продължи престоя му на топло. Бизнесменът Сашко Игнатов е познат в Перник с прякора си Шико. Това е името на негова фирма, както и на бензиностанцията му в кв. “Рудничар” в миньорския град. ( Известен е с благотворителната си дейност. Животът му се преобръща на 23 август 2002 г. Тогава той е на бензиностанцията си. Вижда трима мъже, които си говорят на входа на обекта и пречат на колите да влизат. Един от тях дори паркирал ладата си там. Игнатов им направил забележка да освободят платното. Тогава между мъжете избухва лют пернишки скандал. Сашко Игнатов отстъпил заради численото предимство на опонентите. Седнал в колата си, форсирал двигателя и тръгнал към компанията, която спирала клиентите му. Минал на сантиметри от тях. Тогава те се нахвърлили да го бият. Изкарали го от колата му. В суматохата Игнатов стрелял във въздуха със законно притежавания си пистолет. Нападателите обаче продължили да го дърпат. Бизнесменът стрелял още два пъти, за да ги отблъсне. Един от куршумите попаднал в гърдите на Кирил Мирославов Шико е арестуван, а пострадалият е откаран в болница. Умира дни по-късно. През 2004 г. Сашко Игнатов е осъден условно за непредумишлено убийство при самоотбрана. Наказанието му е 2 г. условно и 110 хил. лв. кръвнина за съпругата и двете деца на жертвата. Адвокат му е покойната Рени Цанова. След този случай бизнесът и животът на Сашко Игнатов тръгват надолу. Той не лежи в затвора, но наследниците на Кирил Мирославов получават постановление за възлагане за жилището му в Перник. Сашко обаче намира пари и плаща кръвнината. След това, през 2010 г. заради други дългове апартаментът отново е запориран от ЧСИ. Решението влиза в сила през 2017 г. Сашко и съпругата му Марийка обжалват, защото не са съгласни с оценката му. Твърдят, че това е единственото им жилище и няма къде да живеят, ако ги изгонят оттам. Последният удар по семейство Игнатови е от 19 ноември, когато е обявена за продан и къщата му в село Рударци. Офертите за нея се приемат до 19 декември, след което ще има нов собственик. Причината за продажбата е кредит на Сашко Игнатов към банка. Преди години взел 250 хил. лв., но спрял да плаща вноските. Бизнесът на Сашко Игнатов-Шико започва още в началото на 90-те, разказват за него съгражданите му, с които “24 часа” се свърза. Тогава той имал строителна компания. След това станал и член на надзорния съвет на един от приватизационните фондове. През 2003 г. Игнатов става един от собствениците на хладилния завод “Фриго” в Сливница. В съвета на директорите са той, сестра му Верка и съпругата Марийка. Предприятието работи, но трупа дългове, които до 2015 г. са 4,65 млн. лв. Тогава частен съдебен изпълнител разпродава имуществото на завода. Освен индустриалния бизнес Сашко Игнатов има и газостанция в Перник, на която през 2002 г. убива при самоотбрана Кирил Мирославов. Имал е и заведения в Перник. Съпругата на Шико Марийка Трендафилова е негов партньор в бизнеса. Освен това има регистрирана и детективска агенция, на която се води пистолетът “Валтер”. Към края на ноември 2018 г. всички фирми на Игнатови са запорирани заради банковия кредит. До 25 септември Сашко Игнатов е участвал и в сдружение, което финансираше един от закритите университ “Благодаря на НСО и полицията за бързата и адекватна реакция. Предотвратена е по-голяма беля. Странно е обаче как човек с криминално досие може да носи законно оръжие, ако това е вярно”, каза вицепрезидентката Илияна Йотова в Благоевград и допълни, че няма български гражданин, който да е потърсил среща с президентската институция, която да му е отказана. “За това си има ред, който трябва да се спазва. Нас ни охраняват, но искам да попитам какво става с другите граждани, които нямат такава охрана”, попита риторично Йотова. Според нея не става дума за посегателство над институцията, а за действия на неуравновесен човек.  “Оръжието е на съпругата му, а не негово. Той има присъда и не може да носи оръжие”, каза вътрешният министър Младен Маринов след старта на коледната кампания в подкрепа на децата на загиналите полицаи. Сашко Игнатов е търсил внимание от президентската институция по личен проблем, допълни Маринов. “Не е показвал оръжието си, не е заплашвал никого, но вероятно е имал намерение да го направи”, допълни вътрешният министър. ", "date": "2018.12.04", "title": "ЧСИ оставил на улицата съдения за убийство Сашко Игнатов, той влезе в президентството  с пистолета на жена си (Обзор)"}
{"url": "https://www.24chasa.bg/novini/article/7184483", "text": "Британското правителство претърпя поражение в Камарата на общините, където беше порицано за неуважение към парламента заради това, че е отказало да публикува правно мнение за Брекзит, предадоха световните агенции, цитирани от БТА. Депутатите в долната камара на парламента подкрепиха с 311 срещу 293 гласа предложение, внесено от опозицията, критикуващо правителството за неуважение към законодателния орган, защото е отказало да публикува пълното правно мнение на главния прокурор Джефри Кокс за излизането на Великобритания от Европейския съюз, въпреки че при по-ранно гласуване в парламента е било призовано да направи това. Предложението нарежда незабавно да бъде публикувано мнението. Правителството заяви, че ще го направи преди 11 декември. Днешното гласуване отразява нарастващото напрежение между правителството и парламента във връзка с Брекзит и показва, че правителството няма необходимото мнозинство в Камарата на общините преди планирания за 11 декември парламентарен вот по договореното от министър-председателката Тереза Мей споразумение с ЕС. ", "date": "2018.12.04", "title": "Британското правителство претърпя поражение в парламента"}
{"url": "https://www.24chasa.bg/novini/article/7184410", "text": "14 829 собственици на вили в Банкя, квартал “Панчарево” и природен парк “Витоша” ще плащат по-висок данък от 2019 г. Столична община увеличава данъка за имоти в курортни селища, които не са основно жилище, след като парламентът промени Закона за местните данъци и такси. В София със статут на балнеолечебни курорти са Банкя и кв. “Панчарево”, а природен парк “Витоша” е планински курорт. Според закона се дава възможност на общинските съвети да изберат какво да е увеличението на данъка. За имоти в курорти от национално значение като Банкя то може да е от 5 до 7 промила върху данъчната оценка, а за такива от местно значение – от 4,5 до 6 промила. Зам.-кметът по финанси на столицата Дончо Барбалов е внесъл предложение повишението на налога да е минимално - 5 промила за имот в Банкя и 4,5 промила – за кв. “Панчарево” и парк “Витоша”. Промените няма да засегнат собствениците, за които имотите в тези селища са основни жилища. Те ще продължават да плащат както досега половината от данъка, дължим за имот в София - 1,875 на хиляда върху данъчната оценка. Ако обаче бъде установено, че даден собственик е посочил повече от един имот като основно жилище, той ще загуби правото на 50% отстъпка и ще плаща пълен данък за всеки от имотите си, обясни Барбалов. По данни от общинската данъчна система засегнатите от по-високия данък партиди в Банкя са 14 152, а в кв. “Панчарево” – 677. Както “24 часа” вече съобщи, промените в данъка върху колите също ще са минималните ставки, определени от закона, за да няма драстично повишение.", "date": "2018.12.04", "title": "София вдига данъка на 14 829 виладжии от Банкя и “Панчарево”"}
{"url": "https://www.24chasa.bg/novini/article/7184504", "text": "54-годишен българин бе убит вчера в метростанция Moncloa, съобщи вестникът на българите в Испания  . Според източници от полицията около 15.00 ч. жертвата Валентин С. се изчаквала по ескалатора, спорейки с друг мъж. След това двамата започнали да се бият, българинът получил няколко удара и паднал на земята, а предполагаемият извършител избягал. По-късно агентите от отдел „Убийства“ и от „Криминална полиция“ задържали румънски гражданин, заподозрян за смъртта на сънародника ни. Съобщението, че в метростанцията има мъж в безсъзнание, е подадено следобед. Спешният медицински екип пристигнал на място и започнал да оказва първа помощ на Валентин. При първоначалния преглед не изглеждало да е получил смъртоносен удар. Сърцето му обаче спряло и опитите за реанимация били безуспешни. Впоследствие е установено, че българинът е получил няколко удара по тялото си, които биха могли да провокират смъртта му. Докато преглеждала охранителните камери на метро Moncloa, полицията установила, че българинът е станал жертва на агресия, и веднага започнала разследване на случая, окачествен като убийство. Малко след това е арестуван и предполагаемият извършител. Свидетели са потвърдили пред следователите, че двамата мъже – българинът и румънецът, са били обитатели на общински приют.", "date": "2018.12.04", "title": "Убиха българин при сбиване в метростанция в Мадрид"}
{"url": "https://www.24chasa.bg/novini/article/7184499", "text": "Норвежки фотограф сподели снимка, която е направил на бяло северно еленче, докато се разхожда с приятели. 24-годишният Мадс Нордсвеен от Осло споделя, че е забелязал рядкото животно в снега на разходка в Северна Норвегия. Като коментар към снимката в профила си в Инстаграм в понеделник фотографът е написал \"Той почти изчезна в снега\". Досега тя вече е харесана близо 21 000 пъти. Белите северни елени се считат за много редки. През 2016 г. бял елен е забелязан на пътя в Северна Швеция, коментира Би Би Си. Необичайният им външен вид е резултат от генетични изменения. Според някои скандинавски традиции, забелязването на бял елен е знак за добър късмет. Мадс споделя, че забелязал \"дребното вълшебно същество\", докато върви в планината. \"Той дойде много близо до мен и се гледахме в очите. Беше много спокоен, когато разбра, че нямам лоши намерения\", казва още фотографът. \"Сякаш позираше за снимките ми... беше много любопитен и забавен, приличаше на малък изследовател. Това беше изключително магичен и приказен момент\", допълва още Нордсвеен. След като групата от хора оставила елена, животното се върнало при кафявата си майка в края на гората.", "date": "2018.12.04", "title": "Фотограф среща случайно рядък бял елен в Северна Норвегия: Беше магично"}
{"url": "https://www.24chasa.bg/novini/article/7184521", "text": "Изпълнителният директор на А1 България Александър Димитров и изпълнителният директор на \"Пощенска банка\" Петя Димитрова станаха Мистър Икономика и Мисис Икономика за 2018 г. Наградите им бяха връчени от вицепремиера Томислав Дончев и от кмета на София Йорданка Фандъкова. Надпреварата се организира съвместно от работодателската организация КРИБ и списание \"Икономика\". Наградите бяха връчени на официална церемония в НДК. \"Конкурсът Мистър и Мисис Икономика е толкова популярен и създава сензации поне толкова, колкото и конкурсите за красота. Красотата е капитал, но когато се съчетае с предприемчивост, енергия, капацитет. Има много професии и аз уважавам всеки от тях, но има една която е много различна. Това са хората, които не търсят работа, а дават на другите, които плащат данъци, които не се боят да рискуват, това са предприемачите. Те са съществена част от националния капитал, трябва да ги пазим и развиваме и да ги даваме за пример. Има една тема, по която няма спор - че българската икономика трябва да расте повече и да е по-конкурентоспособна не само в пределите на България, трябва да я направим по-бърза, по-агресивна и по-дигитална\", заяви Томислав Дончев при връчването на големия приз на Петя Димитрова. \"Ние вече няколко години поред се опитваме да растем и да бъдем сред лидерите на пазара. Преди 2 години направихме сливане, а сега ни предстои да направим още едно и се надявам, че това ще ни направи по-добри. Искрено споделям, че трябва да има примери, българският бизнес трябва да се поощрява и това, което прави КРИБ тази вечер, е прекрасно. Благодаря на екипа ми, че винаги са били до мен, и се надявам че следващата година, която ще е ключова за нас, че ще продължат с този плам\", каза новата Мисис Икономика. \"За мен тази награда е огромна чест, защото за мен и за компанията ми това е един връх, който за първи път ние постигаме. 2018-а беше много добра година за компанията ни - успяхме да се развием по най-добрия за нас начин. Мисля, че всичките ни 5 млн. клиенти го усещат. Тази награда за нас е и отговорност, защото трябва да продължаваме да се развиваме. Нашият бизнес е необходимост за всеки един от вашите бизнеси и ще се опитваме да предоставяме решения, които да са по-дигитални и достъпни\", обеща пък новият Мистър Икономика. Йорданка Фандъкова апелира бизнесът да се включи в усилията да се подобри качеството на въздуха в София, прикани служители на компаниите да ползват екологични коли, а най-добре - градския транспорт. Домакинът на конкурса - председателят на КРИБ Кирил Домусчиев, също се обърна към гостите. \"Наградите ни са така наречените Бизнес оскари. Номинираните бяха сред нашите членове, произвеждащи 1/4 от БВП на България, а УС избра най-заслужилите. Пожелавам на всяка от нашите 12 хил. фирми да бъде тук и да бъде награден за това, което е постигнал. Благодаря на всички вас, представители на българския бизнес за всички резултати, които успяхте да постигнете през тази нелека и трудна година. Производството и износът бележат ръст. Това, за което ни обвиняват, че даваме недобри заплати, не е вярно - тази година пак ще има 10% ръст на заплатите. Мога да прогнозирам, че и следващата година ще има двуцифрен ръст. Но искам да отбележа, че на нас всички ни трябват специалисти. КРИБ прави всичко възможно като организация да се решават проблемите с кадрите, на нас ни трябват високо образовани хора. Знаете и за успехите, които постигнахме, да внасяме работна ръка. Благодаря на българския парламент, на всички, независимо от коя партия са, за това че ни помагат да се развиваме. Всичко това води дотам, виждате, на крачка сме от Еврозоната, от влизането в Шенген, по-добри доклади имаме от Еврокомисията. Тези Оскари винаги ги връчваме в края на годината, това ни дава възможност да се похвалим какво сме свършили през тази година и всички да разберат защо тези фирми са наградени. Да си пожелаем и другата година да имаме не по-лоши резултати.\" Награди бяха раздадени и в другите категории. Категорията Корпоративна социална отговорност е включена за първи път в конкурса. Първият й носител е Димитър Цоцорков, председател на надзовния съвет на \"Асарел-Медет\" Призът беше връчен от Делян Добрев, председател на енергийната комисия в парламента. \"Подкрепа за даровити деца в община Панагюрище, дуалното обучение, в което ние сме първи в индустрията са само някои от редицата социални проекти на компанията ни през тази година. Корпоративната социална отговорност ще продължи да бъде приоритет за компанията ни\". Наградата в категория Консултански бизнес/услуги спечели Стоян Ставрев, управител в Българска консултантска организация. Тя му беше връчена от шефа на парламентарната икономическа комисия Петър Кънев. Победителят в категория Финанси и Застраховане е Стоян Мавродиев, главен изпълнителен директор на Българска банка за развитие. Той получи наградата си от Веселин Тодоров, изпълнителен директор на \"Сиела Норма\". \"Това е голяма чест, аз съм особено щастлив, защото това е втора за мен награда от този конкурс. Това е признание за работата на целия екип на ББР. През изминалата година той показа изключителен професионализъм, имахме голямо нарастване на портфейла на банката, привличане на много сериозен ресурс от големи световни банки, които ще отидат за малкия и средния бизнес в България, успяхме да привлечем 1,5 млрд. евро от Китайската банка за развитие, стартирахме Фонда за дялови инвестиции, който ще се превърне в силен инструмент за подкрепа на българския бизнес от 1 януари\", изброи постиженията на банката Мавродиев. Тим Курт, главният изпълнителен директор на \"Аурубис България\", получи от министъра на икономиката Емил Караниколов наградата в категория Индустрия. \"Всички вие заслужавате награда, защото икономическото развитие, независимо дали на всички им харесва колко бързо е то, се дължи на вас и вашите работници. Ние ще продължим да ви подкрепяме, а за да докажем колко българското правителство и бизнесът работим в синхрон - правим предложение от догодина събитието да се казва Мисис и Мистър Икономика, защото дамите изваждат най-доброто от нас, мъжете\", каза министър Караниколов. Победителят Тим Курт пък обеща, че утре ще занесе наградата на колегите си в Пирдоп, защото те са тези, които са я спечелили. Миролюб Столарски, председател на транспортната фирма \"Карат-С\" получи наградата в категорията Транспорт и Логистика от вицепремиера Марияна Николова. \"Изключително ми е приятно за първи път в моето качество да присъствам на това събитие. Ние като правителство ще се стараем да създадем най-добрите условия за развитието на българския бизнес\", заяви тя. Боряна Манолова, управител на \"Сименс\" е победителят в категория ИКТ, Аутсорсинг и Бизнес процеси. Наградата връчи председателят на \"Минстрой Холдинг\" Николай Вълканов. \"Ние сме лидери в дигитализацията и това се оценява, а тази година, която е юбилейна - празнуваме 140 години в България, разкрихме два нови хъба - във Варна в автомобилната индустрия, и един в София, който работи за цяла Европа\", заяви Манолова. Победител в категория Търговия и услуги стана Иван Пенчов, управител на \"Медина Мед\". Той получи статуетката си от Калин Пешов, председател на УС на \"Главболгарстрой\". Наградата в категория Земеделие и Хранителна промишленост получи Красимир Аврамов, изпълнителен директор на \"Вила Ямбол\". \"Хубавото вино при нас се прави с хубаво грозде и хубави хора\", заяви Аврамов. Призът му беше връчен от министъра на земеделието Румен Порожанов, който поздрави сектора, който се е справил в тази нелека година. Специалните награди бяха връчени от издателя на сп. \"Икономика\" Боян Томов и министъра на туризма Николина Ангелкова. Те бяха дадени на Борислав Малинов, апартхотел \"Лъки Банско\", и Цветелина Николова, директор на \"Катарджина естейт\".", "date": "2018.12.04", "title": "Шефът на А1 Александър Димитров и на \"Пощенска банка\" Петя Димитрова станаха Мистър и Мисис Икономика за 2018 г."}
{"url": "https://www.24chasa.bg/novini/article/7184453", "text": "Общински и държавни дружества от водоснабдителния сектор са сред най-големите длъжници на “Енерго-Про”, съобщиха във вторник от компанията. Неплатени милиони левове за ползвана електроенергия сериозно затруднявали оперативната работа на електроснабдителното и електроразпределителното дружество на групата. В търсене на решение членове на управителния съвет на “Енерго-Про” инициирали поредица от срещи с представители на КЕВР, Министерството на енергетиката, Министерството на регионалното развитие и благоустройството и други институции. Представителите на енергодружеството предоставили подробна информация и потърсили съдействие и подкрепа за предотвратяване на рисковете, свързани с доставката на електроенергия, които са следствие от натрупаните задължения на длъжници. Независимо от положените до момента усилия преговорите между компанията и ВиК операторите за намиране на решение не давали реален резултат. Натрупаните дългове ощетявали и изрядните клиенти на компанията. Неполучените суми не позволявали на електроразпределителното дружество да прави необходимите инвестиции за подобряване на качеството на доставката на енергия и обслужване на клиентите. Заради забавените и нередовни плащания от страна на големите длъжници “Енерго-Про” търпяло финансови загуби, които не са отразени в цените.", "date": "2018.12.04", "title": "“Енерго-Про” търси съдействие за събиране на дългове от ВиК"}
{"url": "https://www.24chasa.bg/novini/article/7184547", "text": "Концентрираните нива на болка и страх, предизвикани от насилието и убийството на животни, създават реални физически вълни, които са причина за трусовете по света. Това твърди нова теория на учени, които доразвиват идеята за влиянието на гравитационните вълни, изказана от Алберт Айнщайн в началото на XX в. Теорията за вълните на болка твърди, че страданието се натрупва като налягане върху земята и когато достигне “точката си на кипене”, земната кора се разкъсва и реагира под формата на трус. Масовото клане на животни в чест на богинята Гадхимай в Непал например предхожда опустошителното земетресение през 2015 г., в което умират над 8000 души, и показва модел, доказващ теорията.", "date": "2018.12.04", "title": "Клането на животни предизвиква  земетресения"}
{"url": "https://www.24chasa.bg/novini/article/7184286", "text": "Френският президент Еманюел Макрон и правителството му дадоха заден ход за данъците върху горивата заради протестите на “жълтите жилетки”, които подпалиха страната и прераснаха в погроми. Премиерът Едуар Филип обяви шестмесечен мораториум върху увеличението на цените на горивата във вторник. През зимата Стъпката е първият значим “обратен завой” на президента Макрон по толкова съществена мярка, откакто пое властта през 2017 г. Заради спешните заседания се наложи той да отложи визитата си в Сърбия. “Няма данък, заради който да си заслужава да бъде застрашено националното единство. Трябва да си глух или сляп да не видиш или чуеш гнева на французите”, каза Филип в тв обръщение. Преди време френските власти съобщиха, че от 1 януари 2019 г. цената на бензина ще се повиши с 3 евроцента, а на дизеловото гориво - с 6,5 евроцента. Един от компонентите на по-високите цени е въведеният от правителството екологичен данък за отделяните парникови газове. Протестите на “жълтите жилетки”, които започнаха на 17 ноември, са главно срещу данъците върху дизела, които според Макрон са необходими в борбата срещу климатичните промени. Оттогава демонстрациите разшириха обхвата си и вече са срещу политиката на Макрон и провежданите от него либерални реформи, облагодателстващи според протестиращите богатия френски елит. Протестите в Париж в събота бяха белязани от много насилие, щети бяха нанесени на Триумфалната арка и по “Шан-з-Елизе”, а над 100 коли бяха опожарени. В сряда “жълтите жилетки” се поздравиха с първата стъпка към победата, но обявиха, че тя не е достатъчна. “Това бяха трохи, а ние искаме багетата”, обявиха те. Недоволните настояват за генерално преразглеждане на данъците и преразпределяне на богатството във Франция. Обществената подкрепа за президента Макрон и премиера Едуар Филип достигна рекордно ниски равнища, показва проучване на общественото мнение. Одобрението за Макрон е спаднало с 6 пункта само за месец, а за Филип - с 10 пункта. в серия от туитове. “Мразя насилието. Но какво представлява насилието на всички тези хора и тези опожарени коли в сравнение със структурираното насилие, упражнявано от френските и световните елити?”, написа американската актриса в мрежата. Постът ѝ бе харесан десетки хиляди пъти. Под него имаше много коментари, сред които и призиви: “Памела президент!” В Белгия протестите също не стихват. Във вторник “жълтите жилетки” там са представили списък с искания, които ще защитават в събота в Брюксел. Сред тях са повишаване на заплатите, намаляване на ДДС за тока, увеличаване на възможностите за пътуване с обществен превоз и др.", "date": "2018.12.04", "title": "Макрон клекна - замрази скока на цените на  бензина (Обзор)"}
{"url": "https://www.24chasa.bg/novini/article/7184397", "text": "Нискотарифната авиокомпания \"Райънеър\" е постигнала споразумение с германските пилоти и кабинния персонал, чиито стачки цяла година предизвикваха редица закъснения в полетите, предаде Ройтерс. От компанията гарантират, че до Коледа няма да има нови стачки, които да нарушават графика на полетите в страната. Синдикатът на пилотите, отговорен за първата стачка от декември миналата година, заяви, че двете страни ще подпишат колективни договори, сключени според германското законодателство, а не според ирландското. Това споразумение ще е валидно до март 2019 г. и до края му няма да бъдат предприети никакви протестни действия. Германия бе последната страна, която се договори със стачкуващите пилоти. Преди това споразумения бяха подписани в Португалия, Италия и Великобритания.", "date": "2018.12.04", "title": "\"Райънеър\" се споразумя с германските пилоти, няма да стачкуват до март 2019 г."}
{"url": "https://www.24chasa.bg/novini/article/7184374", "text": "До седмица се очаква да бъде пуснато движението в участъка между Кресна и Сандански от автомагистрала \"Струма\". Трасето ще бъде открито пет месеца предсрочно. В изграждането на новия участък са вложени над 240 млн. лв. Предсрочното пускане ще облекчи очаквания интензивен трафик за Гърция за коледните и новогодишните празници, предаде  24-километровият участък от магистралния път е почти готов. В момента се полага последният слой асфалт, нанася се пътна маркировка, работи се върху осветлението и озеленяването. В участъка между Кресна и Сандански са изградени три пътни възли, 25 големи съоръжения, 4 площадки за отдих както и 9 селскостопански подлези и надлези. С пускането на отсечката трафикът за Гърция вече няма да минава в близост до крайпътните заведения разположени от години на главен път Е-79. В село Градешница хората се притеснени от фалити. За първи път на автомагистрален участък в България са изградени и така наречените \"Интелигентни транспортни системи\". Те включват станции за броене и управление на трафика, за измерване теглото на превозните средства, както и видеонаблюдение.", "date": "2018.12.04", "title": "До седмица пускат движението по АМ \"Струма\" между Кресна и Сандански"}
{"url": "https://www.24chasa.bg/novini/article/7184382", "text": "Мечка бе видяна днес по обед да тича по улиците в близост до търговски център в румънския град Брашов, предаде агенция Аджерпрес, цитирана от БТА. Инспекторатът за извънредни ситуации в Брашов изпрати съобщение до населението в квартал Тракторул, където е било видяно животното. Екипи на местната жандармерия са засекли мечката в близост до централата на фирма, намираща се в района на околовръстното шосе на града. Екипите на жандармерията останали в зоната, но мечката се насочила към царевична нива, а впоследствие - към село Хърман. По-късно през деня от Окръжния инспекторат на жандармерията в Брашов съобщиха, че мечката е отишла в гората на природния резерват Дялул Лемпеш, който попада в административната територия на селищата Сънпетру и Хърман. Все по-често мечки навлизат в райони, където живеят хора, обяви по-рано тази година министерството на околната среда и предложи част от тях да бъдат отстреляни. По данни на министерството през 2016 г. в Румъния е имало между 6050 и 6640 кафяви мечки, а оптималният брой е 4000 от \"екологична, социална и икономическа гледна точка\". Правозащитни организации критикуваха плановете за намаляване на популацията на мечките, а румънският клон на Световния фонд за дивата природа (WWF) заяви, че предложението противоречи на правилата на Европейския съюз за \"строго защитените видове\".", "date": "2018.12.04", "title": "Мечка тича по обяд край мол в румънския град Брашов"}
{"url": "https://www.24chasa.bg/novini/article/7184380", "text": "Договорът за премахването на ракетите със среден и малък обсег в Европа даде сигурност на НАТО в последните 30 години, се посочва в изявление на алианса, цитирано от БТА. Според съюзниците развитието на новите руски ракети е в нарушение на договора и поставя под заплаха евро-атлантическата сигурност. Подкрепяме становището на САЩ, че Русия нарушава договорните задължения, се посочва в текста, приет от външните министри на държавите от пакта днес в Брюксел. През последнтие пет години този въпрос е поставян многократно. Доскоро Москва отричаше съществуването на новата ракетна система. Не може само едната страна да спазва договореностите. Продължаваме да се стремим към конструктивни отношения с Москва, когато Русия направи това възможно. Призоваваме Русия да възобнови спазването на договора, от нея зависи оцеляването на споразумението, добавят външните министри от НАТО.", "date": "2018.12.04", "title": "НАТО: Оцеляването на договора за ракетите е в ръцете на Русия"}
{"url": "https://www.24chasa.bg/novini/article/7184392", "text": "Със снимка на мъжа, нахлул в президентството вчера с пистолет, разполага \"24 часа\". Кадърът ни бе предоставен от Окръжна прокуратура-Перник. Там Сашко Игнатов има условна присъда за убийство при превишаване пределите на неизбежна самоотбрана. Тя е от 2003 г. Оттогава той фалирал, предстояло ЧСИ да му вземе къщата. Затова Игнатов търсел помощ от президента. 72-годишният пенсионер не е вадил оръжието. Задържала го е жандармерията, след като казал, че носи пистолет. Той е на съпругата му.", "date": "2018.12.04", "title": "Вижте осъдения за убийство, нахлул в президентството с пистолет"}
{"url": "https://www.24chasa.bg/novini/article/7184412", "text": "САЩ се оттеглят за 60 дни от договора с Русия за премахването на ядрените ракети със среден и малък обсег в Европа. Това съобщи държавният секретар на САЩ Майк Помпейо след края на днешната среща на външните министри от НАТО в Брюксел, предаде БТА. Той отбеляза, че това е срок, в който Русия може да се върне към изпълнението на договора от 1987 година. По неговите думи Москва е развивала от началото на века новата ракетна система, която е в нарушение на договора и е отричала за това до миналата есен, когато Вашингтон е обявил наименованието на ракетната система. Руските ракети са пряка заплаха за Европа. Проявихме крайно търпение Русия да се върне към споразумението. В тези 60 дни няма да разполагаме нови ракети. Руснаците нямаха никакво намерение досега да се съобразят с многократните ни предупреждения, добави Помпейо. По неговите думи нарушението на договора от руската страна се вписва в други сходни действия на Москва - в Грузия, Украйна, Сирия, случая със Сергей Скрипал, намесата в избори. Той отбеляза, че Китай, тъй като е извън споразумението, се чувства свободен да произвежда спокойно ракети, които застрашават съюзници на САЩ. Държавният секретар уточни, че досега без успех Вашингтон се е опитвал да привлече Китай към сходно споразумение.", "date": "2018.12.04", "title": "САЩ се оттеглят от договора с Русия за премахването на ядрените ракети"}
{"url": "https://www.24chasa.bg/novini/article/7184422", "text": "Турското правосъдие отхвърли днес жалбата на кюрдския опозиционен политик Селяхаттин Демирташ срещу наложената му присъда от четири години и осем месеца затвор за \"терористична пропаганда\", предаде АФП, като се позовава на неговия адвокат. Съдебното решение е взето две седмици, след като на 20 ноември Европейският съд за правата на човека /ЕСПЧ/ призова Турция да прекрати \"в най-кратък срок\" предварителния арест на Демирташ в рамките на друг процес срещу него, предаде БТА. Потвърждаването на присъдата дава възможност на Турция да задържи Демирташ в затвора, независимо от решението на европейския съд. Турция категорично бе отказала да се съобрази с ЕСПЧ, припомня АФП. Според един от неговите адвокати - Махсуни Караман, сега Демирташ може лесно да бъде освободен по делото, за което е задържан, и да бъде изтъкнато \"вижте, ние спазваме решението на ЕСПЧ\". \"Но Демирташ ще остане взет за заложник заради потвърждаването на присъдата му от четири години и осем месеца /затвор/\", коментира в Туитър адвокатът. Бившият съпредседател на прокюрдската Демократична партия на народите /ДПН/ Селяхаттин Демирташ обвини преди две седмици турското правителство, че е ускорило процедурата пред апелативна инстанция, засягаща присъдата, произнесена през септември. В действителност решението на ЕСПЧ засягаше единствено задържането в предварителен арест на кюрдския политик от ноември 2016 г. насам в рамките на процес, в който той е съден по обвинения в ръководство на \"терористична организация\", \"терористична пропаганда\" и \"подстрекаване към извършване на престъпления\". Той рискува да получи присъда до 142 години затвор, ако бъде признат за виновен по тези обвинения. Турция обвинява Демократичната партия на народите във връзки с поставената извън закона Кюрдска работническа партия /ПКК/, призната за терористична организация от Анкара, ЕС и САЩ. Турският президент Реджеп Тайип Ердоган бързо отхвърли решението на ЕСПЧ, като заяви, че то не е задължаващо за Анкара.", "date": "2018.12.04", "title": "Потвърдиха присъдата на кюрдския опозиционен политик Селяхаттин Демирташ"}
{"url": "https://www.24chasa.bg/novini/article/7184426", "text": "Централното разузнавателно управление отдаде почит на покойния президент на САЩ Джордж Хърбърт Уокър Буш - единственият директор на ведомството, станал държавен глава, предаде Асошиейтед прес, цитирана от БТА. Директорът на ЦРУ Джина Хаспъл и нейните предшественици на поста Джон Бренан и Джордж Тенет отдадоха почит на 41-вия президент, като се поклониха пред ковчега с тленните останки в ротондата на Капитолия. През 1999 г. централата на ЦРУ в Лангли, щата Вирджиния беше наречена на негово име. Пред ковчега днес се поклони също бившият председател на Съвета на началник-щабовете на САЩ Колин Пауъл. Британският престолонаследник принц Чарлз ще присъства на държавното погребение на президента утре във Вашингтон и ще представлява майка си - кралица Елизабет Втора, предаде Асошиейтед прес, като цитира съобщение на Кларънс хаус, официалната резиденция на принца. Министър-председателят на Канада Джъстин Трюдо съобщи в Туитър, че е наредил националните флагове в страната утре да бъдат спуснати наполовина в памет на покойния президент на САЩ.", "date": "2018.12.04", "title": "ЦРУ отдаде почит на покойния президент \nна САЩ Джордж Буш-старши"}
{"url": "https://www.24chasa.bg/novini/article/7184451", "text": "Френските \"жълти жилетки\" намират последователи в Сърбия - един депутат от опозицията облече такава жилетка, за да протестира срещу цените на бензина в страната, предаде АФП, цитирана от БТА. \"Ние искаме нормални цени на бензина или вие ще имате жълти жилетки по улиците на Белград и на Сърбия\", предупреди Бошко Обрадович, лидер на дясното националистическо движение Двери. Обрадович изтъкна, че френският президент Еманюел \"Макрон, голям приятел\" на сръбския президент Александър \"Вучич, преговаря с жълтите жилетки, които подпалиха половин Париж, докато /сръбската/ власт не пожела да разговаря със своите граждани, които мирно изразиха недоволството си от цените на бензина\". През юни повишаването на цената на бензина в Сърбия предизвика кратко протестно движение в редица градове на страната, което намери израз в пътни блокади.", "date": "2018.12.04", "title": "Сръбски депутат: Искаме нормални цени на бензина или и вие ще имате жълти жилетки"}
{"url": "https://www.24chasa.bg/novini/article/7184463", "text": "Изграждането на ново летище в Истанбул доведе до 52 смъртни случая през последните пет години, сочат официални данни, видени от ДПА във вторник. Али Шекер, депутат от опозиционната Народнорепубликанска партия сподели цифрите, които получил от местна служба за социално осигуряване, след като ги поискал през октомври. Първата фаза от построяването на летището бе открита от президента Реджеп Ердоган на 29 октомври. Той нарече проекта \"символ на силата на Турция във време на икономически атаки\", предаде БТА. Въпреки многото шум и амбициозните планове летището да бъде най-голямото в света, проектът бе помрачен от стачки заради лошите условия за работа. През септември силите за сигурност използваха сълзотворен газ и водно оръдие, за да разпръснат демонстрация на работници и задържаха десетки работници. Протестите край строителната площадка бяха заради ужасните условия на живот и няколко смъртоносни инцидента. Общо 61 работници и членове на профсъюзи, от които 31 са зад решетките, са съдени заради протестите през септември. Съд в Истанбул ще проведе първото изслушване по делото утре.", "date": "2018.12.04", "title": "52-ма загинали при изграждането на новото летище в Истанбул"}
{"url": "https://www.24chasa.bg/novini/article/7184460", "text": "Близо 500 крайнодесни екстремисти и неонацисти в Германия съумяват да избегнат ареста, предаде ДПА, като се позова на вътрешното министерство. По данни от края на септември общо 467 крайнодесни екстремисти са били обект на заповед за арест, а 108 от тях са били издирвани във връзка с престъпления с политически мотиви, съобщи министерството в отговор на парламентарно запитване от партия \"Левите\", посочва БТА. Данните показват очевидно увеличение между 2014 и 2018 г. През септември 2017 г. са били регистрирани 501 такива случая, а през март тази година те са намалели на 457. Около една четвърт от издирваните са известни на силите на реда като извършители на престъпления, свързани с насилие. За някои се знае, че са заминали в чужбина - в страни като Австрия, Полша, Чехия и Италия. \"Властите по сигурността сега трябва да измислят как да заловят тези избягали нацисти по-бързо\", каза представителката на партия \"Линке\" Ула Йепке.", "date": "2018.12.04", "title": "Близо 500 крайнодесни екстремисти и неонацисти в Германия избягват арест"}
{"url": "https://www.24chasa.bg/novini/article/7184466", "text": "Русия има последна възможност да се върне към договора за неразпространение на ядрени ракети със среден и малък обсег в Европа, но трябва да се подготвим за прекратяването на този договор. Това заяви генералният секретар на НАТО Йенс Столтенберг по повод решението на САЩ да се оттеглят за 60 дни от договореността с Москва от 1987 година, предаде БТА. Съжалявам, че изглежда ще видим края на договора, но не разполагаме с други възможности за отговор. Нито едно споразумение не може да оцелее, ако е спазвано само от едната страна. Ако приемем нарушението на един договор за неразпространение на оръжия, поставяме под заплаха останалите подобни договорености, посочи генералният секретар. Би било огромно отстъпление, ако договорът се провали, той бе най-доброто възможно решение, всички много бихме съжалявали. Русия много добре знае становището ни, въпросът е дали иска договорът да остане в сила. Ще бъде грешка да описвам възможните отговори на НАТО в случай на прекратяване на договора. Ще вземем обмислени, съвместни решения, за да осигурим сдържането и отбраната. Трябва и занапред да бъдем способни да защитаваме съюзниците и мира. Само така можем да предотвратим сблъсък, това е смисълът от съществуването на НАТО. Оповестяването на списък с възможни отговори от наша страна само ще породи несигурност и напрежение, добави Столтенберг. Не искаме нова Студена война и нова надпревара във въоръжаването. Ще продължим да търсим диалог. Отношението ни по този въпрос показва единството на алианса, каза той. Всяка ракета е опасна, но това ново руско въоръжение представлява особена заплаха - ракетите са преносими, могат да достигнат европейски градове и да пренасят ядрени бойни глави. Прекратяването на договора ще има отражение върху всички държави от алианса, поясни Столтенберг.", "date": "2018.12.04", "title": "Столтенберг: Последна възможност за Русия да се върне към договора за ракетите"}
{"url": "https://www.24chasa.bg/novini/article/7184413", "text": "Шефът на Върховния касационен съд Лозан Панов за втори път игнорира 10-има членове на Висшия съдебен съвет (ВСС), които преди 7 дни отправиха към него въпроси за независимостта на всички съдии у нас, която той постави под съмнение. “Колеги, няма какво да добавя към това, което казах на предходното заседание на съдийската колегия”, каза Панов и отново напусна залата. Преди седмица съдия №1 подчерта, че съдебните кадровици нямат право да му държат сметка какво говори. В средата на ноември в реч пред чужди и български магистрати Панов каза, че цялата съдебна система е затънала в дълбоки зависимости. “Така ли ще продължим отношенията си?”, попита представляващият ВСС Боян Магдалинчев Панов. И посочи, че на конференция във Виена “ВСС е органът, който взема решенията по отношение на съдийската общност. Ако трябва да направим тиймбилдинг, за да си кажем нещата в очите и нещата да вървят”, каза Магдалинчев, след като Панов си тръгна от заседанието. “Негово право е да прецени дали да отговори, или не”, заключи шефът на Върховния административен съд Георги Чолаков. По-късно пред репортери Магдалинчев отрече въпросите към Панов да целят импийчмънт на председателя на ВКС. “Целта е да има диалог”, уточни лицето на ВСС. Вчера съдебните кадровици за първи път избраха жена да оглави военен съд. Полк. Мадлен Димитрова получи единодушно с 12 гласа “за” поста председател на Софийския военен съд. “Жена полковник да се подкрепи от толкова мъже полковници... Това е показателно”, коментира членът на ВСС Севдалин Мавров подкрепата, която Димитрова е получила от колегите си да оглави съда. Другата жена освен Димитрова е съдия Лидия Евлогиева, която е с чин подполковник. Пред ВСС Димитрова обяви, че един магистрат под пагон в София разглежда средно по 5 дела на месец, което е твърде малко. От 2008 г. военните съдилища не решават дела срещу полицаи. Наскоро военните магистрати поискаха да гледат дела не само срещу военнослужещи, а срещу служители от системата на националната сигурност - ДАНС, ДАР, НСО и други структури, на пряко подчинение на министъра на отбраната. Съдиите под пагон дори предложиха да решават и случаи за посегателства срещу служители на сигурността.", "date": "2018.12.04", "title": "Лозан Панов пак игнорира ВСС, предложиха му тиймбилдинг (Обзор)"}
{"url": "https://www.24chasa.bg/novini/article/7184372", "text": "Йемен е на път да изпревари Сирия като страната с най-скъпата хуманитарна криза в света, предаде ДПА, като се позова на ООН. Службата на ООН за координация по хуманитарните въпроси заяви в становище за годишния си бюджет, че се нуждае от около 25 милиарда долара през 2019 г. за справяне с различни кризи по света, посочва БТА. Заради гражданската война, която бушува на нейна територия, Сирия през последните години е начело в списъка на Службата на ООН за координация по хуманитарните въпроси. Следващата година обаче нейната нужда от финансиране ще бъде по-малка от тази на Йемен - 3,5 милиарда долара срещу 4 милиарда долара. Целта на ООН за помощ за Йемен през 2019 г. е с 60 процента по-висока, отколкото през 2018 г. \" \", заяви службата на ООН в доклад, изтъкващ несигурността с прехраната сред огромно мнозинство от населението. Над една трета от 24-милионното население на Йемен страда от изключително тежък глад. ООН очаква в Сирия да се увеличи броят на разселените лица които се завръщат по домовете си въпреки липсата на мир. Освен Йемен и Сирия в първата петица на ООН на най-нуждаещите се от хуманитарно финансиране страни за 2019 г. са Демократична република Конго, Южен Судан и Етиопия.", "date": "2018.12.04", "title": "Йемен на път да изпревари Сирия за най-скъпата хуманитарна криза в света"}
{"url": "https://www.24chasa.bg/novini/article/7184343", "text": "Посланикът на Русия в Сърбия Александър Чепурин нарече \"фарс\" въведените от Прищина стопроцентни мита на сръбските стоки, съобщи ТАСС, цитирана от БТА. Чепурин заяви това в лекция на тема \"Партньорството на Русия и Сърбия в контекста на съвременните международни отношения\", която изнесе в Института за международна политика и икономика в Белград. Казват, че историята се повтаря два пъти - първият път под формата на трагедия, а вторият път под формата на фарс. Тези мита са фарс, някога това бе трагедия, но вече е фарс, заяви руският дипломат. Оценявайки последствията от въвеждането на митата, Чепурин отбеляза, че те нарушават интересите на сръбските производители. Според него най-голяма вреда митата са нанесли на репутацията на Прищина като страна в преговорите. Освен това въвеждането на мита нанесе вреда на посредниците в преговорите, т.е. на Европейския съюз, отбеляза посланикът. Най-голямата опасност от митата е опитът да бъде изгонено сръбското население от територията на Косово, каза Чепурин. В заключение руският посланик посочи, че Русия ще продължи да оказва подкрепа на Сърбия. Русия има стабилна позиция - ние подкрепяхме, подкрепяме и ще подкрепяме Сърбия, каза посланикът.", "date": "2018.12.04", "title": "Руският посланик в Сърбия: 100-процентните мита на Прищина са фарс"}
{"url": "https://www.24chasa.bg/novini/article/7184350", "text": "Поскъпването на тока за бизнеса на свободния пазар е в цена за ден напред, не за дългосрочни договори и базова енергия, обясни Валентин Николов, зам.-председател на парламентарната комисия по енергетика и депутат от ГЕРБ. в предаването \"Още от деня\" по  \"Ако АЕЦ \"Козлодуй\" или ТЕЦ \"Марица\" не излезе на пазара и има голямо търсене, при всички случаи цените отиват много нагоре. Това не е само феномен в България, а и на другите пазари\", допълни той. На въпроса има ли спекулация на пазара, Николов отговори, че не може да го твърди със сигурност. По думите му, това трябва да се разследва подробно от регулатора.", "date": "2018.12.04", "title": "Валентин Николов: Скъпият ток е за ден напред, не за дългосрочни договори"}
{"url": "https://www.24chasa.bg/novini/article/7184327", "text": "Парламентът в Атина ще разгледа законодателство, с което ще се намали имотният данък, съобщи държавната агенция АНА-МПА. Облекченията ще засегнат милиони гърци и хиляди българи, които имат имоти в страната. Намаленията ще са различни в зависимост от стойността на имота. Например данъкът върху недвижимо имущество до 60 хиляди евро ще намалее средно с 30% (а в по-бедни региони - с до 50%) поетапно в следващите две години. За малка част от собствениците може да има увеличения. Според Независимата балканска новинарска агенция (IBNA) ще бъде намален и корпоративният данък, чиято ставка сега е 29%, а в следващите 2 г. ще падне до 25%. Имотният данък бе въведен като част от мерките за икономии. Стъпката отговаря на твърдението на премиера Алексис Ципрас, че за разлика от опозиционната “Нова демокрация” кабинетът му търси полза за всички, а не само за “елитите”, както правят консерваторите. IBNA отбелязва, че подобна мярка е забележителна за ляво правителство - имотният данък бе сред най-суровите налози, наложени в най-трудните години на кризата. ", "date": "2018.12.04", "title": "Гърция облекчава имотния  данък, хиляди българи печелят"}
{"url": "https://www.24chasa.bg/novini/article/7184150", "text": "ВАС отхвърли жалбите срещу ОВОС за изграждане на „Автомагистрала Русе – Велико Търново“, съобщиха от съда. Решението е окончателно и не подлежи на касационно обжалване, тъй като обектът е от национално значение със стратегическа важност Върховният административен съд отхвърли жалбите на група физически лица и на сдружение „Граждани за пътен контрол” срещу Решение по оценка на въздействието върху околната среда № 1-1/2018г. на Министъра на околната среда и водите, с което се одобрява осъществяването на инвестиционно предложение за „Автомагистрала Русе – Велико Търново“ по комбиниран вариант, с изпълнение на габарит А 27. Решението (№ 14818) на тричленния състав на ВАС по административно дело 2721/2018 г. е окончателно и не подлежи на касационно обжалване, тъй като магистралата е определена като обект от национално значение със стратегическа важност. Според чл. 99, ал. 7 от Закона за опазване на околната среда е необходимо да са налице комулативно три предпоставки: 1. Решението по оценка за въздействието върху околната среда (ОВОС), с което е одобрено осъществяването на инвестиционното предложение (негово разширение или изменение) да е на министъра на околната среда и водите. 2. Инвестиционното предложение (негово разширение или изменение) да е определено като обект с национално значение с акт на Министерския съвет. 3. Обектът по т. 2 да е със стратегическа важност. Върховните магистрати смятат, че са необосновани развитите от жалбоподателите съображения, че в процедурата по ОВОС не е разгледано и преценено правилно съществуващото състояние на компонентите и факторите на околната среда и не е направен обоснован анализ на очакваните въздействия. Част първа от доклада за ОВОС съдържа подробно описание и анализ на компонентите и факторите на околната среда, които ще бъдат засегнати в голяма степен от инвестиционното предложение - атмосферен въздух и климатични фактори. Докладът съдържа и описание на въздействието върху повърхностни и подземни води, земни недра, земи и почви, растителен и животински свят, защитени територии и чувствителни зони, отпадъци, ландшафт.", "date": "2018.12.04", "title": "Върховните съдии отхвърлиха жалба срещу ОВОС на магистралата Русе-Велико Търново"}
{"url": "https://www.24chasa.bg/novini/article/7184135", "text": "НАТО призовава Русия да осигури достъп до Азовско море за търговските и за военните кораби на Украйна. Това заяви генералният секретар на пакта Йенс Столтенберг след общото заседание на външните министри от алианса с техните колеги от Украйна и Грузия, предава БТА. Ще следим много внимателно обстановката в Черно море. Причината НАТО да пристъпи към най-голямото укрепване на силите си след Студената война са руските действия в Украйна. Изпратихме днес ясно послание към Русия, че присъствието на алианса в Черно море ще продължи - в рамките на пакта и на основата на двустранни споразумения между съюзниците, посочи той. Русия опитва да контролира Азовско море, използва военна сила за задържането на украински моряци и кораби, призоваваме да ги освободи и да осигури свободно пътуване и свободен достъп до украинските пристанища, добави Столтенберг. Предизвикан от руски журналист, сравнил протестите на централния площад в Киев от 2013 г. и погромите в Париж от последните дни, генералният секретар коментира, че няма нищо общо. Никога няма да приемем и признаем присъединяването на Крим към Русия. Москва продължава да дестабилизира Източна Украйна. Русия взе Крим, след това построи мост (над Керченския проток), после използва това, за да постави под контрол Азовско море. Всеки опит да се пречи на корабоплаването в района ще бъде в пълно нарушение на споразумението между Москва и Киев, и е пореден пример как Русия не уважава териториалната цялост на своите съседи, заяви Столтенберг. Той отбеляза, че НАТО признава стремежа на Украйна да се присъедини към алианса. Остават предизвикателства, насърчаваме Киев да продължи реформите, добави генералният секретар. По неговите думи алиансът продължава подготовката на Грузия за присъединяване към военнополитическия съюз. Русия трябва да се изтегли от Абхазия и Южна Осетия, добави Столтенберг.", "date": "2018.12.04", "title": "НАТО: Русия да осигури достъп до Азовско море за корабите на Украйна"}
{"url": "https://www.24chasa.bg/novini/article/7184168", "text": "Бившият министър на транспорта и настоящ депутат от ГЕРБ Ивайло Московски е подал оставка. Това става ясно от програмата на Народното събрание. Предвижда се оставката му да бъде гласувана като първа точка от дневния ред за утрешното заседание. Оставката е очаквана. Московски освобождава поста, за да поеме поста вицепрезидент на Черноморската банка за търговия и развитие. На 20 септември правителството одобри номинацията му. Постът в банката се заема на ротационен принцип. На мястото на Московски в Народното събрание се връща Ралица Добрева от Плевен.                                                                                                                                                                                                                                                                                                                                                                                                                                                                        ", "date": "2018.12.04", "title": "Очаквано Ивайло Московски подаде оставка като депутат"}
{"url": "https://www.24chasa.bg/novini/article/7184163", "text": "Агенция „Пътна инфраструктура“ изпрати отговора до народните представители от Парламентарната група на „БСП за България“ в 44-то Народно събрание по повод искането им за извършването на независима експертиза на пътната настилка на участъци от републиканските пътища, строени и въвеждани в експлоатация в периода 1982-2016 г. В писмото се посочва, че АПИ е анализирала нормативната база, определяща извършването на експертиза и изпитвания на пътната настилка. Установено е, че разписаните процедури в нормативните актове се отнасят за етапа на строителство на пътната инфраструктура, а след въвеждането на обектите в експлоатация не е предвиден ред, по който да бъдат изпълнявани изследвания на вече готовите пътни обекти. Предвид широкия обществен интерес, както и политизирането на въпроса, АПИ предлага на ПГ „БСП за България“ да излъчи работна група от пътни експерти, с която представителите на Агенция „Пътна инфраструктура“ да потърсят варианти за експертни и технически решения, съответстващи на законовите рамки, подписаните договори за безвъзмездна финансова помощ и на международния опит. В отговора се посочва, че евентуалното съгласие за експертиза е необходимо да бъде предшествано от уточняване на вида изследване, точно на кой метър от участъка ще бъде извършено, при какви мерки за безопасност, при какви условия и от кого. Пълният текст на писмото до Парламентарната група на „БСП за България“ четете ", "date": "2018.12.04", "title": "АПИ към БСП: Определете пътни експерти, с които да се потърсят решения за експертиза на настилките"}
{"url": "https://www.24chasa.bg/novini/article/7184175", "text": "Украйна призовава Руската федерация към преговори за размяна на задържаните украински моряци и е готова да предложи за размяна повече от 300 души, заяви днес на брифинг в Одеса главният прокурор Юрий Луценко, предаде ТАСС. \"Разполагаме с достатъчен фонд за размяна - над 300 лица, осъдени за антидържавна дейност. Има кого да разменяме\", каза Луценко. \"За съжаление, нашият опонент - ръководството на Руската федерация, не иска да влиза в каквито и да било разговори за моряците, незаконно задържани в международни води\", добави прокурорът. Той съобщи също, че военната прокуратура на Украйна за два дни установила \"конкретни лица от Руската федерация, на които е повдигнато обвинение в акт на агресивна война срещу украинските Военноморски сили\" Луценко добави, че е инициирал разширяване на санкциите срещу руски компании и физически лица заради инцидента в Керченския проток. \"Аз, като член на Съвета за национална сигурност и отбрана, вчера предложих в обръщение до президента на Украйна и до секретаря на Съвета да бъде прието решение за замразяване на активите на юридически и физически лица от Руската федерация, които имат бизнес на територията на Украйна\", каза Луценко. Главният прокурор съобщи, че администрацията на украинския президент е изискала списък на лица и компании, чиито активи се предлага да бъдат замразени. \"Този списък включва хиляди имена\", каза Луценко, като добави, че \"разширяването на санкциите няма да е лесно, тъй като някои руснаци имат монопол в Украйна\".", "date": "2018.12.04", "title": "Киев: Можем да предложим на Москва над 300 души в замяна на задържаните моряци"}
{"url": "https://www.24chasa.bg/novini/article/7184188", "text": "Протестите на френските ученици се засилиха днес, като по време на тях бяха регистрирани и няколко инцидента из страната, предаде Ройтерс. От няколко дни учениците постепенно започнаха да взимат участие в протестите на движението на \"жълтите жилетки\" срещу политиката на президента Еманюел Макрон, предаде БТА. Днес част от гимназията Сент-Екзюпери в Бланяк близо до Тулуза беше подпалена по време на протест, съобщиха местните власти. Сблъсъци имаше и в Лион, Марсилия, Бордо и Орлеан. Протестиращи ученици блокираха гимназиите в Кретей и Версай край Париж. По-рано днес френският премиер Едуар Филип отмени за най-малко 6 месеца планираното увеличение на данъците върху горивата в отговор на протестите на \"жълтите жилетки\", прераснали в насилие в Париж и на други места през уикендите. Това беше първият обрат в политиката на администрацията на Еманюел Макрон за 18 месеца на власт.", "date": "2018.12.04", "title": "Френски ученици продължават с протестите си, стигнало се е и до инциденти"}
{"url": "https://www.24chasa.bg/novini/article/7184148", "text": "\"Преговори с Русия за лицензи няма, има поставяне на въпроса от руска страна. България не дължи никакви плащания за лицензи на оръжие, което използваме, това е моето мнение. Въоръжението, произвеждано по стари лицензи, е подобрено от нас. Русия няма никакво основание да претендира за лицензионни такси\". Това обяви вицепремиерът и министър на отбраната Красимир Каракачанов в тв предаването \"Лице в лице\" по  Използването на прекомерна сила от Русия в конфликта с Украйна е факт. Усилията трябва да са към действия, които насърчават диалога. Между двете страни в конфликта обаче трудно може да се води равностоен диалог, каза още той. И допълни, че  \"не само Русия води хибридна война. Цял един набор от сайтове пускат фалшиви войни. Но това е част от в съвременната война\".  \"Последните месеци се занимаваме само с нашите вътрешни проблеми - каза той за търканията в коалицията на Обединените патриоти. - Ако се окаже, че фундаменталните въпроси, по които имаме различия са неразрешими, няма защо да сме заедно занапред\".  И съобщи, че тримата със Сидеров и Симеонов са се виждали за последно преди 10-ина дни. \"На срещите ни всичко е културно. После започват телевизионните екшъни\", допълни Каракачанов. \"Държавата трябва да има ясна политика към милион и половина българи, които напуснаха България в последните години, но и към двата милиона, които живеят в съседните държави\", каза той. И добави: \"Няма проблем с българските турци, проблемът с радикалния ислям е в циганските гета. Същият този Ахмед Муса преди да стане ислямист, беше протестантски пастор. Законът за вероизповеданията, който предлагахме в първоначалния му вариант, трябваше да контролира тези процеси. Какво направи парламентът - ДПС предложи едни поправки, които да направят закона беззъб. С текстове се предлага тикомълком да се върнат имоти на мюфтийството, в чий интерес е това - не е във всеки случай в интерес на България\".", "date": "2018.12.04", "title": "Каракачанов: Русия няма основание да претендира за лицензионни такси"}
{"url": "https://www.24chasa.bg/novini/article/7184193", "text": "В понеделник вечерта Комисията по граждански свободи, правосъдие и вътрешни работи на Европейския парламент прие с голямо мнозинство преговорната позиция, изготвена от българския евродепутат Емил Радев (ЕНП-ГЕРБ), относно предложението за директива за установяване на правила, с които се улеснява използването на финансова и друга информация за предотвратяването, разкриването, разследването или наказателното преследване на определени престъпления. Мандатът за преговори бе подкрепен с 29 гласа, като самите тристранни преговори със Съвета и Европейската комисия се очаква да започнат следващата седмица в Страсбург, съобщиха от пресцентъра на ГЕРБ. Финансовата информация може да предостави ценна информация на правоохранителните и правоприлагащите органи и може да им помогне да предотвратят, разкрият, разследват или наказателно преследват сериозни престъпления, вкл. тероризъм. Новите правила, приети от Европейския парламент, целят да подобрят достъпа на тези органи до финансова информация, както и да улеснят обменът на информация между Звената за финансово разузнаване в рамките на Европейския съюз. Позицията, изготвена от Емил Радев, ще улесни достъпа на компетентните органи до банкова информация, за да могат да засекат в кои банки престъпниците имат сметки. Освен това ще бъде подобрен обменът на информация между Звената за финансово разузнаване и компетентните органи. Не на последно място се предвиждат конкретни срокове за този обмен да бъде осъществен, което ще гарантира, че нужната информация ще бъде предоставяна навреме. Емил Радев, докладчик и преговарящ от страна на Европейския парламент, коментира след гласуването: \"Борбата срещу сериозната престъпност често зависи от навременното предоставяне на информация и до колко добре правоохранителните и правораздавателните органи разбират финансовите потоци. Поради тази причина ние трябва да зависим сътрудничеството между Звената за финансово разузнаване и компетентните власти, като в същото време бъде гарантирана тяхната оперативна", "date": "2018.12.04", "title": "По-добър достъп до финансова информация за борба срещу сериозните престъпления"}
{"url": "https://www.24chasa.bg/novini/article/7184196", "text": "Гърция няма да се съгласи с произволно тълкуване от страна на бившата югославска Република Македония на подписаното през лятото споразумение, предвиждащо преименуване на страната в Република Северна Македония и отказ от претенции за защита на \"македонската нация\" на територия чак до Егейско море. Това заяви днес президентът на Гърция Прокопис Павлопулос по време на среща с президента на Словения Борут Пахор, съобщи ТАСС, позовавайки се на гръцката телевизия ЕРТ. Павлопулос казал, че когато настъпи време за ратифициране на въпросното споразумение Гърция по никакъв начин няма да се съгласи с произволно, а още повече с иредентистко тълкуване на Преспанското споразумение от страна на БЮРМ, предаде БТА. Президентът на Гръция реагира по този начин на изявления на македонския премиер Зоран Заев за възможно преподаване в Гърция на македонски език и за \"Егейска Македония\", които гръцките медии нарекоха \"възмутителни\". Говорейки за споразумението с Гърция, Заев каза, че със сключването му неговата страна ще си остане същата, нейният език ще бъде признат от всички, а Македония ще стане част от всички международни организации. Що се отнася до македонците в Гърция и България, за тях, особено за онези, които живеят на бреговете на Егейско море, за последните 27 години почти нищо не бе направено - от времето на независимостта на Македония, а с това споразумение се появява възможност македонският език да се преподава в Гърция, заявил Заев, цитиран от ТАСС. От своя страна словенският президент Борут Пахор каза, че трябва да се цени споразумението, постигнато между Атина и Скопие и то трябва да се реализира. По думите на Пахор с подписването на споразумението процедурата още не е завършила и трябва да се осъществят още много неща. Желая всичко да мине нормално и да има добри резултати, подчертал словенският президент.", "date": "2018.12.04", "title": "Президентът на Гърция: Няма да приемем своеволни тълкувания на договора от Преспа"}
{"url": "https://www.24chasa.bg/novini/article/7184221", "text": "Общото събрание на Българската академия на науките реши на заседанието си на 3 декември 2018 г. в структурата на БАН да бъде създаден Институт за изследвания на климата, атмосферата и водите. Институтът е правоприемник на част от дейността, активите и пасивите на НИМХ – БАН с конкретно формулирани мисия, предмет на дейност, състав и научна структура и щат. Седалището на новосъздаденото научно звено е в гр. София, бул. „Цариградско шосе“ № 66. Въпросита за промените в климата са от глобално значение, подчерта в интервю за   проф. Евелина Славчева, председател на Общото събрание. \"В правомощията на Общото събрание е да се разпорежда с имуществото на БАН в полза на академията. Преминахме през дълъг процес на преговори. Смятаме да се придържаме към разумните неща - всички имоти и материални ценности, които са необходими на НИМХ, са им предоставени безвъзмездно за четири години и няма да има никакви смущения в тяхната дейност\", каза проф. Славчева. Тя подчерта, че няма да има колизии и ще се извършат съответните промени в собствеността. Проф. Славчева уточни, че 15 учени са изявили желание да останат в БАН, но е предвиден по-голям щат.", "date": "2018.12.04", "title": "Проф. Евелина Славчева: Няма да има никакви смущения в дейността на НИМХ"}
{"url": "https://www.24chasa.bg/novini/article/7184217", "text": "Шофьор на лека кола получи 18 месеца условна присъда с 3-годишен изпитателен срок за причинена по непредпазливост смърт на пешеходец. Г. К. получи наказанието от окръжния съд в Благоевград. Освен това водачът е лишен и от правото да управлява автомобил за 2 г. Катастрофата е станала на 3 януари 2016 г. около 20,45 ч. Г. К. карал \"Тойота\" със 72 км в час в населено място, при ограничение от 50 км в час. Пешеходецът К. К. пресичал пътното платно, а водачът, в тъмното не успял да види и да спре навреме. Блъснал човека, който починал на място.", "date": "2018.12.04", "title": "Осъдиха шофьор в Благоевград за смърт по непредпазливост на пешеходец"}
{"url": "https://www.24chasa.bg/novini/article/7184228", "text": "Румъния ще положи необходимите усилия, за да се присъедини към еврозоната през 2024 г., заяви днес в Брюксел румънският премиер Виорика Дънчила, съобщава агенция Аджерпрес, цитирана от БТА. \"Румъния е поела ангажимент да се присъедини към еврозоната, след като изпълни условията, но неотдавна определихме времеви хоризонт за тази цел - 2024 г. На свой ред, поемам ангажимент, че ще положа необходимите усилия, за да водя моята страна в тази посока\", заяви Виорика Дънчила в рамките на дискусия за бъдещето на ЕС, озаглавена \"Ядра и периферии в Европа? Следващият европейски проект\". Дискусията е организирана от Института Аспен Румъния в Постоянното представителство на Румъния към ЕС. Виорика Дънчила подчерта, че Румъния никога не се колебала да гледа открито на всяка инициатива, която има за цел да задълбочи европейското сътрудничество. \"В същото време очакваме и че всяка инициатива ще гледа открито към Румъния. Имаме моралното право да засегнем тази тема, тъй като нашите усилия за присъединяване към Шенгенското пространство не са получили отговор вече 10 години. Въпреки това, обезпечаваме успешно сигурността в една широка зона по външните граници на ЕС, участвайки активно в процеса на укрепване на инструментариума за сигурност в европейски план\", заяви Дънчила. В рамките на посещението си в Брюксел румънският премиер ще се срещне с румънските евродепутати в Постоянното представителство на Румъния към ЕС. Утре Дънчила и членове на румънското правителство ще имат съвместна среща с Европейската комисия.", "date": "2018.12.04", "title": "Румъния иска да се присъедини към \nеврозоната през 2024 г."}
{"url": "https://www.24chasa.bg/novini/article/7184134", "text": "Как бяха освободени еврейските заложници в отвлечения в Уганда самолет през 1976 г.? Как въпреки ембаргото след Втората световна война младата израелска държава успя тайно да се въоръжи и отблъсна нападението на заобикалящите я арабски страни? Как въобще бе създаден Израел? Отговори на всички тези въпроси от първо лице - в автобиографичната книга на Шимон Перес, написана седмици преди смъртта му. Носителят на Нобелова награда за мир в една много откровена изповед в новия хит на Книгоиздателство \"Труд\" - \"Няма място за малки мечти\".", "date": "2018.12.04", "title": "Как бе създаден Израел - последна изповед на Шимон Перес в \"Няма място за малки мечти\""}
{"url": "https://www.24chasa.bg/novini/article/7184242", "text": "При постъпване на предварителна информация за очаквано завишаване на нормите до рискови нива, училищата ще бъдат предупреждавани от РЗИ и МОН за предприемане на конкретни мерки. Сред тях са ограничаване на провеждането на занятия на открито, включително посещения извън училище, както и учестен режим на влажно почистване в сградите. Ще бъде създадена и нормативна възможност в дни с рискови нива на фини прахови частици във въздуха от учебни занятия, по преценка на родителите, да бъдат освобождавани ученици с хронични заболявания на дихателните пътища. Министърът на образованието и науката Красимир Вълчев проведе среща с представители на Националния институт по метеорология и хидрология и Регионалната здравна инспекция в София във връзка с провеждането на учебни занятия в дни с високи стойности на фини прахови частици във въздуха.", "date": "2018.12.04", "title": "Без занятия извън училище в дни със замърсен въздух"}
{"url": "https://www.24chasa.bg/novini/article/7184259", "text": "Намаляване на данъците за автомобили до абсолютния законов минимум ще предложи кметът на Сливен Стефан Радев на Общинския съвет. Според него това предложение е в полза на хората, които не могат да си позволят нови автомобили. Единствено собствениците на джипове ще получат увеличение на данъците, защото по закон данъкът ще им се пресмята не на тон, както до сега, а на киловат, съобщи още кметът на Сливен, цитиран от За стари автомобили без екологичен клас или до клас Евро 4 Общината ще предложи да бъдат облагани с минималните възможни коефициенти. Кметът Радев коментира, че в тази връзка ще планират и по-ниска събираемост на данъците от автомобили за 2019 година. \"Правим това, защото и ние разбираме чувствителността на гражданите към тази тема, а и защото в резултат на мерките, които вземахме до сега, в резултат на реформите, които правихме през тези години община Сливен е в много по-силна финансова позиция и може да си позволи това, не само да не увеличава данъците, а дори и да има известно намаление\". Очаква се предложението да бъде внесено за разглеждане в Общинския съвет този месец.", "date": "2018.12.04", "title": "Община Сливен обмисля да намали данъците на колите"}
{"url": "https://www.24chasa.bg/novini/article/7184285", "text": "Страните членки на Централноевропейската инициатива призоваха днес Русия да освободи украинските моряци и кораби, които неотдавна задържа в Керченския пролив, съобщи агенция Хина. Държавите членки на ЦЕИ подкрепиха на среща в Загреб териториалната цялост на Украйна и обвиниха Русия в нарушаване на международното право, предава БТА. Нашата позиция е ясна, стигна се до нарушаване на международното право, заяви пред журналисти домакинът на форума, хърватският премиер Андрей Пленкович. Централноевропейската инициатива е регионална организация, основана през 1989 г. Основната й цел е да стимулира икономическото и културното развитие и сътрудничеството между държавите от Централна и Югоизточна Европа, както и сближаването на регионите. В нея членуват 18 държави, в това число и България.", "date": "2018.12.04", "title": "Централноевропейската инициатива\nпризова Русия да освободи украинските\nкораби"}
{"url": "https://www.24chasa.bg/novini/article/7183923", "text": "Столичният кмет Йорданка Фандъкова ще приеме подадената оставка на зам.-кмета по транспорт Евгени Крусев. Столична община ще продължи да съдейства за проверката на прокуратурата. Като част от това преди месец до прокуратурата бяха изпратени резултатите от проверката на дирекция „Вътрешен одит“. По заповед на кмета бяха проверени всички обстоятелства, довели до изменението на проекта за релсовия път по ул. „Граф Игнатиев“, съобщиха от общината. „Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на прокуратурата. Като възложител на проекта г-н Крусев носи своята отговорност. Реконструкцията на ул. „Граф Игнатиев“ е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процес всеки един носи своята лична и професионална отговорност“, се казва в позиция на кмета Йорданка Фандъкова.", "date": "2018.12.04", "title": "Фандъкова прие оставката на Крусев"}
{"url": "https://www.24chasa.bg/novini/article/7183922", "text": "Белгийски \"жълти жилетки\" са изготвили списък с искания, които възнамеряват да защитават в събота в Брюксел, съобщиха местни медии, цитирани от БТА. Сред исканията е незабавно увеличение на заплатите, особено на минималните възнаграждения, въвеждане на възможност за отзоваване на избраници, намаляване на ДДС за тока, увеличаване възможностите за пътуване с обществен превоз, обособяването на места за упражняване на властта на гражданите, подобряване на чиновническите услуги, прекратяване на ограниченията за бюджетни разходи, използване в обществен интерес на средствата, иззети при борбата с финансови измами. Засега за протеста в събота не е поискано разрешение от полицията. Очаква се в проявата да участват граждани от Брюксел, Шарльороа, Монс, Лиеж, Намюр, Турне, както и мотоциклетисти, земеделци и водачи на тежкотоварни автомобили. Отбелязва се, че френски \"жълти жилетки\" са изразили готовност в същия ден да протестират пред Европейския парламент в Брюксел.", "date": "2018.12.04", "title": "Белгийските \"жълти жилетки\" представиха списък с искания, готови са за нов протест в Брюксел в събота"}
{"url": "https://www.24chasa.bg/novini/article/7183928", "text": "За евроизборите догодина да бъде изготвен публичен регистър на избирателите, какъвто ЦИК е трябвало да направи по закон още през 2014 г. За това настоява БСП. Предложението на червените е регистърът да послужи за изготвяне на следващите списъци. За първоначална база можело да се вземат гласувалите на последните парламентарни избори - 3 685 251 избиратели. Тези, които не са гласували, ще могат да се допишат, на никого няма да бъде забранено да се допише и в деня на изборите, обясни зам.-шефът на червената група Крум Зарков. В момента в избирателните списъци фигурират 6,5 млн. души, което е нереалистично число на фона на демографската криза и масовата миграция. Все още не е решен проблемът с мъртвите души, коментира той. БСП ще гласува срещу ограничаването на машинното гласуване, предвидено от ГЕРБ с промените в Изборния кодекс. Червените са против предвидените от ГЕРБ санкции в размер на над 700 лева от месечната заплата заради отсъствията им от пленарната зала. “Абсурдно е това предложение. Едно е да се отнеме надницата на депутат, който не е на работа. Друго е да бъде санкциониран депутат за действията си като такъв. Бойкотирането, излизането от пленарната зала са политически действия, познати навсякъде по света, където има демокрации. Това поведение не може да бъде подложено на санкции”, коментира Зарков. Десантът ни из страната за представянето на “Визия за България” върви към приключване, обиколихме почти всички областни градове, останаха ни само Ловеч и Плевен, с които приключваме тази седмица, обясни Зарков. Парламентарното поведение на БСП оттук-нататък щяло да се определя от законите, които се обсъждат.", "date": "2018.12.04", "title": "ЦИК да направи публичен регистър на избирателите, иска БСП"}
{"url": "https://www.24chasa.bg/novini/article/7183930", "text": "Италианското правосъдие днес започна официално разследване срещу петима египетски офицери, представени като членове на разузнавателните служби, заподозрени, че са замесени в убийството на италиански студент в Кайро, предаде Франс прес, цитирана от БТА. Става въпрос за служители на департамента за национална сигурност - египетското контраразузнаване, и на съдебната полиция в Кайро, уточняват италиански медии. През февруари 2016 г. край магистрала в покрайнините на Кайро беше открито обезобразеното от изтезания тяло на изчезналия седмица по-рано 28-годишен докторант Джулио Реджени, специализиран в профсъюзните движения. Италианската преса и западни дипломати в Египет подозират, че агенти на службите за сигурност са отвлекли и изтезавали до смърт Реджени. Египетското правителство отрече тази хипотеза. Според медиите италианските разследващи са идентифицирали петимата офицери още преди година като потенциални заподозрени по случая. Вчера Египет отказа да ги подведе под отговорност тези полицаи. \"Обвиненията трябва да се основават на доказателства, а не на съмнения\", заяви египетската правителствена информационна служба. Египетски и италиански прокурори се срещнаха миналата седмица в Кайро, но поради липсата на напредък от египетска страна италианското правосъдие най-накрая днес официализира подозренията си и започна официално разследване срещу петимата офицери. През 2016 г. този случай значително охлади отношенията между Италия и Египет, като Рим обвини египетските власти, че не сътрудничат в достатъчна степен на разследването. В знак на протест Италия отзова посланика си през април 2016 г.През септември 2017 г. обаче Италия изпрати нов посланик в Кайро, а популисткото правителство, дошло на власт през юни, явно се сближи с Кайро. Въпреки всичко в Италия не намалява мобилизацията около семейството на младия човек за търсене на истината за мъчителната му смърт.", "date": "2018.12.04", "title": "Започна разследване срещу петимата египетски офицери за убийство на студент в Кайро"}
{"url": "https://www.24chasa.bg/novini/article/7183932", "text": "Българска банда, състояща се от петима мъже и две жени, е разбила над 16 къщи в дузина германски градове. Крадците са били заловени с голяма полицейска акция. Обирите си те извършили миналата година около Коледа и Нова година. 67 полицаи от няколко федерални провинции са ги преследвали с месеци преди залавянето им. Обирите са извършени в Берлин, Пархим, Шверин, Офенбург. Крадците са в ареста. Полицията не съобщава имената им.", "date": "2018.12.04", "title": "Българска банда разби 16 къщи в Германия, 5-има мъже и 2 жени в ареста"}
{"url": "https://www.24chasa.bg/novini/article/7183946", "text": "10 млн. евро за развитие на малките и средни предприятия в граничния регион между България и Гърция ще бъдат отпуснати по програмата за трансгранично сътрудничество ИНТЕРРЕГ V-A Гърция-България 2014-2020 г., съобщиха от пресцентъра на регионалното министерство. Мярката бе одобрена в рамките на петото заседание на Комитета за наблюдение на програмата, което се проведе в Ксанти, Гърция. Форумът бе председателстван от заместник-министъра на регионалното развитие и благоустройството Деница Николова и заместник-министъра на икономическото развитие на Гърция Статис Янакидис. В него участваха областни управители, кметове, представители на бизнеса, неправителствения сектор и образователни структури от двете страни на граница. Зам.-министър Николова подчерта, че около 80 от малките и средни погранични предприятия в двете страни ще могат да се възползват от финансовата помощ по приоритетната ос „Конкурентен и иновативен трансграничен регион“, с която ще се даде тласък на развитието и допълнителни възможности за инвестиции в трансграничния регион. 30 на сто от средствата ще бъдат насочени изцяло към новосъздадени предприятия, а мярката ще бъде отворена още този месец. „Подкрепата, която предоставяме, има за цел да повиши конкурентоспособността на бизнеса в трансграничния регион, стимулирайки неговия ръст и способност да разшири икономическите си дейности към нови пазари и продукти“, каза Николова. Тя допълни, че малкият и среден бизнес носи най-голяма добавена стойност в регионите. Фирмите ще могат да подобрят работната си среда, да повишават конкурентоспособността си чрез закупуване на нови машини и оборудване, да създават нови продукти и да ги позиционират по-добре на пазарите. Максималната стойност на всеки проект ще е 600 000 евро, като 65% ще е безвъзмездната субсидия, а 35% ще е собствен принос на кандидатите. Ще се финансират проекти в областта на производство на хранителни продукти, тъкани, фирми за компютърна и комуникационна техника, електронни и оптични продукти/изделия, производство на строителни материали, производства, допринасящи за постигане на кръгова икономика – събиране и рециклиране на материали, предприятия с насоченост към развитието на изделия в областта на туризма и спорта. Обектите за търговия на едро ще бъдат считани за допустими, само в случаите, когато са свързани с дадена производствена дейност. Фокус в одобрената възможност за финансиране ще бъде директната подкрепа на малките и средни предприятия, свързани с производствена дейност. Със средствата фирмите ще могат да извършат дребномащабно строителство – изграждане на производствени инсталации, доставка на специализирано оборудване, закупуване на софтуер и свързаните с него услуги, маркетинг и ноу-хау, патенти и авторски права, разходи за персонал и др. Максималната продължителност на проектите ще е 3 години. Срокът за кандидатстване ще е до края на месец март 2019 г. „За двете страни е много важно да постигаме устойчиво развитие на двата региона. За българското правителство основен приоритет е намаляването на дисбалансите между регионите, като в тази връзка акцентираме върху мерки и действия с различно финансиране за устойчиво икономическо развитие, намаляване на различията и подпомагане на взаимодействието с партньори за икономическо развитие на териториите и общността“, каза още Николова. Тя добави, че програмата за трансгранично сътрудничество има голямо въздействие върху 4 области в Южна България – Смолян, Хасково, Кърджали и Благоевград, които имат достъп и възможност за изпълнение на мерки за икономическо развитие на територията. Деница Николова напомни, че в рамките на предходния програмен период между институции от двете държави са създадени 22 партньорства, изпълнени са проекти за подобряване на свързаността чрез подобряване на пътната мрежа, изпълнение са множество проекти свързани с развитието на туризма. Заместник-министър Николова посочи, че един от големите стратегически проекти, който се реализира в момента по програмата с близо 39 млн. евро, включва изграждането на нов граничен пункт и път от гръцкото село Димарио до българо-гръцката граница при Рудозем, реконструкция на път II-86 Средногорци – Рудозем, включително изграждането на околовръстен път на Рудозем и реконструкция на републикански път II-59 – Момчилград – Ивайловград. Партньори от българска страна са Областна администрация Смолян и Агенция „Пътна инфраструктура“. От гръцка страна участва водещият партньор „Егнатия одос“ АД. По време на заседанието от „Егнатия Одос“ информираха, че напредва строителството на 8-километровото трасе от гръцкото село до границата. Пътят е изцяло нов, строи се в сложна горска местност, като в момента се изгражда техническата част, направени са и помощни пътища за техниката. Трасето е почти пробито, като остава 1 км до границата с България. Започнала е рехабилитацията на 18 км от главния път Средногорци – Рудозем по проекта. Провежда се обществена поръчка за избор на изпълнител на 1,7 км обходен път на Рудозем, като се очаква догодина да започне реалната работа. Работи се и по рехабилитацията на 32 км от пътя Момчилград - Ивайловград. На финална правя са процедурите по избор на изпълнител за новото ГКПП „Рудозем- Ксанти“. Съгласно заданието още в началото на 2019 г. ще има договор и строителството ще започне. В напреднала фаза е подготовката за изпълнение на стратегическия проект „Трансгранично планиране и инфраструктурни мерки за защита от наводнения“ с общ бюджет от около 11 млн. евро, който има за цел да повиши нивото на защита на населението от наводнения по теченията на двете пресичащи границата големи реки - Струма и Марица, и техните притоци. Дейностите по проекта включват поддържане и подобряване на съществуващата инфраструктурата за защита от наводнения, за да ограничава водните разливи или насочване и улесняване на речния отток; доставка на допълнително оборудване, обезпечаващо бърза и своевременна реакция в случай на заплаха, повишаване на нивото на взаимодействие между компетентните институции от двете страни на границата и техния капацитет. Партньори от българска страна по проекта са Областните администрации Смолян, Кърджали, Хасково и Благоевград. От гръцка страна партньори са „Децентрализирана администрация на Македония и Тракия“ и „Регион на източна Македония и Тракия“, който е водещ партньор. „Всичко това демонстрира колко успешна е програмата. Към момента не отчитаме предизвикателства в изпълнението й от гледна точка на покриване изискванията на регламентите на ЕК. Натрупаният досега опит, както и установеното трайно сътрудничество между българските и гръцки организации от двете страни на границата доказват по безспорен начин добавената стойност на тази програма за развитието на граничния район. В тази връзка, вярвам, че и в бъдеще ще продължим да укрепваме изградения между нас дух на партньорство и в рамките на програмата ще продължим да търсим ефективни решения на специфичните за трансграничния регион проблеми, които да оказват високо въздействие за неговото развие“, каза още Деница Николова.", "date": "2018.12.04", "title": "Отпускат 10 млн. евро за малкия и среден бизнес в граничния регион с Гърция"}
{"url": "https://www.24chasa.bg/novini/article/7183936", "text": "За пореден път Академията на МВР отвори врати за традиционното коледно тържество, организирано в рамките на Националната благотворителна кампания за подпомагане децата на загиналите и пострадалите при изпълнение на служебните задължения служители от системата на МВР, съобщиха от пресцентъра на полицията. В краткото си обръщение към децата министърът на вътрешните работи Младен Маринов ги увери, че подвигът на техните родители няма да бъде забравен, а те - техните синове и дъщери, винаги трябва да се чувстват деца на герои и да се гордеят с делата на своите бащи. Той им пожела светли празници, топли спомени и усмивки. Вътрешният министър благодари сърдечно на всички, с помощта на които стана възможна и се разви кампанията. Благодарение на тяхното благородство всяко от нашите 94 деца ще получи за Коледа сумата от 700 лева. Подкрепата на тези хора ни дават сила и увереност да продължим делото на своите колеги, допълни още министър Маринов. Като верен приятел и поддръжник на благотворителната кампания и децата, Тодор Белчев - председател на Съвета на директорите на „Видеолукс холдинг“ и почетен доктор на АМВР, съобщи, че по традиция и тази година в навечерието на празника децата ще получат от ТЕХНОПОЛИС и ПРАКТИКЕР ваучери на стойност 750 лв. Към коледното издание се присъедини и „БИЛА - България“ с ваучери от по 150 лева, децата получиха подаръци и изненади. За празничното им настроение се погрижи Фондация „Емил Шарков“, с помощта на която гости на децата бяха Орлин Павлов, Тита и Искрата. По време на официалната церемония се излъчи и клипът на Коледната кампания за 2018 г., изработен от Пресцентъра на МВР, а децата получиха своите подаръци от министъра на вътрешните работи Младен Маринов и председателя на Съвета на директорите на „Видеолукс холдинг“ г-н Тодор Белчев. На празника присъстваха зам.-министрите на вътрешните работи Красимир Ципов и Милко Бернер, директорите на главните, специализираните и административни дирекции на МВР, ректорът на АМВР, преподаватели и курсанти. Началото на Кампанията бе поставено през 2003 г. по идея на тогавашния главен секретар на МВР Бойко Борисов. В днешната 15-а за кампанията година участват 94 деца от страната (София, София-област, Благоевград, Бургас, Варна, Велико Търново, Добрич, Кърджали, Кюстендил, Монтана, Пазарджик, Перник, Плевен, Пловдив, Разград, Русе, Сливен, Смолян, Стара Загора, Търговище, Хасково и Шумен). Средствата по нея се набират целогодишно чрез кратки номера 1866 и 0900 5 1866, специално открити от телекомуникационните компании, и по банков път, а от няколко години и от служителите на МВР, които ежемесечно заделят от заплатите си сума за благородната инициатива. Така стана възможно тази година за първия учебен ден 100 деца да бъдат подпомогнати с по 500 лева от средствата, набрани в рамките на Националната благотворителна кампания. По 700 лева получиха девет деца, които завършиха средното си образование през 2018 г. За семействата МВР организира и седемдневни ваканции в края на юни и в началото на септември т.г. в базите на ведомството в Созопол и Несебър. Днес, в навечерието на Коледните празници, набраните през годината средства се разпределят на равни суми и се превеждат по сметките на децата, открити от ДСК.", "date": "2018.12.04", "title": "За 15-ти път МВР помага на деца на загинали и пострадали при изпълнение на служебния си дълг"}
{"url": "https://www.24chasa.bg/novini/article/7183966", "text": "ЧЕЗ Разпределение приключва два от най-значимите си за електрозахранването на София проекти за 2018 г. – подмяната на кабел 110 kV „Драгалевци“ и реконструкцията на подстанция „Витоша“. С инвестицията от 6.3 млн. лв. в двата обекта компанията ще предостави по-сигурно електрозахранване за голяма част от столицата през предстоящите коледни и новогодишни празници, по време на които традиционно се повишава консумацията на електроенергия и товарите по мрежата. На мястото на стария маслен кабел е поставен 3 км нов сух кабел с много по-сигурна изолация, а в подстанция „Витоша“ е извършена пълна подмяна на разпределителната уредба. С изпълнението на двата проекта ще се повиши надеждността на електрозахранването в 12 столични квартала в районите Триадица, Лозенец, Красно село, Студентски, Витоша и Изгрев. „В реализирането на двата обекта, освен огромен финансов ресурс, са вложени много усилия на служители на компанията. Те денонощно работиха и следиха за успешното му изпълнение и създадоха необходимата организация за работа с цел по-бързото му завършване. Сега се радвам да съобщя, че в навечерието на настъпващите коледни и новогодишни празници сигурността на електрозахранването в София е повишена многократно“, каза Карел Крал, регионален мениджър на ЧЕЗ за България. „Подмяната на кабела беше изключително трудна за изпълнение, защото той преминава през силно урбанизирани площи в районите Триадица и Лозенец. Благодарни сме за търпението на гражданите в тези райони, защото временните неудобства, които ние се постарахме да сведем до минимум, ще доведат до спокойствие в дългосрочен план. Реконструкцията на подстанция „Витоша“ също беше сложен проект, поради мащабите на съоръженията. Над 100 000 домакинства и бизнес клиенти, както и за болници, транспорт и др. вече ще бъдат с по-надеждно електрозахранване. Благодаря на институциите за съдействието, което получихме по време на работата“, допълни Петър Холаковски, изпълнителен директор на ЧЕЗ Разпределение България. Ръководството на ЧЕЗ пусна в експлоатация новите съоръжения на официално събитие на 4 декември на територията на подстанция „Витоша“.", "date": "2018.12.04", "title": "ЧЕЗ Разпределение приключва значими за електрозахранването на столицата проекти"}
{"url": "https://www.24chasa.bg/novini/article/7183977", "text": "ВАС отхвърли жалбите срещу оценката на въздействието върху околната среда за изграждане на \"Автомагистрала Русе - Велико Търново\", съобщиха от пресцентъра на съда. Решението е окончателно и не подлежи на касационно обжалване, тъй като обектът е от национално значение със стратегическа важност Жалбите срещу ОВОС са на група физически лица и на сдружение \"Граждани за пътен контрол\". Върховните магистрати смятат, че са необосновани развитите от жалбоподателите съображения, че в процедурата по ОВОС не е разгледано и преценено правилно съществуващото състояние на компонентите и факторите на околната среда и не е направен обоснован анализ на очакваните въздействия. Част първа от доклада за ОВОС съдържа подробно описание и анализ на компонентите и факторите на околната среда, които ще бъдат засегнати в голяма степен от инвестиционното предложение - атмосферен въздух и климатични фактори. Докладът съдържа и описание на въздействието върху повърхностни и подземни води, земни недра, земи и почви, растителен и животински свят, защитени територии и чувствителни зони, отпадъци, ландшафт.", "date": "2018.12.04", "title": "ВАС отхвърли жалбите срещу ОВОС за магистралата Русе - Велико Търново"}
{"url": "https://www.24chasa.bg/novini/article/7183970", "text": "Претоварен асансьор пропадна в МБАЛ \"Св. Анна\" във Варна, пострадала е леко една жена, която се е оплакала от болки в краката, но няма тежки контузии или фрактури. Инцидентът станал около 14 часа. В болничния асансьор, който е с капацитет за 6 души, са се събрали 8. Претоварването е било фатално и кабината е пропаднала, но не от високо. След потеглянето асансьорът е пропаднал надолу с около 60 см. Останалите 7 души са се разминали с амо със стрес от инцидента. С помощта на служители от Гражданска защита са били извадени шестима души от авариралия асансьор. След освобождаването им кабината рязко е потеглила нагоре с останалите двама и е спряло на последния етаж на болничното заведение. На място текат действия по разследване на детайлите и обстоятелствата около случилото се. Образувано е досъдебно производство, уведомен е прокурор от Районна прокуратура – Варна.", "date": "2018.12.04", "title": "Претоварен асансьор пропадна в болница във Варна, жена е пострадала"}
{"url": "https://www.24chasa.bg/novini/article/7183948", "text": "Ремонтът на столичната улица \"Граф Игнатиев\" е към своя край, но вече доведе до  . Триъгълните ограничители за трамваите се превърнаха в любима дъвка в социалните мрежи. Мнозина се питат за какво служат те. Някои дори ги оприличиха на перки на акули и пуснаха колажи с плуващи акули под улицата. Крусев сподели, че е призован от прокуратурата в качеството си на обвиняем за ремонта на улицата. Това била и причината той да подаде оставка.", "date": "2018.12.04", "title": "Вижте ремонта на \"Графа\", заради който зам.-кметът Крусев подаде оставка (Снимки, видео)"}
{"url": "https://www.24chasa.bg/novini/article/7183983", "text": "Кремъл е готов за нова среща между президентите на Русия и САЩ Владимир Путин и Доналд Тръмп, но няма намерение да се натрапва и да уговаря Белия дом за това, каза пред журналисти в Москва днес помощникът на руския президент - Юрий Ушаков, цитиран от ТАСС. Сега всичко зависи от американците, добави той. Отказът на Тръмп от уговорената вече среща с Путин в рамките на форума на Г-20 в Буенос Айрес не обиди руския президент, но предизвика съжаление, посочи Ушаков, отговаряйки на журналистически въпрос. После съветникът обясни, че по време на приема в аржентинската столица Тръмп сам е дошъл при Путин и двамата са имали разговор \"на крак\", продължил около 10-15 минути, предаде БТА. \"Нашият президент изложи сравнително подробно, доколкото това е възможно за 10-15 минути, нашата оценка за случилото се (в Керченския проток), а президентът на САЩ внимателно изслуша нашата аргументация\", каза Ушаков. Засегнати били и други теми, но той не уточни какви, като добави, че не може да разкрие всичко. Съветникът на Кремъл разказа и за разговорите на Путин с германската канцлерка Ангела Меркел и с турския президент Реджеп Ердоган. Той обсъдил с тях възможността за нова четиристранна среща на върха за обстановката в Сирия във формат Русия-Турция-Германия-Франция. Според Ушаков тя може да се състои и на друго място, а не в Истанбул като първата. Времето и мястото ще се съгласуват допълнително. Той спомена и планирани посещения на Путин в Обединените арабски емирства и в Саудитска Арабия, където президентът бил поканен. Срокове за тези визити обаче още не са обсъждани.", "date": "2018.12.04", "title": "Кремъл: Путин е готов за нова среща с Тръмп, но това зависи от американците"}
{"url": "https://www.24chasa.bg/novini/article/7183987", "text": "Германската канцлерка Ангела Меркел се нареди на първо място в класацията на сп. \"Форбс\" на най-влиятелните жени в света за 2018 г., съобщи изданието на своя уебсайт. \"Форбс\" обяви днес списъка със 100-те най-влиятелни жени в света за 2018 г. Меркел оглави класацията за осма поредна година и общо за 13-и път, предава БТА. След нея се нареди британската министър-председателка Тереза Мей, която за втора поредна година зае второто място. На трета позиция се нареди ръководителката на Международния валутен фонд Кристин Лагард, следвана от изпълнителната директорка на компанията \"Дженерал мотърс\" Мери Бара и шефката на корпорацията \"Фиделити инвестмънтс\" Абигейл Джонсън. Най-младата участничка в тазгодишния списък на \"Форбс\" е американската певица Тейлър Суифт на 28 години, а най-възрастната - британската кралица Елизабет Втора на 92 години. Класацията включва 100-те най-влиятелни жени в областта на бизнеса, технологиите, финансите, медиите и развлечението, политиката и филантропията.", "date": "2018.12.04", "title": "За осма поредна година \"Форбс\" избра Меркел за най-влиятелната жена в света"}
{"url": "https://www.24chasa.bg/novini/article/7183996", "text": "Министърът на регионалното развитие и благоустройството Петя Аврамова и председателят на Управителния съвет на Агенция \"Пътна инфраструктура\" инж. Светослав Глосов ще проверят утре заключителния етап от ремонтните работи на виадукта при тунел \"Витиня\" на АМ \"Хемус\" в посока София. Това съобщиха от министерството, цитирани от БТА. Виадуктът при 33-ти км на АМ \"Хемус\" е с дължина 225 м. В експлоатация е от 1984 г. Ремонтира се съоръжението в платното за София, което е преди входа на тунелната тръба. Възстановени са всички носещи стълбове на виадукта. Строително-монтажните работи по конструкцията на пътното платно включват саниране на пътната плоча, тротоарните конзоли и фугите на съоръжението. Предстои монтиране на новите мантинели и полагане на маркировката.", "date": "2018.12.04", "title": "Аврамова и шефът на АПИ ще проверят ремонта на виадукта при тунел \"Витиня\""}
{"url": "https://www.24chasa.bg/novini/article/7184017", "text": "Бъдещето е неизвестно за полярните мечки в Канада и сьомгите в териториалните й води в Тихия океан заради климатичното затопляне и промените в хабитата им, предупредиха експерти, цитирани от Франс прес. Канада може да загуби някои емблематични за биоразнообразието си видове, се казва в комюнике на Комитета за състоянието на застрашените видове в Канада, предаде БТА. Черният ясен, който е много разпространен в Северна Америка, полярната мечка - най-големият сухоземен хищник в Канада, и редица популации сьомга чинук край канадския тихоокеански бряг могат да изчезнат от страната. С отстъпването на ледената покривка в Арктика през лятото става все по-трудно за полярните мечки да ловуват основната си плячка - тюлените. Арктика е регионът, където климатичното затопляне е най-силно изразено - два-три пъти повече, отколкото другаде по света. Данни от преброяване през 2011 г. сочат, че в Канада живеят около 15 500 полярни мечки, т.е. близо две трети от популацията на този хищник на планетата, превърнал се в символ на борбата срещу климатичните промени. Макар че полярната мечка все още не е застрашена от изчезване, бъдещето й е неясно, отбелязаха експертите.", "date": "2018.12.04", "title": "Експерти: Бъдещето за полярните мечки и тихоокеанските сьомги не е ясно"}
{"url": "https://www.24chasa.bg/novini/article/7183985", "text": "Светломир Нешков - Куцара, който преди 3 г. осъди България в Страсбург заради лоши условия в килиите, е бил наказан през октомври т. г. за физическа разправа с друг затворник. Според инспектори и психолози той бил честолюбив, прикрит, самонадеян и на моменти агресивен. Имал враждебни нагласи към хомосексуалисти и роми, стана ясно в Софийския градски съд. Куцара бе доведен там по обед във вторник, след като поиска да го пуснат предсрочно. Той твърди, че вече е друг човек и е излежал над 2/3 от присъдата си. Осъден е на 29 г. и 11 месеца, наложени му с присъди по различни дела за опит за убийство на полицай, грабежи, кражби, повреждане на имущество и др. Има и бягство от затворническата клиника в Ловеч, след което се е крил 2 г. Зад решетките първо работел като чистач, а сега - като отговорник на фитнес клуба. Пред съда Куцара се оплака, че го държат в изолация и не му казват в какви социални и спортни дейности може да участва. \"Той сам си противоречи - веднъж твърди, че не му дават да играе футбол, друг път - че е награждаван за това. Участвал е и в боксови турнири\", каза инспектор към затвора. Според прокуратурата Куцара създава напрежение сред лишените от свобода и промяната при него е трудна. Съдия Николай Николов реши, че няма основания за предсрочно освобождаване - Куцара не е изтърпял 2/3 от наказанието си, както изисква законът, а само 16 г. и 8 месеца, и още не е превъзпитан. Рискът от рецидив при него бил много над средния (71 точки), а и имал склонност да прехвърля вината за престъпленията си на други. \"С приятелката ми искаме дете, а не ми дават възможност”, оплака се Куцара в съда, след като помоли да го пуснат. \"От години той се бори за това\", поясни адвокатът му. Най-дългото свиждане е 4-часово свиждане, но с охрана и камери. В момента стаи за секс в затвора няма, въпреки че идеята се обсъжда от години. Освен това правилникът забранявал осъдените на общ режим да се докосват с хората, дошли да ги видят. Куцара и приятелката му могат да пробват зачеване ин витро, има възможност за това, казаха от местата за лишаване от свобода. Според инспектор Маринела Георгиева в затвора вече има 2 такива случая. От 370 затворници, поискали предсрочно освобождаване тази година, 80 % вече били пуснати. През 2017 г. са подадени 410 молби, от тях 126 са уважени.", "date": "2018.12.04", "title": "Куцара наказан за бой в затвора, не го пускат предсрочно"}
{"url": "https://www.24chasa.bg/novini/article/7183645", "text": "Цените на енергийната борса зависят от кандидат-купувачите и кандидат-продавачите на електроенергия. Това каза за БТА изпълнителният директор на Българската независима енергийна борса /БНЕБ/ Константин Константинов по повод изпратеното писмо до премиера Бойко Борисов от Асоциацията на индустриалния капитал в България срещу неаргументирано повишаване на цената на електроенергията за бизнеса в страната. \"Цените, които се публикуват, са резултат от подадените обвързващи оферти на купувачите и продавачите\", уточни Константинов. По думите му БНЕБ е само посредник между купувачите и продавачите на електроенергия и цените по никакъв начин не зависят от борсата.", "date": "2018.12.04", "title": "Шефът на енергийната борса: Цените зависят от купувачите и продавачите"}
{"url": "https://www.24chasa.bg/novini/article/7183648", "text": "Провеждането на втори референдум може да е изход от сегашния хаос за Великобритания, но резултатите отново може да бъдат близки. Не и в момента. Но беше казано, че ако Тереза Мей загуби гласуването за постигнатото от нея споразумение за Брекзита в Камарата на общините и ако Лейбъристката партия се опита, но не успее да предизвика избори, възможен е вариантът с втори референдум. Ако Лейбъристката партия подкрепи втори референдум, ще има нужда от подкрепата и на несъгласни с партийната политика депутати на Консервативната партия. Някои вече го подкрепиха, но ще има нужда и от други гласове - а някои лейбъристки депутати ще откажат да го подкрепят. От реалистична гледна точка, процесът по Брекзита ще трябва да бъде спрян, за да стане възможен втори референдум. Но предвид, че това може да се окаже единственият начин за излизане от задънената улица, Брюксел може с удоволствие да се съгласи. Експертите смятат, че целият процес ще отнеме най-малко 24 седмици. Ще има яростни спорове какъв да е въпросът, изписан на бюлетините. Трябва ли да бъде оставане в ЕС срещу споразумението на Тереза Мей, никакво споразумение срещу оставане в ЕС, или никакво споразумение срещу споразумението на Мей? Или трябва да бъдат включени и трите опции? Тези, които агитират за референдум, казват, че в бюлетината трябва да бъдат включени само тези варианти, които са възможни - така че всяко споразумение, което не се ползва с подкрепа в Брюксел, трябва да отпадне. Според закона Избирателната комисия е тази, която дава съвети и проучва потенциалния въпрос, но в крайна сметка формулировката се определя от парламента. Спор ще има и за правото да се гласува. Тези, които подкрепят втори референдум, искат този път да разрешат и на 16 и 17-годишните да гласуват. Това ще доведе до още един парламентарен сблъсък. В. \"Дейли мейл\" - който през 2016 г. води агресивна кампания за напускане на ЕС - промени позициите си под ръководството на новия си редактор. \"Саботьорите\", които изданието критикува, вече не са тези, които искат оставане в ЕС, а привържениците на твърдия Брекзит - макар че в момента вестникът подкрепя споразумението на Мей, а не оставането в ЕС. Сгъстиха се геополитическите облаци. Вариантът да се залага на Доналд Тръмп за сключване на търговско споразумение - план А за привърженици на твърдия Брекзит - никога не е изглеждал толкова непривлекателен. Въпросът за имиграцията вече не оказва такова въздействие, а някои от свързаните с Брекзита усложнения и неудобства се изясниха след лятото на 2016 г. Влиятелни фигури, агитирали за напускане на ЕС, бяха дискредитирани от скандали, свързани с финансирането на кампаниите и нарушения на избирателния закон. Много млади хора - за които е по-вероятно да подкрепят оставането в ЕС - навършиха 18 години от 2016 г. и повече от старото поколение, за които е по-вероятно да бъдат евроскептично настроени, починаха след последния референдум. Тя ще се води безкомпромисно. Мнозина ще твърдят, че \"се предава волята на народа\". Министри заявиха, че тя може да разклати уважението към демокрацията. Обаче, за разлика от 2016 г., на масата ще е поставено споразумение за напускане и ще могат да бъдат преценени твърденията какво е възможно да се постигне. Макар че след референдума през 2016 г. изглежда има известно преминаване на гласоподаватели към лагера, подкрепящ оставането в ЕС, социологическите агенции са разделени по въпроса до каква степен хората са променили позициите си. Изглежда сигурно, че резултатите ще са близки - и няма никаква гаранция, че ще спечелят тези, които са за оставане в ЕС.", "date": "2018.12.04", "title": "Колко вероятен е втори референдум за Брекзита?"}
{"url": "https://www.24chasa.bg/novini/article/7183654", "text": "Косовският вицепремиер Енвер Ходжай разпали политическите страсти с изявлението си за загребския \"Вечерни лист\", че е \"водил разговори в Хърватия, Република Македония и Черна гора за създаване на пакт против Сърбия\". Ходжай смята, че \"идеята за велика Сърбия не е мъртва\" и че Сърбия е главният фактор на нестабилност в тази част на Балканите. \"Когато не предизвиква криза с Косово, предизвиква такава с Хърватия, Македония или Черна гора\", каза Ходжай. Той добави, че ЕС \"погрешно разчита ситуацията\" и в най-голяма опасност е Босна и Херцеговина. \"Сърбия никога не се е отказвала да присъедини Република Сръбска. Това неколкоратно заявяваха и техни високопоставени представители. За разлика от Босна и Херцеговина Косово е в далече по-добра позиция, защото 90 процента от населението на Косово са албанци. Имаме алтернатива, защото съседна страна ни е Албания\", каза Ходжай, посочвайки, че \"когато Вучич говори за северно Косово, има предвид Република Сръбска\". Очаквано думите на Ходжай бяха последвани и още следват реакции от официален Белград. Сръбският вицепремиер Зорана Михайлович заяви, че изявлението на Ходжай е \"срамно\". \"Всички трябва да знаят, че Сърбия води миролюбива и преди всичко отговорна политика. Президентът Вучич и ръководството на Сърбия искат мир в целия регион\", заяви Зорана Михайлович за сръбската държавна телевизия РТС. Министърът на вътрешните работи Небийша Стефанович нарече думите на Ходжай \"неприятелски акт\" против Сърбия и нейните граждани. Стефанович не разбира защо Сърбия се оказва мишена на някакъв регионален съюз, тъй като се е старала да развива с всички добросъседски отношения. \"Стараем се да засилваме нашата страна и не заплашваме никого. Не даваме да ни мачкат и се борим за интересите си\", каза Стефанович и добави, че споменатите държави са \"уплашени от нарастващата сила на Сърбия\", която е най-силната страна в региона. По време на писането на този текст още не са дошли потвърждения, опровержения, обяснения или реакции от официални представители на споменатите държави, с които Ходжай би желал да прави пакт против Сърбия. От Загреб, Скопие и Подгорица засега мълчат, но вероятно ще направят някои изявления. Сърбия ли е главният фактор на нестабилност на територията на бивша Югославия? Или е фактор за мир и стабилност? Отговорът на тези въпроси, разбира се, зависи от много фактори, включително и от това от коя част на някогашната обща държава идват. Сърбия официално води политика на добросъседство, но с изявленията си отделни нейни представители често поставят под въпрос такава политика. Не само изявленията са проблем. Затова не трябва да се чудим защо в Сараево, Подгорица или Скопие има съмнения в официално прокламираната политика на Белград. Не е добре обаче на тези територии да се създават пактове против когото и да е. Това не е добре за региона. Врагът на моя враг не задължително е мой приятел, а коалициите на две страни против трета не водят до нищо добро в дългосрочен план. А какво да се каже за констатацията на Стефанович за \"нарастващата сила на Сърбия\"?  (От БТА)", "date": "2018.12.04", "title": "Пакт против \"нарастващата сила\""}
{"url": "https://www.24chasa.bg/novini/article/7183675", "text": "Днес, 4 декември 2018 г., започна приобщаването на изготвените веществени доказателствени средства, събрани със специални разузнавателни средства, по наказателното дело на Специализирания няказателен съд срещу обвинените в подкуп Десислава Иванчева, Биляна Петрова и Петко Дюлгеров, информираха от прокуратурата.  Процедурата включва прослушване и преглеждане на видеоматериалите, приобщени към делото. Към тази процедура се пристъпи по решение на първоинстанционния съд на заседанието на 3 декември 2018 г. и с изричното съгласие съгласие на Специализираната прокуратура като страна в процеса. Приобщените към делото веществени доказателствени средства са в значителен обем. Становището на Специализираната прокуратура е, че те съдържат информация, която не е класифицирана, но в значителна степен разкрива престъпната дейност на обвинените лица. По това дело позицията на Специализираната прокуратура е и ще продължава да бъде, че изготвените веществени доказателствени средства (събрани по реда на Закона за СРС и въз основа на които лицата са предадени на съд), трябва да станат достояние на всички български граждани.", "date": "2018.12.04", "title": "Слушат СРС-та по делото срещу Иванчева"}
{"url": "https://www.24chasa.bg/novini/article/7183640", "text": "Бащината къща на бившия вицепремиер и лидер на НФСБ   е била обрана от непълнолетни роми. Това станало в събота вечерта, когато двама нахлули в имота с чорапи на главите и задигнали бутилки с вино, буркани със зимнина, лозарска тел и няколко дребни вещи. В необитаемия постоянно дом, за който се грижи човек от селото, по няколко дни в годината идва бащата на политика Симеон Балевски. Иначе бившият военен - полковник от резерва, живее постоянно в търговищкото с. Зарево, откъдето е родом съпругата му. Самият Валери Симеонов идва рядко в Бутан, най-често през юни, когато в селото се провежда няколкодневен фестивал на любителското творчество или за конните състезания на местния хиподрум. Кметът на селото Ивайло Иванов сподели, че очаквал днес в Бутан да дойде Симеонов да огледа къщата си и да участва в началото на коледните тържества и запалването на елхата на площада. Къщата на Валери Симеонов е свързана със СОТ, има и камера, която записала обира. Броени часове след като в козлодуйската полиция прегледали записите , установили крадците, въпреки опита им за маскировка. Те се оказали двама непълнолетни цигани от Бутан и са задържани за разпит в ареста на козлодуйското районно. ", "date": "2018.12.04", "title": "Непълнолетни роми обрали къщата на Валери Симеонов в с. Бутан, задържани са"}
{"url": "https://www.24chasa.bg/novini/article/7183738", "text": "Представители на граждански и браншови организации на превозвачите се обявиха против системата \"Бонус - малус\" на застраховката \"Гражданска отговорност\" във вида предлаган от Комисията за финансов надзор, предава БТА. Ще излезем на протест ако през \"Бонус - малус\" ни накарат да плащаме за неща, за които застраховката \"Гражданска отговорност\" не ни обезщетява, каза в Националния пресклуб на БТА Магдалена Милтенова, председател на Браншовия съюз на стопанска инициатива в транспорта. Това са безотчетни пари, които ще потъват в касите на застрахователите, подчерта тя. Държавата не в състояние да се справи с корупцията и с контрола на пътя и се опитва през застрахователите да въвежда рестриктивни мерки към хората, заяви Милтенова. Глоба за превишение на 10 километра в час не подлежи на обжалване и означава, че задължително ще плащате и по-скъпа застраховка, посочи още тя. Нормалната разлика между бонуса и малуса е от 50 и 220 процента от базовата цена на застраховката, каза Йонко Иванов, председател на Съюзът на преподавателите по авто-мото подготовка. Проектът на КФН сега за разлика от 25 и 400 процента от базовата цена на застраховката. По думите му през проекта, предлагат от Комисията за финансов надзор застрахователите ще прибират допълнително 240 милиона лева годишно. В застраховането средната заплата 1700 - 1800 лева, а хората, свързани с пътната безопасност получават 700 - 800 лева, посочи Йонков. Вместо при застрахователите тези пари трябва да се насочат към подобряване на безопасността на пътищата - нова маркировка и пътни знаци, изправяне на завои и полагане на асфалт, каза Йонко Иванов.", "date": "2018.12.04", "title": "Шофьори и превозвачи плашат с протести срещу бонус-малус"}
{"url": "https://www.24chasa.bg/novini/article/7183727", "text": "Стратегически двустранни проекти с Гърция са били обсъждани на заседание на съвместния Комитет по наблюдение на Програмата за трансгранично сътрудничество Гърция-България 2014-2020, съобщи пресцентърът на областната администрация в Хасково. Форумът се провежда в Ксанти, а Комитетът е председателстван от заместник- министъра на регионалното развитие и благоустройство Деница Николова и заместник-министъра на икономиката и развитието на Гърция Статис Янакидис. Темите, по които дебатират държавниците от двете страни, са напредъкът на проектите по програмата \"ТГС Гърция-България 2014-2020 г.\", и стратегическите проекти за изграждане на ГКПП Рудозем-Ксанти, за пътните връзки към него, за защитата от наводнения в трансграничния регион. Декларирана е била готовността от двете страни за отваряне на пункта Рудозем - Ксанти, а проектът е бил определен като приоритетен. Прогнозата на участващите в Комитета е, че той ще бъде завършен и пуснат в експлоатация през 2020 година, се казва в прессъобщението. На заседанието са били одобрени условията за набиране на проекти за малки и средни предприятия, които да развият своя капацитет в трансграничния регион и да допринесат за икономическия растеж и заетост. Общата стойност за поканата е 10 милиона евро, а всяко предприятие ще получи финансиране до 200 000 евро. Съфинансирането от страна на бенефициентите е 35 процента, а максималната стойност на всеки проект може да бъде до 600 000 евро. \"Такъв тип проекти ще бъдат финансирани за първи път и това безспорно е огромен успех за България и Гърция, в частност за фирмите от пограничните райони\", е коментирал пред пресцентъра на институцията областният управител на Хасково Станислав Дечев.", "date": "2018.12.04", "title": "Пунктът Рудозем - Ксанти ще бъде отворен през 2020 година"}
{"url": "https://www.24chasa.bg/novini/article/7183766", "text": "Президентът на САЩ Доналд Тръмп гради нов световен ред, основан на американско лидерство и на демокрация, заяви днес американският държавен секретар Майк Помпейо във външнополитическа реч, като обвини Иран и Китай за нестабилността в света, предаде Ройтерс, цитирана от БТА.  \"В най-добрите традиции на нашата демокрация ние сплотяваме благородните нации за изграждане на нов либерален ред, който предотвратява войните и постига по-голям просперитет\", каза Помпейо пред дипломати в Брюксел. Държавният секретар е в Брюксел за срещата на външните министри от НАТО. \"При управлението на президента Тръмп ние не изоставяме ролята си на международен лидер, нито нашите приятели в международната система\", подчерта той. Помпейо отправи критики към Иран и Китай, като отхвърли твърденията, че Вашингтон действа едностранно. \"Дори нашите европейски приятели понякога казват, че ние не действаме в интерес на свободния свят. Това просто не е вярно. Ние работим за запазване, защита и утвърждаване на открит, справедлив, прозрачен и свободен свят от суверенни държави. Този проект ще изисква реално, а не привидно възстановяване на либералния ред между страните. Той ще изисква настъпателна Америка и лидерстворо не само от моята страна, но и от демокрациите по целия свят\", подчерта държавният секретар. Помпейо допълни, че САЩ подтикват Световната банка и Международния валутен фонд да намалят финансирането на страни като Китай, защото те вече имат достъп до финансовите пазари за набиране на капитал.", "date": "2018.12.04", "title": "Помпейо: Тръмп гради нов световен либерален ред"}
{"url": "https://www.24chasa.bg/novini/article/7183765", "text": "Българинът отделя средно между 90 и 100 лева за покупка на изкуствена коледна елха.Това съобщават от българска фабрика за производство на елхи по повод неформално проучване в осем страни - България, Румъния, Унгария, Сърбия, Хърватска, Македония, Словения и Австрия, предава БТА. Приблизително толкова плаща за дръвче за Коледа и семейство в Румъния, Македония, Сърбия и Австрия /45-50 евро/. Около двайсет процента повече - в Унгария и Хърватска /60-65 евро/, а най-много - в Словения - 100 евро. Последните години семействата харчат повече като няма разлика между столиците и големите градове. В Хърватска, Унгария, Австрия и Словения елхата се украсява още в средата на ноември и се прибира след 20-ти януари. В Сърбия, Македония, България и Румъния това става по-късно - в началото на декември, а свалянето на украсата - на 6-15 януари. Изборът и украсяването на коледното дръвче е семейна традиция, която се предава от поколение на поколение. Има обаче различия в предпочитанията към цвят, форма, големина и вид, са установили от фабриката-производител в гр. Раковски. Най-популярният цвят е зеленият. На второ място са \"заскрежените\" елхи и тези в бяло, които са най-търсени в България, Румъния, Сърбия, Словения, Хърватска. Някои балкански държави като Македония и Хърватска са по-смели и избират елхи в червено. Най-голямо разнообразие има в Австрия, където експериментират със сини, розови и оранжеви дръвчета. На цветни елхи или цветна украса се спира и частният сектор - търговски центрове, магазини, банки, застрахователи и др. Най-популярният модел елха в шест от осемте държави е \"жилковата\". В Хърватска и Унгария е 3D елхата, която е най-близо до естествената и наподобява борчетата в скандинавските страни .", "date": "2018.12.04", "title": "Българинът дава между 90 и 100 лева за изкуствена коледна елха"}
{"url": "https://www.24chasa.bg/novini/article/7183790", "text": "Продажбата на българските активи на ЧЕЗ няма да се отрази на цените на тока, сигурността на снабдяването или работата на дружествата. За това беше категоричен регионалният мениджър на ЧЕЗ за България Карел Крал: \"Цялата последна година и още преди, когато започнахме целият процес на продажбата, ние постоянно говорим с нашите хора. По принцип на нас тук като ръководство, на служителите в България, няма значение кой е собственик, кой е акционер. Ние си вършим своята работа, инвестиционната програма си върви, поддръжката на мрежата си върви. Няма никаква връзка между продажба и цената на тока. Цената на тока се определя от регулатора – и Разпределение, и Електро, като краен снабдител, са разпределителни дружества, които са лицензирани. Те ще си подават своето ценово заявление без разлика кой е собственик на акциите\". Карел Крал отказа да коментира започналите разговори на чешката компания ЧЕЗ с индийската \"Индия пауър\" с аргумента, че не е част от преговорния екип, предаде БНР. Вчера стана ясно, че освен с избраната за купувач на българските активи \"Инерком\", се водят преговори и с \"Индия пауър\", която бе класирана на второ място при провеждането на процедурата.", "date": "2018.12.04", "title": "Продажбата на българските активи на ЧЕЗ няма да се отрази на цените на тока"}
{"url": "https://www.24chasa.bg/novini/article/7183780", "text": "ООН заяви днес, че търси 738 милиона долара през 2019 г., за да помогне на съседите на Венецуела да се справят с притока на милиони венецуелски бежанци и мигранти, които няма изгледи да се завърнат в скоро време, предаде Ройтерс. ООН за първи път включи тази криза в годишния си глобален хуманитарен призив, който е за сумата от 21,9 милиарда долара през 2019 г., като се изключи Сирия, предаде БТА. По данни на ООН три милиона венецуелци са избягали досега от политическата и икономическата криза в родината си, главно след 2015 г. \"Има една криза, за която за първи път имаме план за реагиране, който е да помогнем на съседните на Венецуела държави да се справят с последиците от напускането на голям брой венецуелци от страната\", каза координаторът по хуманитарната помощ на ООН Марк Лоукок. Повечето избягали от родината си венецуелци са отишли в 16 страни в Латинска Америка и Карибския регион. Най-много са отишли в Бразилия, Колумбия, Еквадор и Перу. \"През 2019 г. от помощ и защита ще се нуждаят близо 3,6 милиона души, които няма изгледи да се завърнат в краткосрочен до средносрочен план\", заяви ООН. Колумбия, която е приела един милион венецуелци, \"носи най-голямото бреме от всички\", каза Лоукок.", "date": "2018.12.04", "title": "ООН търси 738 млн. долара, за да помогне на съседите на Венецуела да се справят с мигрантите"}
{"url": "https://www.24chasa.bg/novini/article/7183794", "text": "Над 42 000 зелени билета за градски транспорт в София са продадени до 12,30 ч. днес, съобщи директорът на Центъра за градска мобилност Христиан Петров. Зеленият билет струва 1 лев и важи за неограничен брой пътувания с автобус, метро, трамвай и тролей за деня. Той бе пуснат днес от Столичната община заради мръсния въздух. Целта е по-евтиният билет да накара повече софиянци да оставят колите си и да се придвижват с градски транспорт в дни с превишение на нивата на фините прахови частици. \"За сравнение първият път, когато беше пуснат зелен билет - на 28 януари бяха продадени 23 000. Сега те са много повече, но трябва да имаме предвид, че 28 януари беше неделя\", обясни Петров. От пунктовете на ЦГМ в делничен ден до обяд обикновено се продават 3000-3200 билета, а днес зелен билет са си купили 5600 души. До обяд от мобилното приложение на ЦГМ обикновено се купуват 100 билета, сега те са 700. \"Доставили сме над 120 000 зелени билета на метрото и по 40 000 на \"Столичен електротранспорт\" и на \"Столичен автотранспорт\". Ако някъде билетите свършат има създадена организация за зареждане. Такъв случай имаше по линията на трамвай 7\", каза Петров. Над 2000 души са ангажирани с продажбата на зелените билети. Затова точни данни колко софиянци са се възползвали от по-евтините билети за пътуване ще има утре.", "date": "2018.12.04", "title": "Над 42 000 зелени билета за транспорт продадени в София (Видео)"}
{"url": "https://www.24chasa.bg/novini/article/7183799", "text": "Прокуратурата е повдигнала обвинение на мъжа, задържан вчера с огнестрелно оръжие в сградата на президентството, съобщиха от пресцентъра на Софийската районна прокуратура. В него са открити пистолет марка \"Валтер\" и 19 броя боеприпаси, без да има разрешение за тях, за това е и повдигнатото му обвинение. Той е задържан за 72 часа в ареста, а наказанието, което може да получи, е от две до осем години.", "date": "2018.12.04", "title": "Обвиниха мъжа, нахлул в президентството, очакват го от 2 до 8 години затвор"}
{"url": "https://www.24chasa.bg/novini/article/7183800", "text": "Еврокомисарят Димитрис Аврамопулос призова държавите от ЕС, които възнамеряват да не подкрепят споразумението на ООН за миграцията, да размислят. Бих искал всички държави от ЕС да имат общо виждане за споразумението. Наистина съжалявам не само, че някои държави се оттеглиха, но и че направиха това късно. В интерес на всички е въпросите за миграцията да се уреждат по това споразумение, а не извън него. За последен път призовавам тези страни да размислят, това е в интерес на Европа. Може би има нещо грешно в начина, по който някои партии четат и разбират текста, коментира еврокомисарят по миграцията, предаде БТА.  Той изрази надежда скоро държавите от ЕС да се договорят за промяната на правилата от Дъблин за разпределението на мигрантите. По неговите думи са необходими изцяло нови правила, а не \"кръпки\" на досегашните, защото засега тежестта от притока на пришълци ляга на плещите само на няколко държави в Общността. По неговите думи тези нови правила следва да уточняват кой подлежи на закрила, както и да въведат изискване снимките и пръстовите отпечатъци в европейските бази данни за чужденци да се съхраняват по пет години, а не само за 18 месеца. Аврамопулос съобщи, че днес потокът мигранти към ЕС е под равнищата от 2014 г., като европейските усилия в Средиземно море са довели до спасяването на 700 000 души. Еврокомисарят призова тези мерки да бъдат приложени и в западните части на Средиземноморието. По неговите думи е време граничните проверки в Шенген, възобновени временно, да отпаднат. Той съобщи, че според 80 на сто от европейците всички страни от ЕС трябва да помагат за защитата на външните граници на Общността. Еврокомисарят призова в следващите седмици да се ускори прилагането на споразуменията за обратно приемане на мигранти, да бъдат сключени още подобни споразумения с държави от Азия и южно от Сахара, както и страните от ЕС да подобрят законните пътища за разселване на мигранти и за приемането на чуждестранни работници.", "date": "2018.12.04", "title": "ЕК призовава за размисъл държавите, които  не подкрепят споразумението за миграцията"}
{"url": "https://www.24chasa.bg/novini/article/7183813", "text": "Младите италианци, носещи бремето на бързо застаряващото общество и липсата на заетост, имат малък шанс да постигнат благоденствие, твърдят икономисти. Те се аргументират с факта, че сегашните планове на правителството да харчи повече за пенсии трудно могат да бъдат решение на фискалните проблеми на страната. Италианското популистко правителство се надява да сключи сделка в последната минута, за да избегне наказателните действия на ЕС заради планираните големи разходи, залегнали в новия бюджет. То обаче е изправено пред основен икономически проблем от много по-голям мащаб. С рекорден спад на раждаемостта и голям брой млади хора, които бездействат в страната или се изнасят в чужбина, Италия е \"държавата, която забравя младите\", посочва професорът по демография Алесандро Розина от католическия университет \"Свещеното сърце\" в Милано. \"Това, което най-силно определя Италия в началото на 21-ви век, е именно начинът, по който младите поколения изчезват до такава степен, че това е не само обезпокоително, но пораждащо много проблеми в европейския контекст\", написа Розина миналия месец във в.\"Република. Въз основа на официалните данни, публикувани миналата сряда, сочещи спад на раждаемостта до нов исторически минимум, Розина е пресметнал, че Италия е единствената страна в Европа, където броят на хората на възраст 80 години е по-голям от броя на новородените. Страната има и рекорден дял на така наречените НЕЕТ- (NEETs) - млади хора, които \"са извън образователната система, нямат трудовата заетост или не се обучават\". Миналата година процентът им в Италия беше 29,5% спрямо средния за ЕС от 17,2%. Междувременно броят на италианците, които са се преместили в чужбина, се е утроил между 2007 и 2016 г. от 36 000 на 115 000 души, според данните, публикувани миналата година от Италианския национален статистически институт (Истат). Всичко това става на фона на предупреждения за изтичане на мозъци. Цифрата 115 000 цифри включват почти 25 000 завършили университет. През септември 2017 г. бизнес лобито Конфиндустрия (Конфедерация на италианските индустриалци, която е една от най-големите организации на работодателите в Италия), пресметна, че масовото напускане на страната на хора от по-младите поколения ще орязва икономическия растеж с 1 процентен пункт годишно. \"Това е истинско извънредно положение\", каза главният икономист Лука Паолаци по това време. През май Истат заяви, че Италия е \"втората държава в света с най-много стари хора\" след Япония с близо 1,7 пенсионери на всеки млад човек. Съотношението ще се увеличи до 2,65 през следващите 20 години. Това е показателно за нарастващия \"демографски дълг\" на страната, тъй като бъдещите поколения ще бъдат обременени с увеличаващи се пенсии, здравни и социални разходи, свързани с \"междупоколенчески дисбаланс\", който се очаква да се изостри допълнително. Повечето икономисти казват, че промяната на посоката на тези дългосрочни тенденции е от ключово значение за разрешаване на трайните проблеми на Италия с ниския растеж и незадоволителната производителност, но е спорно дали правителствената рецепта за дефицит и разходи предлага правилния отговор. В друга скорошна статия във в. \"Република\" Розина заяви, че Италия се нуждае от \"промяна на парадигмата\", от промяна в начина, по който се развива политиката за младежта и семейството, и посочи Германия като модел, тъй като тази страна вече вижда положителни резултати в усилията си да преодолее ниската раждаемост. Само че основният акцент в бюджета, изготвен от управляващата коалиция в Рим, крайнодясната \"Лига\" и антисистемното Движение \"Пет звездни\" (M5S), са субсидии за бедните и понижаване на пенсионната възраст. Докато реформата на системата на основния доход може да бъде от полза за младите хора, тъй като несъразмерна част от тях имат ниски доходи и/или са безработни, повечето икономисти оспорват целесъобразността на идеята да се увеличават редиците на италианските пенсионери. Вицепремиерът Матео Салвини от \"Лигата\", който е главният радетел на пенсионната реформа, е убеден, че ако на хората на възраст 60 години им бъде позволено да се пенсионират по-рано, техните работни позиции ще бъдат освободени за по-младите хора. Това бе оспорено от доклада на Международния валутен фонд за Италия, който преди три седмици заяви следното: \"Въз основа на доказателства от други страни е малко вероятно вълната от пенсионирания да създаде толкова много работни места за младите хора\". И така, проблемът с проектобюджета на Италия, който се контролира от Европейския съюз, е не само незачитането на правилата на еврозоната за дълга и бюджетния дефицит, но и начинът, по който правителството иска да използва допълнителните разходи. Симоне Феро, 30-годишен докторант в лондонския университет \"Куин Мери\", написа в италиански блог за икономически проблеми, че проектобюджетът е \"подарък\" за старите поколения и \"продължаващо преразпределение на благата за сметка на младите поколения\". / От БТА/", "date": "2018.12.04", "title": "Забравете дефицита: Италия трябва да се тревожи за демографската си катастрофа"}
{"url": "https://www.24chasa.bg/novini/article/7183831", "text": "Гарантирането на правата на децата и защитата на техния най-добър интерес е сред основните приоритети не само на Министерството на труда и социалната политика, но и на останалите институции, ангажирани с политиките за децата. Това каза министърът на труда и социалната политика Бисер Петков днес при представянето на подготвения от УНИЦЕФ Ситуационен анализ на децата и жените в България, съобщиха от пресцентъра на социалното министерство. Фокус на дискусията е била събираемостта и анализа на данните, свързани с деца, и подобряване на взаимодействието между институциите в тази област. В изказването си министър Петков е подчертал, че подкрепата за децата и уязвимите групи лица за гарантиране на всички техни права изисква системен и комплексен подход на работа и сътрудничество между всички ангажирани страни. Добрата комуникация, ефективното взаимодействие и синхронизирането на действията са от изключително значение за планиране на конкретните стъпки, които в най-голяма степен да отговорят на индивидуалните потребности на хората в затруднено положение. Усилията на Министерството на труда и социалната политика и останалите институции са насочени към създаването на условия за равен достъп до основни права за всички деца, е казал още министър Петков. Той е припомнил основните цели, залегнали в Плана за действие по новата 5-годишна програма на УНИЦЕФ за сътрудничество с правителството на България за периода 2018 - 2022 г. Приоритетни области за сътрудничество са ранното детско развитие и система за публична грижа за деца и приобщаващото предучилищно и училищно образование. Фокус се поставя върху превенцията на насилието, защита на жертвите и достъпът до правосъдие за всички деца. Ще бъдат подобрени партньорствата за наблюдение, комуникация и насърчаване на правата на детето в България и по света. Сътрудничеството между всички ангажирани страни и синхронизирането на действията са от изключително значение за реализацията на секторните политики за децата и семействата, е обобщил министър Петков.", "date": "2018.12.04", "title": "Бисер Петков: Равният достъп до основни права за всички деца е сред основните ни приоритети"}
{"url": "https://www.24chasa.bg/novini/article/7183843", "text": "Млада жена от монтанското село Долно Церовене открила домашния си любимец прострелян. Това съобщиха от ОД на МВР. Малко преди 20 часа в понеделник на телефон 112 бил получен сигнал за жестокото деяние. 35-годишна жителка на село Долно Церовене се оплакала на униформените, че е намерила кучето си застреляно. На местопроизшествието е отишъл екип от служители на реда, които направили оглед. Трупът на животното е транспортиран в Лом за аутопсия от ветеринар. По случая е образувано досъдебно производство.", "date": "2018.12.04", "title": "Застреляли кучето на жена в Монтанско"}
{"url": "https://www.24chasa.bg/novini/article/7183849", "text": "Петко Дюлгеров - обвинен за посредничеството при подкупа на бившия кмет на Младост Десислава Иванчева и заместничката й Биляна Петрова заявява, че \"работи за 15 процента от сумата\". Това се чува от записаните със СРС-та разговори, които бяха изслушани днес в съдебна зала, предаде БТА. Като уточнява, че може да поиска и 20 процента, Дюлгеров казва, че размерът на комисионната зависи от сложността на задачата. В записаните разговори Дюлгеров и строителният предприемач говорят само за забавена преписка. Интересен е фактът, че Дюлгеров никъде не назовава името на Иванчева, а ползва местоимения. Ваклин настоява за среща с Иванчева, но от разговора става ясно, че това не може да се случи. Вече сме зле психически и моля заседанието да не е целодневно. Това каза Бляна Петрова в началото на днешното заседание на делото срещу нея и отстранения кмет на район Младост Десислава Иванчва. Те и Петко Дюлгеров са подсъдими за подкуп, предаде  Петрова каза пред съда, че „вече сме три задържани в килията и въздухът не достига. Кислородът не достига буквално”, посочи Петрова. „Мисля, че за съвсем кратък период са били две, през останалото време са три, а и всички имаха възможност да видят в медиите снимките от килията както представлява, какъв е прозорецът, който очевидно няма как да се отвори, т.е. нямаме нормален достъп на свеж въздух, доколкото софийският въздух може да бъде наречен така“, обясни пред медиите адвокатът на Петрова – Емануил Йорданов. Той подчерта, че това, което на него му прави много силно впечатление е, че поредица от длъжностни лица, начело с министъра на правосъдието се оплакват от пренаселеност на следствените арести. „За мен тази пренаселеност е следствие от безобразната практика прокуратурата да иска най-тежките мерки за неотклонение, независимо от това дали разполага с доказателства или не и съдът да се съгласява в 98% от случаите с това“, посочи защитникът. Той заяви, че в конкретното дело липсва какъвто и да е смисъл Иванчева и Петрова да бъдат държани повече в арест.", "date": "2018.12.04", "title": "Дюлгеров работел за 15% от подкупа, издават СРС-тата"}
{"url": "https://www.24chasa.bg/novini/article/7183854", "text": "Обществената подкрепа за френския президент Еманюел Макрон и премиера Едуар Филип достигнаха рекордно ниски равнища, показва ново проучване на общественото мнение на института \"Ифоп-Фидюсиал\" за сп. \"Пари мач\" и радио \"Сюд\", предаде Ройтерс, цитирана от БТА.  Подкрепата за Макрон спадна до 23 на сто в проучванията, проведени в края на миналата седмица, като бележи спад с 6 пункта от предишния месец. Подкрепата за Филип бележи спад от 10 пункта до 26 процента. Равнището на популярност на президента Макрон съвпада с ниския резултат, достигнат от неговия предшественик Франсоа Оланд в края на 2013 г., отбелязва сп. \"Пари мач\". Тогава Оланд беше смятан за най-непопулярния лидер в съвременната френска история. Първите протести на \"жълтите жилетки\" против повишаването на цените на горивата се състояха на 17 ноември. След това те се превърнаха в по-общо протестно движение и израз на недоволството от Макрон. Протестите в Париж на 1 декември бяха съпроводени с изключително равнище на насилие, при което се стигна до обезобразяването на Триумфалната арка и прояви на масов вандализъм край булевард \"Шанз-елизе\".", "date": "2018.12.04", "title": "Популярността на френския президент достигна рекордно ниско равнище"}
{"url": "https://www.24chasa.bg/novini/article/7183859", "text": "Румънците харчат за храна и безалкохолни напитки над два пъти повече от средните стойности в ЕС, предаде Асошиейтед прес, като се позова на официални данни. Европейската статистическа служба (Евростат) публикува днес доклад, от който става ясно, че миналата година румънците са заделяли 27,8 процента от общите разходи на домакинството за храна и безалкохолни напитки. Средното равнище в ЕС на тези разходи е 12,2 процента, предава БТА. Каталин Стойка, професор в Националното училище за политически и административни науки, заяви за АП, че зад по-високите проценти в Румъния се крие бедността. Някои румънци казват, че страховете от комунистическо време, когато е имало недостиг на храна, определят начина им на пазаруване. Литва се нарежда след Румъния в тази класация, като 21,6 процента от общите разходи на едно домакинство в Литва отиват за храна. Най-малко заделят британците - само 8,2 процента, посочва АП.", "date": "2018.12.04", "title": "Румънците заделят най-много пари за храна в целия ЕС"}
{"url": "https://www.24chasa.bg/novini/article/7183860", "text": "Ние сме изчислените жертви, не може да се крием зад лицемерието на дипломацията. Това заяви министърът на транспорта Росен Желязков, цитиран от БТА, по повод приемането на общо преговорно становище на Съвета на ЕС по промяната на правилата за извършване на международни товарни пътни превози. Вчера приключи първото полувреме, не дойдохме с голяма кошница и не си тръгваме с много пълна кошница. Успяхме да се преборим за пълното заличаване на текста за прибиране на превозното средство в държавата на установяване. Първоначално текстовете предвиждаха прибиране на четири седмици, през шест, осем седмици. На третия рунд това предложение на австрийското председателство отпадна изцяло. Първоначално с голяма част от държавите от периферията имахме блокиращо малцинство, в третия рунд, за наше съжаление, колегите от Чехия и Словакия се присъединиха към алианса и с още две държави не ни достигна да блокираме изцяло постигането на общ подход, поясни министърът. Той отбеляза, че \"второто полувреме\" ще започне с обсъждането отново на въпроса в Европейския парламент. Умерен оптимист съм в ЕП да се предвиди изключение от правилото за забрана за ползването на почивките на шофьорите в кабината на камиона, посочи Желязков. Той уточни, че ще разговаря с евродепутати, за да може при обсъждането в ЕП да се предвиди изключение, когато почивката се извършва на подходящи места като паркинги с необходимите условия. Ако ЕП приеме тези предложения, отиваме на тристранни преговори при румънското председателство на Съвета на ЕС, добави министърът. По неговите думи е вероятно влизането в сила на новите правила да бъде от 2020 г. за директивата за командироването на водачите, а 18 месеца от датата на приемането - за т. нар. каботаж. Доволни сме, че отпадна връщането на превозното средство и сме недоволни от останалите неща. С колегите от Литва, Полша, Малта и Унгария подкрепихме декларация, която изразява нашето отрицание. За съжаление разделението е между държавите от Централна Европа и периферните държави. Не трябва повече да се разделяме на държави от Източна и Западна Европа. Правилото, че периферните държави страдат, се потвърди, коментира Желязков. Той уточни, че Европейската комисия е поела задължението да осигури средства за въвеждането на електронните тахографи в старите товарни превозни средства. В тези камиони устойствата се предвижда да бъдат поставени до 2024 г., а в новопроизведените да се вграждат от 2022 година. Стоим заедно с бранша, но само България и Литва бяха твърдо за неприемане на общ подход. Категорично заявих, че България предвижда да заведе дело пред Съда на ЕС, ако бъде предвидено връщането на камиона на четири седмици. Ще изследваме, след като видим как ще се развият нещата в ЕП, дали имаме основание да водим дело по другите елементи (на новите правила), поясни министърът. Както БТА съобщи, одобрените снощи от Съвета на ЕС общи насоки са само становище за преговорите с ЕП. Все още ЕП не е определил рамката за промяна на правилата, които подкрепя. Когато преговорите по същество започнат, двете институции трябва да стигнат до пресечна точка, за да бъдат правилата въведени в действие.", "date": "2018.12.04", "title": "Желязков: България е изчислената жертва от промяната в правилата за превозите"}
{"url": "https://www.24chasa.bg/novini/article/7183864", "text": "Сръбският президент Александър Вучич обвини днес косовските власти, че искат \"да прогонят сръбския народ от Косово\", като издигат митническа бариера и планират създаване на армия, предаде АФП. Тези две решения \"имат за цел да прогонят сръбския народ от Косово\", се посочва в съобщение на сръбското президентство, предава БТА. Вучич е разговарял по тези въпроси с посланиците в Белград на Китай и Русия - двете страни, които подкрепят Сърбия в Съвета за сигурност на ООН. Някой очевидно тласка умишлено Сърбия в конфликт, отбеляза Вучич. Той определи като \"безотговорно\" поведението на Прищина, което може да \"доведе до катастрофа\". Сърбия \"не може и не иска пасивно да наблюдава унищожението на сръбския народ\", предупреди Вучич. Сърбия не признава обявената от Косово през 2008 г. независимост. Косово наложи миналия месец мита от 100 процента върху вноса на стоки от Сърбия, след като в резултат на усилено лобиране от страна на Белград Косово не успя да стане член на Интерпол. Преговорите за нормализиране на отношенията между Белград и Прищина са в мъртва точка от месеци. Косовският парламент ще разгледа на 14 декември на второ четене проект за създаване на армия. Проектът се осъжда от Сърбия и от сърбите в Косово. Независимо от критиките на Вашингтон и Брюксел, косовският премиер Рамуш Харадинай защити вчера решението си от 22 ноември да наложи 100-процентни мина върху стоките, внасяни от Сърбия. Харадинай повтори, че митата \"ще останат в сила, докато Сърбия признае независимостта на Косово\". От миналия вторник сърбите в Косово демонстрират, основно в разделения град Косовска Митровица.", "date": "2018.12.04", "title": "Вучич: Властите в Косово искат да прогонят сърбите"}
{"url": "https://www.24chasa.bg/novini/article/7183868", "text": "Галапагоските костенурки притежават генни вариации, свързани с възстановяване на ДНК, оповести дирекцията на Националния парк на Галапагоските острови, цитирана от Франс прес. На това се дължи лесното възстановяване на тези костенурки и дълголетието им. Геномът на галапагоската костенурка Самотния Джордж, която умря в плен през 2012 г., бе дешифриран от международен изследователски екип, предаде БТА. \"Изследването показва, че галапагоските костенурки притежават известен брой генни вариации, свързани с възстановяване на ДНК\", отбелязаха учените. \"Откриването на тайни, свързани с дълголетието на Самотния Джордж, може да допринесе да се вземат по-добри решения за възстановяване на различни популации костенурки на архипелага\", каза директорът на парка Хорхе Карион. В изследването са участвали учени от университета в Овиедо, Испания и Йейлския университет в САЩ. Самотния Джордж бе смятан за последния представител на вида Chelonoidis abingdonii, но няколко месеца след смъртта му бяха открити други 17 екземпляра на остров Изабела от архипелага. Самотния Джордж бе на 120-130 години, когато умря на 24 юни 2012 г., поясниха от Националния парк на Галапагоските острови. Между 30 000 и 40 000 костенурки от десетина вида, някои от които достигат дължина 1,80 метра и живеят до 180 години, живеят на тези райски острови. Резултатите от изследването са публикувани в Nature Ecology & Evolution.", "date": "2018.12.04", "title": "Тайната на дълголетието на галапагоските костенурки се крие в тяхната ДНК"}
{"url": "https://www.24chasa.bg/novini/article/7183879", "text": "Хърватският премиер Андрей Пленкович осъди акцията на Русия в Керченския пролив, при която бяха задържани три военни украински кораба с моряците, и изтъкна, че това е било неприемливо нарушаване на международното право, съобщи Танюг, цитирана от БТА. Разтревожени сме във връзка със ситуацията в Украйна. Това е неприемливо и е против международното право. Подкрепяме всички международни инициативи, които ще смекчат напрежението при пълна подкрепа на териториалната цялост и суверенитет на Украйна, заяви Пленкович на срещата на върха на Централноевропейската инициатива в Загреб. В речта си Пленкович изтъкна също, че въпросите за сигурността и миграцията са главните теми на тази среща, с която Хърватия приключва едногодишното председателство на регионалната инициатива, обединяваща 18 страни.", "date": "2018.12.04", "title": "Хърватският премиер остро осъди акцията на Русия в Керченския пролив"}
{"url": "https://www.24chasa.bg/novini/article/7183885", "text": "Шах на пешката, за да спасим царицата. Така определи оставката на зам.-кмета на София Евгени Крусев шефът на БСП - София, и червен общински съветник Калоян Паргов след заседанието на Изпълнителното бюро на партията. Но това не означава, че царицата ще се спаси - идва време да излезе напред и да поеме отговорност, заяви Паргов. И обясни, че червените в Столичния общински съвет са търсили отговорност за скандалите около ремонтите в центъра на София от кмета, а не от заместниците. Те са буфери, които пазят кмета в критична ситуация, коментира той. Но оставките не решават проблемите, допълни Паргов. Той изрази дълбоко съмнение, че оставката на Крусев е плод на личното му решение, както казва самият той, защото в ГЕРБ не процедирали по този начин. И припомни, че още при назначаването на Крусев за зам.-кмет БСП е поставила въпроса за експертизата на 28-годишния мъж. Значи има проблем и в кадровата политика, коментира шефът на червените в столицата. Паргов призова Фандъкова да понесе отговорност за проблемите в столицата. А ако подаде оставка, в оставащата година до местните избори София може да се управлява от временен кмет, обясни шефът на червената организация. БСП предлага въведения от ГЕРБ данък върху старите автомобили да бъде използван целево във всички градове за справяне с проблемите с мръсния въздух. Според Паргов по темата управляващите си правели в София кризисен пиар, който обаче нямало да успокои софиянци, а бил само опит да се прикрие проблема. Решаването на проблема трябва да е насочено към домакинствата, които се отопляват на твърдо гориво. Парите от данъка върху старите коли да бъдат използвани ударно и целево за закупуването и монтирането на инсталации, които се монтират на комините за пречистване на дима, който излиза от тях, предлага БСП. В София по данни на общината това са 55 хиляди домакинства. Хората са бедни и трудно могат да си позволят такива скъпоструващи решения, колкото и да са екологични те, обясни Паргов. Мръсният въздух допринася за увеличаване на смъртността и за това човек да живее с 2 г. по-малко, отколкото му е предвидил Господ. Този проблем изисква спешни мерки, коментира Паргов.", "date": "2018.12.04", "title": "Паргов: Оставката на Крусев е шах на пешката, за да спасим царицата"}
{"url": "https://www.24chasa.bg/novini/article/7183840", "text": "Бургаският апелативен съд измени присъдата и наложи по-ниско наказание на Кирил Христов-Кирил Принца, който на 17 април, 2016 г. застреля готвача на заведението си Никола Колев. Въззивният състав е преквалифицирал деянието от умишлено убийство в такова, извършено по непредпазливост и е редуцирал 7-годишната присъда на 4 г. лишаване от свобода. Съдът е изменил режима на изтърпяване на наказанието за престъплението против реда и общественото спокойствие по чл. 325 от НК от строг в общ и е изменил определеното общо наказание. В останалата част присъдата е потвърдена.  Кирил Христов трябва да заплати на съпругата на жертвата 140 000 лв.  като обезщетение за претърпени неимуществени вреди и по 130 000 лв. за двамата сина на готвача. Христов бе е признат за виновен в това, че на 17.04.2016 г., около 21,50 часа  в лек автомобил, паркиран до ресторант \"Принц Кирил\" в Несебър, е прострелял Никола Колев с пистолет \"Зиг Зауер\", с което е причинил смъртта му. Подсъдимият е признат за виновен и в това, че малко по-рано на същата дата,  в градината пред ресторанта, е извършил непристойни действия, грубо нарушаващи обществения ред и изразяващи явно неуважение към обществото, като деянието по своето съдържание се отличава с изключителна дързост - употребил огнестрелно оръжие и стрелял четири пъти към саксия с палма в присъствието на готвача Никола и бизнесмена Пламен Копчев. Решението на Апелативен съд –Бургас подлежи на обжалване и протест в 14-дневен срок.", "date": "2018.12.04", "title": "Намалиха почти наполовина присъдата на Кирил Принца, застрелял готвача си"}
{"url": "https://www.24chasa.bg/novini/article/7183891", "text": "България се развива устойчиво като туристическа дестинация за четири сезона и през последните години постигна рекордни резултати в сектора. Това заяви министърът на туризма Николина Ангелкова на традиционната си годишна среща с чуждестранните посланици у нас. Тя информира за статистиката, постигната от страната ни и за броя посетители от водещите входящи пазари, съобщиха от пресцентъра на министерството на туризма. В първата петица са Румъния, Гърция, Германия Турция, Русия. За първите десет месеца на 2018-а България е посетена от над 8,4 млн. чуждестранни туристи, което е близо 5% ръст спрямо същия период на миналата година. С още по-високи темпове растат и приходите от международен туризъм, подчерта още тя. За периода януари-септември 2018 г. те възлизат на 3,2 млрд. евро, което бележи 7% увеличение спрямо същия период на предходната година. Министър Ангелкова акцентира, че през лятото чуждестранните посещения на туристи в страната са били над 5.4 млн. и това е най-успешният сезон до момента. Очакваме тези рекордни данни да бъдат надградени и от новия зимен сезон, който ще се открие от 15 декември и за който се очертават около 5 процента ръст на туристите като начална прогноза. Тези постижения са резултат от взаимодействието на министерството с бизнеса и активната подкрепа на администрацията за улесняване на услугите за гражданите и бранша в туризма, каза министър Ангелкова. Тя припомни, че част от промените, които нейният екип инициира по Закона за туризма и Закона за устройството на Черноморското крайбрежие, са вече факт, а други са пред финално съгласуване. Те дават актуализирана рамка за дейността в сектора и изпълняват приоритетите на правителството за намаляване на административната тежест. Бе транспонирана в българското законодателство и евродирективата за пакетните пътувания, което също съдейства на бизнеса. Министър Ангелкова подчерта, че Министерството на туризма е първата държавна администрация, която на 1 декември тази година представи ново поколение електронни услуги за всички регистрационни режими, които предоставя по Закона за туризма. Те вече са достъпни за потребителите чрез специално разработена платформа. Електронният подпис на документите вече е възможен и чрез лицево разпознаване през смартфон след начална регистрация. Услугите могат да се ползват 24 часа в денонощието, 7 дни в седмицата от всички краища на света. Това пести време, но и средства на гражданите и предприемачите, каза още министърът. До март 2019 г. министерството ще е обхванало с електронните си услуги около 80 процента от страните по света. Министър Ангелкова съобщи също, че през януари 2019 г. ведомството ще демонстрира и демоверсията на Единната система за туристическа информация, която ще направи пребиваването в България още по-сигурно и ще е от голяма полза за статистиката, движението на посетители по позари, както и за приходите в сектора. Данните ще се събират на общата информационна платформа, която е изцяло съобразена с GDPR, а личните данни ще са напълно защитени. Качеството на предлагания продукт е изключително важно за нашата администрация, за да можем да утвърдим имиджа на страната, която привлича все повече платежоспособни туристи, посочи министър Ангелкова. За всеки хотел и ресторант ще се въведе идентификационен код, който ще персонализира дейността му. Важен елемент от нашата работа е и определяне статута на националните курорти, които са лицето на българския туризъм, подчерта министърът. Тя се спря подробно и на друго голямо предизвикателство в отрасъла – подготовката и квалификацията на достатъчно изпълнителски кадри за сектора. Сред краткосрочните мерки за преодоляване на този дефицит това лято от трети страни бяха наети над 7700 сезонни работници в туризма - двойно спрямо предното лято. Такива кадри ще бъдат ангажирани и през новия зимен сезон. Министерството не спира да работи и по дългосрочните мерки за решаване на проблема. Съвместно с Министерството на труда и социалната политика бе сключено споразумение за сътрудничество в тази посока и вече се работи по пилотен проект с Българо-германския център за професионално обучение. В него ще се подготвят както безработни, така и работещи, но за придобиване на квалификация в туризма, стана ясно от думите й. Министър Ангелкова направи преглед за свършеното от министерството за популяризиране туристическия потенциал на страната пред българските и чуждестранните посетители. След успеха на първоначално създадените 8 културно-исторически дестинации туристическата администрация съвместно с бизнеса и общините разработи и 12 винено-кулинарни и 7 балнео- и СПА дестинации, които бяха широко дискутирани на кръгли маси в страната. Следващата година планираме разработването на дестинации, които ще насърчат поклонническия туризъм, анонсира още тя. Работи се заедно с 11 държави от региона да се създаде общ балкански маршрут, който ще привлича не само туристи от Европа, но и от далечни дистанции. Продължава активното присъствие на България и в други международни инициативи – по проекти на Организацията за черноморско икономическо сътрудничество, Дунавската стратегия и различни проекти на Световната организация по туризъм. Те ще популяризират още по-активно страната ни като дестинация, предлагаща разнообразни видове услуги на разумна цена за масов и специализиран туризъм, включително и кулинарни инициативи за региона. Министър Ангелкова съобщи също, че се подготвят и няколко инвестиционни тура у нас за водещи компании в сектора. Перспективно е да работим с всички държави, които проявяват интерес към страната ни като място за туристически визити и правене на бизнес. За това съдействат и маркетинг активностите ни - кампаниите с водещи световни медии, присъствие в дигиталните платформи, популяризиране на нашите забележителности и услуги чрез интернет платформата I love Bulgaria, посочи министърът. Тя обърна внимание върху голямото значение на диалога с водещи световни туроператори и браншови организации от страните партньори, като им благодари за ползотворното сътрудничество. На въпрос за предстоящата година на Пловдив като европейска столица на културата министър Ангелкова информира, че това изключително престижно събитие ще включи над 500 прояви, представящи региона и страната като културна и историческа дестинация. Министърът подчерта, че се полагат постоянни усилия за задоволяване потребностите на туристи със специални нужди. Правим всичко възможно чрез регулация да осигурим на хората със специални потребности условия за достъпност и комфорт в ресторантите и хотелите. Много концесионери на плажове вече поставиха съответното оборудване за достъп на такива посетители там, където теренът позволява. Над 300 хотела са проверени дали имат специални стаи и друго оборудване за удобствата на тези клиенти, обобщи министър Ангелкова. Дипломатите поздравиха министър Ангелкова и нейния екип за постигнатите високи резултати в туризма и подкрепиха усилията България да се превърне в привлекателна дестинация за четири сезона, като изтъкнаха ролята на международното партньорство и инициативността на бранша. Те декларираха, че ще продължат да работят съвместно за устойчивото развитие на туризма. На финала на срещата министър Ангелкова връчи на всеки от дипломатите грамота за ползотворно сътрудничество в областта на туризма. „Освен посланици на страните си Вие сте и посланици на България пред света“, категорична бе министърът.", "date": "2018.12.04", "title": "Ангелкова представи постигнатото в\nтуризма пред чуждите посланици"}
{"url": "https://www.24chasa.bg/novini/article/7183898", "text": "Издирваният като участник в мутренско меле в плажен бургаски бар през август Петър Попчев-Попчето е задържан, наложен му  е 48-часов арест, съобщиха от Апелативната прокуратура. Държавното обвинение вече е внесло искане в съда за постоянна мярка \"задържане под стража\". Попчев е  обвинен в извършване на хулигански действия при опасен рецидив. Инцидентът е от 29 август, когато в известен бар на Северния плаж се завихря масов бой като от 90-те години на м.в. Арестувани са няколко човека, но Попчев успява да се изплъзне и е обявен за издирване. Заловен  е на 4 декември, уточняват от прокуратурата. С мярка \"подписка\" е  другият разследван за мелето Георги Карчев-Карчо. Третият участник в скандалния бой Димитър Ганев пък бе сред задържаните преди дни в Бургас, когато бе разбита поредната наркогрупа, действала по морето. ", "date": "2018.12.04", "title": "Задържаха Попчето, издирван за мутренско меле в бургаски бар"}
{"url": "https://www.24chasa.bg/novini/article/7183984", "text": "Във връзка с чистотата на въздуха на София всеки ден Столичната община проверява всички автосервизи, автокъщи и обекти за смяна на гуми. Една от линиите е да не си позволяват отопление с отработени масла и гуми. Проверяват се и всички строежи, като се следи те пък да не горят строителни отпадъци. Проверява се и отоплението в апартаментите на Виетнамските общежития. Това съобщи шефът на екологичната комисия в Столичния общински съвет Лорита Радева на пресконференция от ГЕРБ-София, която свика председателят на софийската организация на партията Цветомир Паунов. Стоим зад кмета Йорданка Фандъкова, подчертаха от ГЕРБ-София. Признак на празноговорене е да кажеш, че трябва да се прилагат комплексни мерки. Ние предприемаме конкретни мерки, подчерта депутатът Александър Ненков. Догодина София ще има 100% екологичен транспорт, подчерта той. Столична община ще продължи да съдейства на прокуратурата за проверките на ремонта на \"Граф Игнатиев\". Реконструкцията на улицата продължава, като вземаме предвид предложенията на гражданите. Това заяви шефът на стопанската комисия и зам.-председател на СОС Николай Стойнев. И напомни, че отговорност носи и проектантът на обекта, заради който Евгени Крусев освобожава позицията зам.-кмет по транспорта на София.", "date": "2018.12.04", "title": "ГЕРБ: Всеки ден се проверява как се отопляват автомивките и строежите (Видео)"}
{"url": "https://www.24chasa.bg/novini/article/7184035", "text": "Възможностите за инвестиции в транспортни инфраструктурни проекти в България обсъди зам.-министърът на регионалното развитие и благоустройството инж. Валентин Йовев с португалски финансови инвеститори, съобщиха от пресцентъра на Министерство на регионалното развитие и благоустройството. На срещата, която се проведе в сградата на МРРБ днес, присъстваха и инж. Николай Станков, съветник в политическия кабинет на министъра на регионалното развитие и благоустройството и представители на Агенция „Пътна инфраструктура“. Представени бяха пътни инфраструктурни обекти, които биха могли да бъдат реализирани под формата на публично – частно партньорство: доизграждането на автомагистрала „Хемус“; аутобанът Русе – Велико Търново; тунелът под връх Шипка; скоростният път Видин – Ботевград; магистрала Черно море; тунелът под Петрохан. „Тези участъци от републиканската пътна мрежа са част от няколко международни транспортни коридора, които са със стратегическа важност за страната и са с интензивен трафик, което гарантира добра възвращаемост на инвестициите“, подчерта по време на срещата заместник – министър Йовев. По думите му стратегическото местоположение на България - в центъра на Югоизточна Европа и на кръстопът между Европа, Близкия Изток и Азия, е още едно предимство на страната ни за привличане на чуждестранни инвеститори. 5 от общо 10 пан-европейски транспортни коридора преминават именно през България, стана ясно още по време на разговора. Пред португалските гости бяха очертани и някои икономически фактори, влияещи положително върху инвестиционния интерес към страната ни, а именно ниската ставка на корпоративния данък и данъкът върху доходите, които са по 10% всеки, бързо нарастващият брутен вътрешен продукт през последната година, политическата стабилност. Политиката на правителството, в това число на Министерството на регионалното развитие и благоустройството, в сферата на пътната инфраструктура е устойчива и ще продължи да се развива така и в бъдеще, каза в заключение заместник – министър Йовев.", "date": "2018.12.04", "title": "Португалски инвеститори с интерес към изграждането на \"Хемус\" и няколко тунела"}
{"url": "https://www.24chasa.bg/novini/article/7184061", "text": "Екипи на Столичен инспекторат са извършили днес проверки на 30 автосервизи и пунктове за вторични суровини, на които са съставени предписания, съобщават от Столична община. Най-много от проверените обекти са в районите \"Искър\" и \"Връбница\". Общо 8 строителни обекти също са проверени в днешния ден на територията на Столична община, като не са установени нарушения. Проверките ще продължават. Тяхната цел е предотвратяване на нерегламентираното изгаряне на отпадъци и замърсяване на въздуха. Екипи на общинска дирекция \"Аварийна помощ и превенция\" и полицията проверяват за горене на отпадъци на открито.", "date": "2018.12.04", "title": "И днес проверяват нерегламентирано ли се изгарят отпадъци"}
{"url": "https://www.24chasa.bg/novini/article/7184064", "text": "Остава един ден до края на онлайн гласуването за третите годишни награди в туризма, които се връчват от Министерството на туризма, съобщиха от ведомството. Електронният вот ще определи победителите в 16-те категории и ще бъде прекратен на 5 декември в 24.00 часа. Всеки може да гласува еднократно за един участник в една категория, като се отчита едно гласуване от всеки IP адрес, но може да се подкрепи кандидат от всяка категория. В надпревара за приза във всички категории се състезават 125 участници, които са били определени за финалисти от общо 132 кандидатури, получени в Министерството на туризма. Призовете се връчват за трета поредна година, целта е да бъдат отличени усилията на общините, туристическия бизнес и медиите, и откроени постиженията им през годината. Наградите ще бъдат връчени на официална церемония на 11 декември 2018 г. в София.", "date": "2018.12.04", "title": "Гласува се още ден онлайн за годишните награди в туризма"}
{"url": "https://www.24chasa.bg/novini/article/7184076", "text": "В Кремъл разчитат, че срещата на руския президент Владимир Путин и гръцкия премиер Алексис Ципрас на 7 декември в Москва ще сложи край на един труден период в двустранните отношения, свързан с дипломатически скандал, предаде ТАСС, като цитира помощника на руския президент Юрий Ушаков. Това посещение /на Ципрас в Русия - бел.ТАСС/ има особен характер, доколкото е призвано да сложи край на неспокойния период на развитие на нашите двустранни отношения, подчерта Ушаков. Имам предвид изгонването на съответните сътрудници в нашето посолство в Атина, Черноморската банка за търговия и развитие, забраната за влизане в Гърция на двама наши бивши депутати, поясни Ушаков. По думите му тази ситуация е била нетипична за отношенията между двете страни, предава БТА. Ушаков определи като \"особено досадна\" отмяната на тържествените мероприятия по повод 25-та годишнина от подписването на договора за дружба и сътрудничество и 190-та годишнина от установяването на дипломатически отношения. Ушаков напомни, че във връзка с тези дати е било планирано и посещение в Гърция на руския министър на външните работи Сергей Лавров, което по-късно е било отменено. Слава Богу, че и двете страни сега проявиха мъдрост и решиха в края на годината да организират посещение в Русия на премиера Ципрас и така да сложат край на такъв нетипичен период в нашите отношения, каза Ушаков. Той отбеляза, че на 5 и 6 декември ще се състои заседание на междуправителствената комисия на двете страни, на което ще се обсъдят проблеми в сферата на икономиката и политиката, и в социалната сфера. Помощникът на руския президент съобщи, че в Москва на Ципрас ще бъде предадено копие от знамето на гръцкия пехотен полк, сформиран през 1777 г. Три знамена на полка са били открити в архива на Ермитажа, където специално за Ципрас са направили реплика на едно от знамената. Ушаков изтъкна, че отношенията между Русия и Гърция в икономиката се развиват добре - за деветте месеца на 2018 г. стокооборотът е нараснал с 11 процента. Той добави, че нараства и туристическият поток, като до края на годината Гърция ще бъде посетена от над 1 милион руснаци.", "date": "2018.12.04", "title": "Русия: Срещата между Путин и Ципрас ще сложи край на трудните отношения между страните"}
{"url": "https://www.24chasa.bg/novini/article/7184031", "text": "„Развиваме продукциите, които през последните две години донесоха успех на телевизионните ни сезони. Работим по следващите, обогатени издания на рейтинговите лидери от тази пролет - „Гласът на България“, MasterChef България, „Бригада Нов дом“, „Смени жената“ и българския сериал „Столичани в повече“, обяви главният изпълнителен директор на bTV Media Group Флориан Скала в интервю за международната медия  , която отразява ТВ бизнеса в Централна и Източна Европа. Следващата пролет bTV ще предложи и много ексклузивно съдържание за дигиталните канали на „Гласът на България“ и MasterChef, като предстоят и други оригинални продукции за онлайн среда, добави Скала. Според него новините и актуалните предавания на bTV ще останат гръбнакът на програмата. „Страната се готви за европейски избори и зрителите могат да разчитат, че ще им предоставим най-професионалното и безпристрастно отразяване и анализ на актуалните събития в България и Европа“, каза той. Скала коментира и наскоро започналата онлайн видео поредица „Новините отвътре“, в която водещите и репортерите на bTV споделят ноухау за работата си и за това как да разграничаваме качествената, професионална журналистика от фалшивите новини. Междувременно екипът работи по изцяло интегрираното студио на новините и делничните актуални предавания на bTV, в което се внедряват ултрамодерни технологични решения. „Вдъхновено е от подобни проекти на водещи международни телевизионни канали, като работим със световно признати студио дизайнери”, коментира шефът на bTV и уточни, че заради мащаба и сложността си проектът ще премине през няколко подготвителни етапа преди зрителите да видят новото студио в първите месеци на 2019 г. Флориан Скала се присъедини към bTV Media Group преди две години, през декември 2016 г., като оттогава компанията значително подобни финансовите си резултати. “Вложихме значителни усилия в повишаването на гледаемостта, в развитието на мулти-платформеното си присъствие и в подобряването на резултатите от продажби. Успяхме, защото приоритетно се фокусирахме върху качественото съдържание. Направихме и сериозни стъпки в посока синергия между всички канали на bTV Media Group, така че продукциите ни да се позиционират еднакво успешно в телевизионна, онлайн и радио среда“, добави той. Според Скала сега bTV разполага с допълнителни ресурси, за да инвестира повече в локално съдържание за всички платформи. Цялото интервю вижте тук >> ", "date": "2018.12.04", "title": "Пет праймтайм продукции и повече онлайн видео от bTV следващата пролет"}
{"url": "https://www.24chasa.bg/novini/article/7184088", "text": "\"Топлофикация\" в Русе извършва ремонт на участъка в кв.\"Здравец - Изток\", където на 1 декември /събота/ 44-годишна жена пропадна в гореща вода и получи изгаряния. Това съобщава изпълнителният директор на дружеството Севдалин Желев в изявление, изпратено до медиите. В него той потвърждава, че на мястото на инцидента действително е имало авария на тръби, които са част от топлопреносната мрежа на града, предаде БТА. \"За съжаление, изпуснатата гореща вода е довела до размиване на почвата под твърдата тротоарна настилка, която явно пострадалата жена не е имало как да види и поради този факт е пропадналa\", казва Желев. Той обяснява, че в почивния ден е получен сигнал, че в този район имало авария, но поради изключително ниските температури било невъзможно спиране на топлоподаването, тъй като на това отклонение са включени шест жилищни блока и училище. От дружеството изразяват \"искрено съчувствие за нелепия инцидент, който е претърпяла жената\".", "date": "2018.12.04", "title": "Тротоарът пропаднал под краката на жената, която едва не се свари в яма с гореща вода в Русе"}
{"url": "https://www.24chasa.bg/novini/article/7184108", "text": "Пикът на новия 25-и цикъл на слънчевата активност ще бъде през 2022-2023 г., съобщи ТАСС, позовавайки се на руски астрономи. Експерти на датската инвестиционна банка Саксо банк прогнозираха заплаха за световната икономика заради силна слънчева буря през 2019 г., свързана с началото са 25-ия цикъл на слънчева активност, предаде БТА. \"Що се касае до началото на слънчевия цикъл, той може да започне през 2019 г., но това по-скоро ще се случи през 2020 г. Това обаче ще е само началото му, а големи геомагнитни смущения, предизвикани от слънчева активност, тогава не се очакват. Максимумът на слънчевия цикъл, когато са възможни силни избухвания, ще е през 2022 г. - 2023 г.\" - каза главният научен сътрудник от Пулковската обсерватория Юрий Наговицин. Той отбеляза, че още е сложно да бъде прогнозирана мощността на слънчевите избухвания, които може да очакваме след три-четири години. Въпреки това вероятността от многомилиардни загуби и глобални катаклизми е близка до нулата. Периодичността на слънчевата активност беше открита в средата на 19-и век. Традиционно продължителността на циклите се смята за 11-годишна. Те се характеризират със сравнително бърз ръст на слънчевата активност през първите три-четири години. След това тя постепенно намалява за седем години. Слънчевите цикли обаче не се подчиняват на строг календар и продължителността им може да варира от седем до седемнайсет години.", "date": "2018.12.04", "title": "Новият слънчев максимум ще е през 2022-2023 г."}
{"url": "https://www.24chasa.bg/novini/article/7184109", "text": "Канадската звезда Памела Андерсън разкритикува в Туитър \"структурното насилие на елитите\" във Франция и по света след тежките сблъсъци на протестите на \"жълтите жилетки\", предаде Франс прес, цитирана от БТА. \"Презирам насилието, но какво представлява насилието на всички тези хора, тези изгорени луксозни коли, в сравнение със структурното насилие на френските и световните елити?\", туитна звездата от американския сериал \"Спасители на плажа\", която сега живее в Марсилия с футболиста Адил Рами. \"Вместо да се хипнотизираме от тези кадри на пожари, трябва да се запитаме откъде идва това. Отговорът е - от растящите напрежения между елитите на големите градове и бедните в селските райони, между представляваните от Макрон политици и 99-те процента, на които им е писнало от неравенствата, не само във Франция, а и в целия свят\", написа Андерсън. \"Истинският въпрос е дали неподчинението може да е конструктивно и дали прогресистите във Франция и по света могат да използват тази енергия, за да може вместо кадри на насилие да виждаме изграждане на равни и егалитарни общества\", заключи звездата.", "date": "2018.12.04", "title": "Памела Андерсън за протестите във Франция: На света му писна от неравенствата"}
{"url": "https://www.24chasa.bg/novini/article/7184113", "text": "Отпускането на „де минимис“ за овце и кози-майки под селекционен контрол е заради проблемите с реализацията на продуктите от овче и козе мляко. Това доведе до невъзможност фермерите да реализират изискуемите количества по схемата за обвързано производство през 2017 г., тези стопани не са получили и никакво друго подпомагане. Това заяви министърът на земеделието, храните и горите Румен Порожанов на заседание на Консултативния съвет по животновъдство, съобщиха от пресцентъра на министерството. Той припомни проведените срещи с представители на преработвателния сектор и търговските вериги още през пролетта и лятото, на които беше констатирано затруднението с продажбата на сирене и кашкавал от овче и козе мляко. На Консултативния съвет беше представена и информацията за плащанията за сектора по мярка 14 „Хуманно отношение към животните“. Беше решено спорните казуси да бъдат разгледани от работна група, която да търси решение за всеки отделен случай. Стана ясно и че до края на годината предстоят плащания от 600 млн. лв. по Схемата за единно плащане на площ и около 100 млн. лв. за животновъдите. Директорът на Българската агенция по безопасност на храните д-р Дамян Илиев представи епизоотичната обстановка в страната във връзка с чумата по дребните преживни животни, африканската чума по свинете и птичия грип.", "date": "2018.12.04", "title": "Порожанов: Овцевъдите получават „де минимис“ заради проблем с реализацията на продуктите от овче мляко"}
{"url": "https://www.24chasa.bg/novini/article/7184118", "text": "Ски сезонът в Пампорово ще бъде открит на 8 декември, съобщи на пресконференция в София Мариан Беляков, изпълнителен директор на \"Пампорово\" АД, предава БТА. На пресконференцията за представяне на новостите в курорта за предстоящия зимен сезон участва и олимпийската шампионка Катя Дафовска, която е сред хотелиерите в Пампорово. И през тази зима от \"Пампорово\" АД прогнозират увеличение на туристическия поток, вписвайки се в тенденцията на ежегоден ръст на посещаемост на курорта през последните 6 години. Най-важното събитие през този ски сезон ще бъде домакинството на Пампорово на Интер Ски Конгрес от 17 до 23 март, за който се очакват над 1000 делегати от около 30 държави. В първия ден от ски сезона- 8 декември, гостите на курорта ще бъдат возени безплатно с лифтовете. До откриването ще бъдат обработени и отворени достатъчно писти, уточняват от \"Пампорово\" АД. За втора поредна година в курорта се организира пищен двудневен фестивал за студентския празник. Над 2000 студенти от цялата страна се очаква да празнуват в парти шатрата, която се издига специално за феста в района на \"Малина\". Дневната лифт карта през този сезон ще струва 58 лв., като поскъпването е с 3 лв. в сравнение с миналия сезон. От ръководството на дружеството уточняват, че са запазили символично увеличение на цената на фона на растящите разходи за услугата. В периода между 8-и и 21- и декември лифт картата е на промоционална цена от 37 лв. Очакванията са до 22 декември да бъдат готови и достъпни за скиорите и сноубордистите около 80% от пистите в ски зоната. Откриването на сезона в зона Мечи чал в Чепеларе ще бъде по-късно. И през тази зима скиорите ще имат достъп до ски зоните Пампорово и Мечи чал с една обща лифт карта. Нова кол- център система ще функционира от този ски сезон в Пампорово. Системата ще дава автоматизирана информация за различни дейности на територията на курорта, както и данни за състоянието на пистите и ски зоната, метеорологичните условия и др. Откритият през лятото Туристически център в курорта ще работи и през зимния период, като през ски сезона също ще се предлага гарантирана седмична програма. Панорамна площадка \"Перелик\" в ски зоната ще дава възможност на туристите да снимат неповторими пейзажи и гледки от планината. Открива се и нов детски център на 3 етажа в района на бившата автогара, предназначен за деца от 4 до 16-годишна възраст. Хотелите \"Перелик\" и \"Орловец\" отварят врати този уикенд напълно реновирани. До края на февруари ще бъде готов нов голям конферентен блок в \"Перелик\" с капацитет над 1200 души. В него ще се провеждат част от събитията на INTER SKI конгреса през март. Събитие от подобен мащаб в областта на ските не е провеждано досега в България, според Мариан Беляков. По негови изчисления домакинството на конгреса струва на \"Пампорово\" АД около 1 милион лева. В инвестициите за организиране на събитието на международната организация на ски учителите е включено изграждането на специализирани зони- снежен парк за обучение на деца в предучилищна и начална училищна възраст, специализиран снежен парк за ски и сноуборд свободен стил, зона за ски бягане. В навечерието на конгреса е подменено осветлението на писта \"Стената\", която ще бъде основна сцена на форума. И през тази зима се очертава засилен интерес от ирландски туристи, чийто ръст в курорта е около 20-30 на сто.", "date": "2018.12.04", "title": "Пампорово открива ски сезона на 8 декември"}
{"url": "https://www.24chasa.bg/novini/article/7184120", "text": "Председателят на турския парламент Бинали Йълдъръм се срещна днес с китайския премиер Ли Къцян в рамките на официално посещение в Китай, предаде в.\"Хюриет дейли нюз\", цитиран от БТА. Йълдъръм подчерта на срещата важността на географското положение на Турция и Китай, които са разположени на историческия път на коприната. Ние разглеждаме Китай като стратегическа /и/ приятелска страна, изтъкна Йълдъръм. Китайският премиер Ли Къцян приветства сътрудничеството между двете страни. Китай е готов да задълбочава сътрудничеството с Турция, базирано на взаимно уважение и изгода, посочи китайският премиер. Ние сме готови да установим контакт с Турция във всяка сфера и на всяко ниво, добави той.", "date": "2018.12.04", "title": "Ли Къцян: Готови сме за контакти с Турция във всяка сфера"}
{"url": "https://www.24chasa.bg/novini/article/7184291", "text": "Американски високопоставен представител каза, че Република Македония би могла да се присъедини към НАТО до пролетта на 2020 г., ако приложи споразумението с Гърция да промени името си на Република Северна Македония, решавайки продължилия десетилетия спор между двете страни за името, предаде Асошиейтед прес. Американският помощник заместник държавен секретар за Европа и Азия Матю Палмър каза днес в Сараево, че Македония може да стане 30-ият член на НАТО \"най-рано след 18 месеца\", предаде БТА. Това е изцяло реалистична целева дата, каза той. Но Палмър изрази безпокойство от руското \"вредно влияние\" в района на Западните Балкани, включително усилията за саботиране на решението на Македония да преследва целта за членство в НАТО. Според Палмър Кремъл прокарва своите интереси в района чрез разногласия, недоверие и безредици. Русия е съсредоточена основно върху това да лансира своите \"визии и цели, които са все повече в противоречие с нашите\", добави Палмър.", "date": "2018.12.04", "title": "САЩ: Република Македония би могла да се присъедини към НАТО до пролетта на 2020 г."}
{"url": "https://www.24chasa.bg/novini/article/7184289", "text": "Американските телевизии разпространиха драматични кадри от катастрофа на самолет в детски център във Флорида, предава Нова телевизия. Охранителна камера записала как малкият самолет се забива в сградата и избухва. В момента на катастрофата центърът за деца със специални нужди бил пълен с хора. Никой, освен хората в самолета, не е пострадал. Понеже машината се пързаляла дълго по улицата, служител предупредил детегледачките да предпазят децата. Пилотът и един пасажер в самолета са загинали.", "date": "2018.12.04", "title": "Самолет се разби в детски център във Флорида, двама са загинали (Видео)"}
{"url": "https://www.24chasa.bg/novini/article/7184305", "text": "Белият дом изрази днес категорична подкрепа за  , предаде Франс прес. \"САЩ решително подкрепят усилията на Израел да защити суверенитета си и призоваваме Хизбула да прекрати изграждането на тунели към Израел и да сe въздържа от всякаква ескалация и насилие\", посочи съветникът на президента Доналд Тръмп по националната сигурност Джон Болтън. \"В по-широк план призоваваме Иран и всички негови агенти да прекратят агресията си в района и провокациите, които представляват недопустима заплаха за израелците и регионалната сигурност\", добави той. Операцията, наречена \"Северен щит\", е пореден епизод от конфронтацията между Израел и ливанската проиранска организация от двете страни на определената от ООН Синя линия, която маркира израелско-ливанската граница, предаде БТА. Засега Хизбула не е реагирала, но говорителката на мироопазващите сили на ООН в Южен Ливан Малене Йенсен увери, че обстановката в района, където действа мисията ЮНИФИЛ, остава спокойна. Израел изгражда стена по границата с Ливан, за да предотврати опитите на хора на Хизбула да проникнат на израелска територия. Крайната цел е стената да се издига по протежение на цялата 130-километрова граница. Израелските военни съобщиха днес, че са започнали операция за разрушаване на тунели, прокопани от Хизбула от Ливан към вътрешността на Северен Израел, и че са открили тунел, който навлиза на 40 метра в израелска територия, предаде ДПА. Военният говорител Ронен Манелис каза, че целта на операцията е да се осуетят и неутрализират нападения през границата, извършвани с помощта на тунелите.", "date": "2018.12.04", "title": "Вашингтон изрази подкрепа за израелската операция срещу тунелите на Хизбула"}
{"url": "https://www.24chasa.bg/novini/article/7184311", "text": "Преборихме сме за прибирането на превозните средства. На трети рунд това предложение на Австрийското председателство отпадна изцяло. Доволни сме от това отпадане, но не сме доволни от останалото. Това заяви пред   министърът на транспорта Росен Желязков. С колеги от няколко други държави подписахме декларация, която отразява нашето несъгласие. Само България и Литва бяха твърдо на позиция за неприемане на общ подход, обясни той.", "date": "2018.12.04", "title": "Желязков: Преборихме сме за прибирането на превозните средства, доволни сме от това"}
{"url": "https://www.24chasa.bg/novini/article/7184331", "text": "Редовното правителствено заседание ще се проведе както обикновено – в сряда, 5 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 289 НА МИНИСТЕРСКИЯ СЪВЕТ ОТ 2017 Г. ДА ОПРЕДЕЛЯНЕ НА ПРЕДСТАВИТЕЛИТЕ НА МИНИСТЕРСКИЯ СЪВЕТ В НАЦИОНАЛНИЯ СЪВЕТ ЗА ТРИСТРАННО СЪТРУДНИЧЕСТВО. Внася: министър-председателят 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА МИХАИЛ БЕЛЧЕВ С ОРДЕН „СТАРА ПЛАНИНА” ПЪРВА СТЕПЕН. Внася: министърът на културата 3. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПЪТНА КАРТА ЗА ИЗПЪЛНЕНИЕ НА ЗАДЪЛЖЕНИЯТА, СЪГЛАСНО РЕШЕНИЕ (ЕС) 2017/899 НА ЕВРОПЕЙСКИЯ ПАРЛАМЕНТ И НА СЪВЕТА ЗА ИЗПОЛЗВАНЕТО НА РАДИОЧЕСТОТНА ЛЕНТА 470-790 MHZ В СЪЮЗА. Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ОДОБРЯВАНЕ НА ОТЧЕТ ЗА ИЗПЪЛНЕНИЕ НА НАЦИОНАЛНАТА ПРОГРАМА ЗА НАМАЛЯВАНЕ ВЪЗДЕЙСТВИЕТО НА РАДОН В СГРАДИ ВЪРХУ БЪЛГАРСКОТО НАСЕЛЕНИЕ 2013-2017 Г., ПРИЕТА С РЕШЕНИЕ № 537 НА МИНИСТЕРСКИЯ СЪВЕТ ОТ 2013 Г. Внася: министърът на здравеопазването 5. ДОКЛАД ЗА УТВЪРЖДАВАНЕ РАЗХОДИТЕ ЗА КОМАНДИРОВКИ В СТРАНАТА ЗА ТРЕТОТО ТРИМЕСЕЧИЕ НА 2018 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ. Внася: министър-председателят 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2018 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ. Внася: министърът на културата 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ И ЕДНОКРАТНО ФИНАНСОВО ПОДПОМАГАНЕ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ № 17 НА МИНИСТЕРСКИЯ СЪВЕТ ОТ 2018 Г. Внася: министърът на културата 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ № 17 НА МИНИСТЕРСКИЯ СЪВЕТ ОТ 2018 Г. Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г. Внася: министърът на вътрешните работи 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г. ЗА ФИНАНСИРАНЕТО НА ПРОЕКТИ, СВЪРЗАНИ С ИЗПЪЛНЕНИЕТО НА НЕОТЛОЖНИ МЕРКИ ЗА 2018 Г. ЗА ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ШЕНГЕНСКОТО ПРОСТРАНСТВО. Внася: министърът на вътрешните работи 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. Внася: министърът на регионалното развитие и благоустройството 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2018 Г. ПО БЮДЖЕТА НА ДЪРЖАВЕН ФОНД „ЗЕМЕДЕЛИЕ“ ЗА ВЪЗСТАНОВЯВАНЕ НА СРЕДСТВА ПО ИЗПЪЛНЕНИЕТО НА МЕРКИТЕ, СВЪРЗАНИ С НАЦИОНАЛНИТЕ ДОПЛАЩАНИЯ И ДЪРЖАВНИТЕ ПОМОЩИ. Внася: министърът на земеделието, храните и горите 13. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2018 Г. Внася: министърът на финансите 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА ЕЛИН ПЕЛИН ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА - ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И КООПЕРАЦИЯ „ПАНДА” ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ЛОГИСТИЧЕН ЦЕНТЪР OFFICE 1 SUPERSTORE”, С. РАВНО ПОЛЕ, ОБЩИНА ЕЛИН ПЕЛИН, СОФИЙСКА ОБЛАСТ . Внася: министърът на икономиката 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА ЯМБОЛ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА - ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „БАУМИТ БЪЛГАРИЯ” ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „НОВА ПРОИЗВОДСТВЕНА ИНСТАЛАЦИЯ НА БАУМИТ БЪЛГАРИЯ ЗА ПРОИЗВОДСТВО НА ПРОДУКТИ ЗА СТРОИТЕЛНАТА ПРОМИШЛЕНОСТ”. Внася: министърът на икономиката 16. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ИКОНОМИКАТА. Внасят: министърът на икономиката министърът на регионалното развитие и благоустройството 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ - ЧАСТНА ДЪРЖАВНА СОБСТВЕНОСТ, НА ОБЩИНА ЛЪКИ, ОБЛАСТ ПЛОВДИВ. Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА РУСЕ, ОБЛАСТ РУСЕ. Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ ВИСШИЯ СЪДЕБЕН СЪВЕТ ПРАВОТО НА УПРАВЛЕНИЕ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, И ЗА НАЗНАЧАВАНЕ НА БОГОМИЛ БАЛКАНСКИ, ГРАЖДАНИН НА РЕПУБЛИКА БЪЛГАРИЯ, ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ СЪС СЕДАЛИЩЕ В САН ФРАНЦИСКО И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА СИЛИЦИЕВАТА ДОЛИНА, ЩАТА КАЛИФОРНИЯ (ОКРЪЗИТЕ САНТА КЛАРА, САН МАТЕО, АЛАМИДА И САНТА КРУС). Внася: заместник министър-председателят по правосъдната реформа и министър на външните работи 24. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ПРИСЪЕДИНЯВАНЕ КЪМ СПОРАЗУМЕНИЕТО ЗА ТЪРГОВИЯ МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И КОЛУМБИЯ И ПЕРУ, ОТ ДРУГА СТРАНА, С ОГЛЕД НА ПРИСЪЕДИНЯВАНЕТО НА ЕКВАДОР, ПОДПИСАН НА 11 НОЕМВРИ 2016 Г. В БРЮКСЕЛ. Внася: министърът на икономиката 25. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА СКЛЮЧВАНЕ НА СПОРАЗУМЕНИЯ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ИЗПЪЛНЕНИЕТО НА ПРОЕКТИ В БОСНА И ХЕРЦЕГОВИНА, В РЕПУБЛИКА МАКЕДОНИЯ, В РЕПУБЛИКА МОЛДОВА И В ГРУЗИЯ. Внася: заместник министър-председателят по правосъдната реформа и министър на външните работи 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 6 НОЕМВРИ 2018 Г. В БРЮКСЕЛ. Внася: министърът на финансите 27. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ГНАЙСИ, ОТ НАХОДИЩЕ „СКРИБИН“, РАЗПОЛОЖЕНО В ЗЕМЛИЩЕТО НА С. КРИБУЛ, ОБЩИНА САТОВЧА, ОБЛАСТ БЛАГОЕВГРАД, НА „МИЛДЕТ ШИШКОВ – ЗСНМ“ ЕООД - С. КРИБУЛ. Внася: министърът на енергетиката 28. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ - ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЗЛОГОШ\", РАЗПОЛОЖЕНА В ЗЕМЛИЩАТА НА С. ПОЛЕТИНЦИ, С. ГОРА- НОВЦИ, С. ГОРНО УЙНО, С. ДОЛНО УЙНО, С. ПОЛСКА СКАКАВИЦА, ОБЩИНА КЮСТЕНДИЛ, С. ЗЛОГОШ, С. БРЕСТ, С. ДОБРИ ДОЛ, С. СУШИЦА, С. ДОЛНИ КОРИТЕН, С. ГОРНИ КОРИТЕН, С. ГАБРЕШЕВЦИ, С. УШИ, С. ТРЕКЛЯНО, С. КОСОВО, С. СРЕДОРЕК, С. ГОРНО КОБИЛЕ, С. ДОЛНО КОБИЛЕ, С. КИСЕЛИЦА, С. ЧЕШЛЯНЦИ, ОБЩИНА ТРЕКЛЯНО, ОБЛАСТ КЮСТЕНДИЛ, И С. РАЯНЦИ, ОБЩИНА ЗЕМЕН, ОБЛАСТ ПЕРНИК. Внася: министърът на енергетиката 29. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МИНЕРАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ТЕДИ\", РАЗПОЛОЖЕНА В ЗЕМЛИЩЕТО НА С. ТЕЛИШ, ОБЩИНА ЧЕРВЕН БРЯГ, ОБЛАСТ ПЛЕВЕН. Внася: министърът на енергетиката 30. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА Г10 ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „САШЕВО-2\", РАЗПОЛОЖЕНА В ЗЕМЛИЩЕТО НА С. ПЕТКО КАРАВЕЛОВО, ОБЩИНА ПОЛСКИ ТРЪМБЕШ, ОБЛАСТ ВЕЛИКО ТЪРНОВО. Внася: министърът на енергетиката 31. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЛУКОВИЦАТА-3\", РАЗПОЛОЖЕНА В ЗЕМЛИЩЕТО НА С. ГРОХОТНО, ОБЩИНА ДЕВИН, ОБЛАСТ СМОЛЯН. Внася: министърът на енергетиката 32. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БОТУШЧЕТО\", РАЗПОЛОЖЕНА В ЗЕМЛИЩЕТО НА ГР. ДОБРИНИЩЕ, ОБЩИНА БАНСКО, ОБЛАСТ БЛАГОЕВГРАД. Внася: министърът на енергетиката 33. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ: 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЛЮТИЧЕТО\", РАЗПОЛОЖЕНА В ЗЕМЛИЩЕТО НА С. МОРАВИЦА, ОБЩИНА МЕЗДРА, ОБЛАСТ ВРАЦА. Внася: министърът на енергетиката 34. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА. В ПЛОЩТА „ПЕТРОВ ДОЛ\", РАЗПОЛОЖЕНА В ЗЕМЛИЩЕТО НА С. ПЕТРОВ ДОЛ, ОБЩИНА ПРОВАДИЯ, ОБЛАСТ ВАРНА. Внася: министърът на енергетиката 35. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „КАЛИНАТА\", РАЗПОЛОЖЕНА В ЗЕМЛИЩЕТО НА С. РОГОШ, ОБЩИНА „МАРИЦА\", ОБЛАСТ ПЛОВДИВ. Внася: министърът на енергетиката 36. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ВЪРТЕШНИЦА\", РАЗПОЛОЖЕНА В ЗЕМЛИЩЕТО НА С. ЛИЛЯЧЕ, ОБЩИНА ВРАЦА, ОБЛАСТ ВРАЦА. Внася: министърът на енергетиката 37. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА РЕГИОНАЛНОТО РАЗВИТИЕ. Внася: министърът на регионалното развитие и благоустройството 38. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГАНЕ НА ЗАКОНА ЗА ФИЛМОВАТА ИНДУСТРИЯ. Внася: министърът на културата 39. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА БЪЛГАРСКИЯ ИНСТИТУТ ПО МЕТРОЛОГИЯ. Внася: министърът на икономиката 40. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на земеделието, храните и горите Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2018.12.04", "title": "Вижте какво решава Министерският съвет утре"}
{"url": "https://www.24chasa.bg/novini/article/7184337", "text": "Горилите могат да \"хитруват\" и притежават добри когнитивни способности, смятани досега само за човешки, установиха учени, наблюдавали поведението на маймуните в британски зоопарк, предаде Ройтерс. Учени от Бристолския университет закачили в заграждението на горилите игра, в която маймуните трябвало да придвижват фъстъци с пръчка. Накрая ядките падали и горилите можели да ги изядат като награда. Играта се оказала доста сполучлива и маймуните продължавали да играят дори когато фъстъците свършвали. Някои от тях обаче открили по-лесен начин да се сдобиват с лакомството. Те засмуквали ядките директно от закачената на стената игра, без да ги придвижват по сложния маршрут, предаде БТА. \"Това показва колко изобретателни са горилите, и че те могат да прилагат различни стратегии, за да се сдобият с храна,\" каза д-р Фей Кларк от Бристолския зоопарк. \"Горилите показаха изумителна способност да решават проблеми\", добави тя. Проектът е съвместна разработка на учени от Бристолския университет и Зоологическата градина на английския град. Целта му е да се упражняват и развиват когнитивните способности на горилите. Играчката трябвало да бъде изработена от здрав материал, за да издържи на удара на маймуните. Една горила може да бъде седем пъти по-силна от човека. Освен това трябвало да бъде забавна, за да се връщат животните при нея. Макар че основното предназначение на играта е било да се създава добро настроение и удовлетворение у животните, учените вече разработват нови модели. Те ще спомогнат за по-подробно изучаване на умствените способности на маймуните и тяхната психика. \"С помощта на играта можем да изучаваме и да измерим зрението, слуха и други когнитивните функции на горилите\", уточни Грей.", "date": "2018.12.04", "title": "Горилите могат да \"хитруват\" - способност,\nсмятана досега само за човешка"}
{"url": "https://www.24chasa.bg/novini/article/7184342", "text": "Артистът Камен Воденичаров съпреживя протестите на „Жълтите жилетки” в Париж този уикенд. В предаването   той заяви, че е видял едно непознато лице на френската столица. Той разказа, че има сили в Европа, които подклаждат протестите, защото Франция е втората най-голяма икономика в Европа след Германия, но те не са платени. „Всеки протест има две страни като монетата – видях жестовете на вандализъм, успях да видя погрома, счупените светофари и миризмата на запалена гума. Беше страшно. Преди протестите, улиците със скъпите магазини започнаха да се барикадират – сложиха метални решетки на витрините си”, сподели Воденичаров. Според Воденичаров, средната класа е притисната от таксите и високия стандарт на живот във Франция. „Ако взимате 3 000 евро заплата, то до вас реално достигат 1200 евро – с таксите за училища, наемите на жилища и режийните разходи, парите се равняват на тези в България. Увеличението на дизеловото гориво във Франция е между 8 и 12 цента – това се равнява на около 20 стотинки, но не това стои зад тези големи протести. Имаше хора, които бяха доста сурови и ние бихме ги нарекли хора от агитките, но имаше млади хора и ученици. Не можем да кажем, че това е платен протест”, коментира Воденичаров. В миналото актьорът беше едно от лицата на протестите у нас. Той заяви, че има нещо общо между недоволствата във Франция и България, а това е романтичната страна на тази съпротива.", "date": "2018.12.04", "title": "Камен Воденичаров за протестите във Франция: Видях непознатото лице на Париж"}
{"url": "https://www.24chasa.bg/novini/article/7184362", "text": "Двама членове на престъпна банда, които се представяли за полицаи и подмамвали пенсионери да им предадат спестяванията си, бяха осъдени днес в Западна Германия, предаде ДПА. Бандата използвала колцентрове в Турция, за да се обажда на жертвите, като уредила на дисплея на телефона им да се изписва стандартният полицейски номер, предаде БТА. Властите в германската провинция Северен Рейн-Вестфалия са регистрирали 10 000 случая на измама по тази схема през 2017 г. В случая, представен в съда, 80-годишна жена била принудена да предаде 178 000 евро. Съдът в Дюселдорф осъди 48-годишен мъж на 3 години и 10 месеца затвор, а неговия 29-годишен съучастник - на 18 месеца затвор. Двамата направиха пълни самопризнания. Бандата сплашвала жертвите, като ги предупреждавала, че ще станат обект на въоръжен грабеж, и в многократни обаждания настоявала да предадат ценностите си на полицай, който щял да ги посети. Полицията следяла двамата мъже и наблюдавала как по-младият прибира парите от жертвата. Полицаите се намесили, когато той предавал парите на по-възрастния. Парите са върнати на 80-годишната жена, която казала пред съда, че ги спестявала от 1960 г.", "date": "2018.12.04", "title": "Германски ало измамници мамят пенсионери с познатата у нас схема \"мним полицай\""}
