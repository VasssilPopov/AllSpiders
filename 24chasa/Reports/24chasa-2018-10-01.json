{"url": "https://www.24chasa.bg/novini/article/7081187", "text": "Ливанският външен министър Джебран Басил нарече \"чисти лъжи\" днес обвиненията на Израел за ракетни площадки край летището на Бейрут, предаде ДПА. В словото си пред Общото събрание на ООН в четвъртък израелският премиер Бенямин Нетаняху представи направени от въздуха снимки, които според него показват оръжейни складове на ливанската шиитска организация \"Хизбула\" в ливанската столица Бейрут. Той обвини Иран, че по негова поръчка \"Хизбула\" строи тайните площадки, в които да преоборудва ракетни снаряди в прецизни управляеми ракети, способни да поразяват цели в Израел, предава БТА. \"Ливан няма да позволи ООН да бъде използвана като платформа за обвинения срещу него\", каза Басил на пресконференция в Бейрут с участието на чужди посланици. Той добави, че Израел не се отнася с уважение към ООН, нито към нейните резолюции. Очаква се по-късно днес ливанското външно министерство да организира посещение на посланиците при площадките край бейрутското летище.", "date": "2018.10.01", "title": "Ливан: Израел лъже за ракетните площадки на \"Хизбула\" край летището на Бейрут"}
{"url": "https://www.24chasa.bg/novini/article/7081115", "text": "Министерството на здравеопазването прекрати поръчката за електронната здравна система. Причината са констатирани нередности. От министерството поясниха за Нова тв, че това няма да забави изграждането на системата за електронно здравеопазване. Идеята на прекратяването на поръчката е била да се прецизира заданията. Нова обществена поръчка ще бъде обявена в кратки срокове.", "date": "2018.10.01", "title": "Прекратиха поръчката за електронната здравна система"}
{"url": "https://www.24chasa.bg/novini/article/7081117", "text": "Върховният съд на Румъния прие днес искане на Националната дирекция за борба с корупцията (НДБК) за повторно отваряне на дело, което касае лидера на управляващата Социалдемократическа партия (СДП) Ливиу Драгня, съобщиха румънски медии. Разследването по това дело бе преустановено през 2013 г., но прокурорите от НДБК поискаха през юли повторното му отваряне, като се мотивираха, че разполагат с нови доказателства. Разследването касае приватизацията на компанията \"Тел Друм\" и рехабилитация на окръжни пътища. Делото касае Ливиу Драгня и още шест лица, предаде БТА. Румънската пътностроителна компания \"Тел Друм\" е обект на друго разследване на антикорупционната прокуратура по сигнал на Европейската служба за борба с измамите (ОЛАФ), която има доказателства за незаконно изплащане на 21 милиона евро от европейския фонд за регионално развитие за пътно строителство в Румъния. Ливиу Драгня, като председател на Окръжния съвет на Телеорман в периода 2000-2012 г., и още осем държавни служители и бизнесмени са обвинени по това дело в сформиране на организирана престъпна група, използване или представяне на документи с невярно съдържание, подаване на неверни, непълни или неточни декларации с цел неправомерно получаване на европейски фондове, а също и в злоупотреба със служебно положение. По това дело прокурорите от НДБК наложиха запор върху имущество на лидера на СДП на стойност над 127 милиона леи (около 28,2 милиона евро). Върховният съд потвърди днес отварянето на друго дело във връзка с \"Тел Друм\" - за приватизацията на компанията и за рехабилитация на някои окръжни пътища. Разследването се води срещу неизвестен извършител по престъплението злоупотреба със служебно положение против обществения интерес. Същевременно в трибунала на Телеорман утре ще бъде разгледано подобно искане за отваряне на дело, което също касае \"Тел Друм\". Двете дела са свързани с третото дело, което НДБК разследва по сигнала на ОЛАФ.", "date": "2018.10.01", "title": "Тръгва повторно дело, по което обвиняват Ливиу Драгня в престъпна дейност"}
{"url": "https://www.24chasa.bg/novini/article/7081123", "text": "Референдумът в Македония за договора с Гърция за преименуването на балканската страна, който се състоя в неделя, е неуспешен. Това призна президентът на Република Македония Георге Иванов в понеделник в свое обръщение към гражданите на републиката, съобщи ТАСС. Речта на президента се предаваше по централните телевизионни канали в Македония, предава БТА. Реалността е такава, че референдумът не успя. Не се опитвайте да променяте реалността. Не си струва да се недооценява суверенната воля на македонските граждани, отбеляза президентът. Дойде време да се отговаря пред македонския народ, каза Иванов. По думите на Иванов Македония трябва да продължава да се движи по европейския път, но \"с чувство на собствено достойнство\", а не под натиск и ръководейки се от двойни стандарти.", "date": "2018.10.01", "title": "Президентът на Македония: Референдумът за преименуване на страната е неуспешен"}
{"url": "https://www.24chasa.bg/novini/article/7081131", "text": "Президентът на Сърбия Александър Вучич пристигна в Москва, където утре ще се срещне с президента на Русия Владимир Путин, съобщи сръбската държавна телевизия РТС, цитирана от БТА. Пристигнах, за да поискам подкрепа за Сърбия, вярвам, че ще я получим от президента Путин, така както сме я получавали в предишния период, заяви Вучич. Днес обстоятелствата са различни. Има повече напрежение и е важно да разговаряме за всичко това, заявил Вучич, цитиран от РТС. Според сръбския президент по руските телевизии Сърбия е сред главните теми, не само заради неговото посещение, но и заради всичко, което се случва около нас. От Скопие до онова, което се случи в Косово миналата седмица, с провокациите на Тачи и всички останали. Опитваме се да намерим най-доброто решение за нашите граждани, преди всичко как да запазим живота, мира, безопасността и сигурността, обясни Вучич. Сръбският президент посочи, че първо ще има разговор на четири очи с Путин, а след това разговорите ще продължат с делегациите по време на обяд. Сръбският президент подчерта, че моментът, в който той се среща с Путин, е един от най-важните през последните години. Ситуацията в нашия регион е много сложна и е необходимо да се премерва всяка дума и всеки политически ход, посочи сръбският президент. Ще разговаряме за ситуацията в Европа и света. Ще получим съвети, но и ще видим как Русия да ни помогне в осъществяването на нашите политически и национални цели. Ще разговаряме за проекти, които са важни за по-добрия живот на гражданите, за жизнения стандарт на нашите хора, заяви сръбският президент. Вучич оценил реакциите на НАТО и ЕС на резултатите от референдума в Република Македония като неуважение и подценяване на \"малките балкански народи\", отбелязвайки, че тези народи са зрели и разумни и някой по света би трябвало да разбере това. Вучич отбелязал, че един референдум е валиден, ако участват 50 процента плюс един избирател. Това за мен е невъзможна ситуация; демокрацията конституцията и законите съществуват, за да бъдат спазвани и когато решението на народа не ви харесва, заявил сръбският президент. Пресслужбата на Кремъл съобщи в понеделник, че на предстоящата среща лидерите на двете страни ще обсъдят ключови въпроси на бъдещото развитие на руско-сръбските отношения, а също актуална регионална и международна проблематика, предаде ТАСС.", "date": "2018.10.01", "title": "Вучич: Ще поискам подкрепа от Путин, вярвам, че ще я получа"}
{"url": "https://www.24chasa.bg/novini/article/7081133", "text": "Гръцкото правителство ще внесе тази вечер в парламента проектобюджета за 2019 г., съобщава Ройтерс. През август страната излезе от спасителната програма с международните кредитори. В първия си бюджет след края на спасителната програма Атина се очаква да прогнозира икономически растеж от около 2,5 процента за следващата година, според изявление на премиера Алексис Ципрас от миналата седмица. Днешната фискална среда и намерението на гръцкото правителство да предприеме фискални интервенции, които ще предотвратят орязването на пенсиите, ще се отразят в проектобюджета, каза правителственият говорител Димитрис Дзанакопулос пред репортери. Той посочи, че разговорите с Европейската комисия за замразяване на намаленията на пенсии напредват \"в приятелска атмосфера\". Обща позиция ще бъде намерена с Европейската комисия, тъй като е очевидно, че първичен излишък от 3,5 процента може да бъде постигнат без прилагане на фискална мярка за намаления на пенсиите, каза говорителят. Същевременно Гърция е обещала да даде социални дивиденти на онези, които бяха най-силно засегнатите от дълговата криза, настъпила през 2010 г. Но точната сума, която ще бъде изразходвана, ще бъде решена след обсъждания с Европейската комисия, посочи Дзанакопулос.", "date": "2018.10.01", "title": "Гръцкото правителство внася в парламента \nпроектобюджета за 2019 г. тази вечер"}
{"url": "https://www.24chasa.bg/novini/article/7081141", "text": "Бизнесменът с двойно френско и украинско гражданство Мишел Терешченко, който през последните три години бе кмет на градче в Североизточна Украйна, обяви днес, че подава оставка, за да се кандидатира на президентските избори през март догодина, предаде Франс прес. \"Оставката ми като кмет не е капитулация, а предизвикателство, което отправям към системата\", каза 64-годишният Терешченко на пресконференция в Киев, предава БТА. \"Настоящата ми цел е да разбия олигархичната система\", каза бизнесменът, който получи украински паспорт през 2014 г. преди да бъде избран за кмет на град Глухов. Терешченко заяви, че му е невъзможно да реши редица проблеми в града си, защото ръцете му са вързани от липсата на подкрепа от повечето партии в общинския съвет. \"Принуден съм да се кандидатирам за президент\", каза той. Терешченко живее в Глухов от около 15 години, а през 2015 г. бе избран за негов кмет. Там той притежава фирма за производство на коноп и лен, в която работят 150 души. Представители на рода на Терешченко са били сред първите индустриални магнати и меценати в Украйна преди да емигрират във Франция след Октомврийската революция от 1917 г. Негов прадядо също е бил кмет на Глухов през 19-и век.", "date": "2018.10.01", "title": "Бизнесмен с двойно гражданство иска да се кандидатира за президент на Украйна"}
{"url": "https://www.24chasa.bg/novini/article/7081160", "text": "Президентът на САЩ Доналд Тръмп каза днес, че иска ФБР цялостно да разследва обвиненията в сексуална агресия срещу номинирания от него кандидат за член на Върховния съд Брет Кавано, но не желае \"лов на вещици\", предаде Асошиейтед прес. Тръмп посочи пред репортери в Розовата градина на Белия дом, че продължава да подкрепя номинацията на Кавано, но иска също ФБР да разследва обвиненията, отправени към кандидата от Кристин Блази Форд и от още две жени за сексуални похождения на Кавано в студентските му години, предава БТА. Кавано категорично отрече обвиненията, но Сенатът даде на ФБР една седмица да ги разследва. Тръмп каза че, че иска разследването на ФБР да бъде пълно и отрече някои съобщения, че Белият дом се стремял да ограничи обхвата му. \"Моят Бял дом прави онова, което сенаторите искат\", добави той. Единственото, за което настоявам, е това да стане бързо, защото протакането е нечестно към семейството на Кавано, подчерта президентът.", "date": "2018.10.01", "title": "Тръмп: Искам пълно разследване от ФБР на обвиненията срещу Кавано, но не и протакане"}
{"url": "https://www.24chasa.bg/novini/article/7081162", "text": "Ефрейтор от Хасково демонстрира невиждани умения по време на учение и впечатли военни от НАТО. Той е поставил рекорд с изстрел по мишена от 1,5 км без опора на оръжието, съобщи Нова тв. Историята на ефрейтор Крум Хаджипетков започва преди много години с една капачка. „Когато бях на 7 години, попаднах на спортно оръжие, което много ме впечатли, понеже имаше оптически прицел. Тогава в мен се породи една мечта - да успея да уцеля капачка от бутилка от 50 метра. Въпросът беше, че не знаех как да го направя”, спомня си ефрейторът. Той пази капачката и до днес, макар че вече мишените му са стотици и на километри разстояние. „Имах шанс да постъпя в армията през 2009 г., успях да стана снайперист през 2012 г.”, разказва Хаджипетков. През лятото, по време на учение на НАТО в Германия, извън състезателната част, ефрейторът успява да вкара три куршума един в друг от разстояние 250 м, да уцели портокал в средата от 800 м и да е точен в мишена от 1,5 км, въпреки че стреля с една ръка, а снайперът е върху раницата му. Така успява да впечатли всички. За да си добър в тази професия е нужен преди всичко кураж, но и много умения и знания, защото освен всички други фактори като вятър и релеф, трябва да изчисляваш дори въртенето на Земята. През годините ефрейтор Хаджипетков е получавал стотици предложения за работа в частни компании срещу хиляди евро заплата, но е отказвал. „За мен не всичко е пари, аз искам да служа в Българската армия, не искам да я напускам, не искам да имигрирам. Обичам страната си”, споделя пред Нова тв военният.", "date": "2018.10.01", "title": "Български снайперист впечатли военни от НАТО, цели мишена от 1,5 км"}
{"url": "https://www.24chasa.bg/novini/article/7080919", "text": "До края на тази седмица най-вероятно прокуратурата ще повдигне обвинение на магистрат за корупция, потвърди за “24 часа” шефът на антикорупционната комисия Пламен Георгиев. Преди това той обясни пред БТА, че това ще стане, ако прокуратурата прецени, че има събрани доказателства срещу него. Това ще е първата акция на прокуратурата и КПКОНПИ срещу магистрат, добави Георгиев, без да издава подробности дали става дума за съдия, прокурор или следовател. “Нека да си свършим работата и тогава ще говорим”, каза още той. Наши източници разкриха, че размерът на корупцията, за която се подозира магистратът, е в пъти по-малък от случая на кметицата на “Младост” Десислава Иванчева. Тя бе арестувана заедно със заместничката си Биляна Петрова през април т.г. за взет подкуп от 56 хил. евро от бизнесмен. Според обвинението поисканият рушвет бил 500 хил. евро. От прокуратурата отказаха да коментират изявлението на Пламен Георгиев. Последният случай на задържан за подкуп магистрат бе на съдията Николай Стефанов от Русе, но той приключи с оправдателна присъда. Съдия Стефанов бе арестуван при акция на ДАНС в центъра на Русе през 2015 г. за това, че поискал 1000 лв. и опитал да вземе 500 лв. рушвет. На първа инстанция той получи 3 г. условно. Осъдителната присъда обаче падна на втора и трета инстанция.", "date": "2018.10.01", "title": "Обвиняват магистрат в корупция, но за много по-малко пари, отколкото Иванчева"}
{"url": "https://www.24chasa.bg/novini/article/7081176", "text": "Международният съд на ООН \"отсъди справедливо и постави нещата по местата им\", заяви президентът на Чили Себастиан Пинеро  , предаде Франс прес. \"Съдът ясно и категорично постанови, че Чили никога не е имала задължение да договаря излаз на море\", заяви Пинеро и обвини боливийския си колега Ево Моралес, че е вдъхнал лъжливи надежди на народа си и е пропилял \"пет ценни години\" в отношенията между двете страни, предава БТА. Президентът на Боливия Ево Моралес заяви, че страната му никога няма да се откаже от претенцията си за възвръщане на излаз на море. \"Боливия никога няма да се откаже\", заяви Моралес в кратко изказване. Той обърна внимание, че съдът е призовал за продължаване на диалога между Чили и Боливия по този териториален спор. Боливия загуби излаз на море в хода на Тихоокеанската война, въоръжен конфликт от 1879-1884 г., причина за който стана контролът върху залежи на селитра. Войната завърши с победа на чилийските войски и загуба от Боливия на 120 хиляди кв. км. територия и 400 км крайбрежна ивица по силата на споразумение, подписано между страните през 1904 г. През 2013 г. Боливия подаде иск срещу Чили в Международния съд на ООН. В документа бе включено искане към съда да задължи Чили да преговаря за споразумение за излаз на Боливия на море. Въз основа на представените доказателства обаче Международният съд на ООН \"не може да излезе със заключение, че Чили има задължение да преговаря с Боливия за постигане на споразумение, гарантиращо на Боливия независим излаз до Тихия океан\", отбеляза председателят на съда Абдулкави Ахмед Юсуф при днешното обявяване на становището. Решението бе прието с 12 срещу 3 гласа.", "date": "2018.10.01", "title": "Чили: Международният съд на ООН отсъди справедливо и постави нещата по местата им"}
{"url": "https://www.24chasa.bg/novini/article/7081189", "text": "Сигнал за мина край пътя Русе - Силистра е подаден тази вечер в русенската дирекция на МВР. Взривното устройство е открито на една от отбивките между помпената станция между граничния пункт Дунав мост и Дунавската индустриална зона „Тегра\" в близост до кошче за боклук. Мястото се охранява от полицейски патрул. От едната страна има земеделски земи, а от другата се редят тежкотоварните камиони, които изчакват да преминат българо-румънската граница. Според запознати става въпрос за пехотна мина. Води се разследване как е попаднала там. От полицията не уточниха дали ще се наложи да се вика екип на ДОТИ, за да бъде принудително взривена.", "date": "2018.10.01", "title": "Пехотна мина откриха край пътя Русе - Силистра"}
{"url": "https://www.24chasa.bg/novini/article/7081018", "text": "Русия изхожда от това, че резултатите от преговорите между Скопие и Атина за преименуване на Република Македония ще бъдат разгледани в Съвета за сигурност на ООН. Това се посочва в публикуван днес коментар на министерството на външните работи на Руската федерация, предаде ТАСС. Нашата принципна позиция остава непроменена: дългосрочно решение може да бъде намерено единствено от самите държави, без намеса отвън, изключително в рамките на полето на правото и с опора върху широка обществена подкрепа, посочи руското МВнР. Преспанското споразумение явно не отговаря на тези критерии. То противоречи на международното право и на македонската конституция, както нееднократно подчерта и президентът на Република Македония, включително от трибуната на Общото събрание на ООН, отбеляза руското външно министерство, предаде БТА. Русия, в качеството си на постоянен член на Съвета за сигурност на ООН, внимателно следи за развитието на ситуацията, подчертаха в руското външнополитическо ведомство. Изхождаме от това, че в съответствие с т.3 от резолюция 845 на Съвета за сигурност на ООН резултатите от преговорите между Скопие и Атина ще бъдат разгледани в Съвета за сигурност на ООН, заяви министерството. В коментар на произведения вчера референдум в Република Македония министерството на външните работи на Русия посочи, че избирателна активност от 36,8 процента не позволява допитването да бъде признато за състояло се (за това са необходими 50 процента участие на избирателите) и недвусмислено показва, че македонските избиратели са предпочели да бойкотират грубо натрапените отвън на Скопие и Атина решения. Министерството отбеляза, че водещи политици от страни от НАТО и ЕС непосредствено са участвали в пропагандната кампания и без стеснение са се месили във вътрешните работи на тази балканска страна. Независимо от това, че две трети от населението на Македония не подкрепи споразумението от Преспа, изходът от гласуването веднага бе приветстван от ръководството на ЕС и НАТО, а също от Вашингтон. Налице е стремеж да се осигури ускорено присъединяване на Скопие в НАТО, въпреки мнението на македонския народ, заявиха от руското външно министерство. На 30 септември в Република Македония се проведе референдум с консултативен характер, на който гражданите трябваше да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция?\". Договорът бе подписан в македонския град Преспа на 17 юни 2018 г.", "date": "2018.10.01", "title": "Русия: Резултатите от преговорите между Скопие и Атина трябва да се разглеждат в ООН"}
{"url": "https://www.24chasa.bg/novini/article/7081012", "text": "В Бремен в Северна Германия започна онова, което организаторите описват като най-голямата космическа конференция в света, предаде ДПА, цитирана от БТА. Над 6000 експерти в областта на науката, икономиката и политиката участват в международния астронавтски конгрес, който бе открит днес. \"Навлизаме в нова ера на космическите пътешествия - заяви германският експерт Томас Яжомбек. - Дигитализацията и основаването на нови космически компании промениха индустрията.\" Той добави, че космическите пътешествия ще останат многонационален бизнес и че въпреки Брекзит, британците трябва да продължат да си сътрудничат с други европейски страни. Предишното издание на международния астронавтски конгрес се състоя също в Бремен през 2003 г. \"Никога досега не е имало толкова много участници в конгреса, колкото тази година\", отбеляза председателят на Международната астронавтска федерация Жан-Ив Льо Гал.", "date": "2018.10.01", "title": "В Бремен започна най-голямата космическа конференция в света"}
{"url": "https://www.24chasa.bg/novini/article/7080135", "text": "4610 лева трябва да възстанови Министерството на здравеопазването на Камелия Чернева за това, че е била принудена 5 г. сама да си купува медикаментите. Това реши административният съд в Пловдив. Жената страда от муковисцидоза, която засяга белите дробове и органите в коремната кухина. До 2011-а касата не е покривала скъпоструващите лекарства и специалните храни за рядката болест, не е имало и клинична пътека. Пациентите са били хоспитализирани по други направления, без да се отчита спецификата на заболяването. На практика болните не са получавали нужното лечение. Чернева е завела иск за 35 000 лв. обезщетение за морални вреди и 24 000 лева за компенсация на разходите по лекарствата. Първоначално административният съд под тепетата постановява МЗ да плати само 4000 лв. неимуществени щети. По тази причина пловдивчанката е обжалвала във Върховния съд, който връща казуса за ново разглеждане в Пловдив, като разпорежда магистратите да се произнесат по въпроса за имуществените вреди. \"Тъй като искът бе уважен само частично за 4610 лв., отново ще обжалваме\", категорична е адвокат Снежана Стефанова. По думите й въпреки че вече има пътека за пациентите с муковисцидоза, те пак не получават адекватна медицинска помощ. Самата Камелия Чернева заяви, че е изтощена от войната с институциите. Преди да заведе дело в съда, тя е атакувала МЗ в Комисията за защита от дискриминация, която се произнася в полза на пловдивчанката.", "date": "2018.10.01", "title": "Пловдивчанка с рядка болест осъди здравното министерство"}
{"url": "https://www.24chasa.bg/novini/article/7081074", "text": "Украйна ще строи военна база на Азовско море и е изпратила допълнителни въоръжени сили в района, за да противодейства на засилващата се руска заплаха, съобщи днес шефът на украинските въоръжени сили, цитиран от Ройтерс и БТА. Според началника на генералния щаб Виктор Муженко подкрепяните от Москва сепаратисти в отцепническия район Донбас са преминали от прикрити бойни действия към укрепване на военните си позиции по границите на Украйна и към открито агресивни действия срещу кораби, плаващи към украинските пристанища. Азовско море е стратегически ръкав от Черно море, чиито брегове са поделени между Русия и Украйна. Тази година напрежението по разделителната линия между тях там рязко се засили. Киев твърди, че Русия пречи на много плавателни съдове да достигат украинските пристанища чрез фалшиви проверки и задържания. Вашингтон също призова Русия да спре \"да тормози\" кораби и достави на Украйна американски патрулни катери. В отговор Москва обвини Украйна, че може да се опита да блокира анексирания от Русия Крим. Всички действия, които предприемаме в района на Азовско море, са елементи от укрепването на нашето присъствие там за адекватен отговор на евентуални руски провокации, каза Муженко, цитиран от Ройтерс. Той добави, че Украйна вече е разположила въздушни, сухопътни, военноморски и артилерийски сили в района. Той отхвърли предположенията, че украински военни кораби може да съпровождат търговски съдове през морето, за да предотвратят спирането им от руски кораби. Преди няколко дни говорителката на руското външно министерство Мария Захарова каза на пресконференция в Москва, че проверките, които Русия извършва на кораби в района, имат за цел да гарантират сигурността в Азовско море и Керченския проток и не противоречат на международното право в тази зона на международно корабоплаване. Муженко говори пред Ройтерс на борда на военен самолет, връщащ се от остров по украинското крайбрежие през последния ден от петдневните военни учения в различни части на Украйна, включително край границата с Унгария. Това предизвика негативна реакция от Будапеща, тъй като двете страни са в остър спор заради ограниченията на Киев върху използването на унгарски език в Украйна и издаването на унгарски паспорти на етнически унгарци, живеещи в Западна Украйна. Муженко отрече тези учения да са демонстрация на сила към Унгария и поясни, че те имат за цел да предотвратят риска Русия да атакува Украйна от запад.", "date": "2018.10.01", "title": "Украйна ще строи база на Азовско море в отговор на руските заплахи в района"}
{"url": "https://www.24chasa.bg/novini/article/7080961", "text": "Реакцията на Европейския съюз, САЩ и НАТО на резултата от референдума в Македония говори за стремежа ускорено да бъде вкарана страната в НАТО. Това се казва в публикуван днес коментар на министерството на външните работи на Руската федерация, предаде ТАСС. Независимо от това, че две трети от населението на Македония не подкрепиха споразумението от Преспа, изходът от гласуването веднага бе приветстван от ръководството на ЕС и НАТО, а също от Вашингтон. Налице е стремеж да се осигури ускорено присъединяване на Скопие в НАТО, въпреки мнението на македонския народ, заявиха от руското външно министурство, предава БТА. Руското външно министерство заяви също, че резултатите от преговорите между Скопие и Атина за преименуването на Република Македония трябва да бъдат разгледани в Съвета за сигурност на ООН. Русия, в качеството си на постоянен член на Съвета за сигурност на ООН, внимателно следи за развитието на ситуацията, подчертаха в руското външно министерство. Изхождаме от това, че в съответствие с т.3 от резолюция 845 на Съвета за сигурност на ООН резултатите от преговорите между Скопие и Атина ще бъдат разгледани в Съвета за сигурност на ООН, заяви руското външно министерство, цитирано от ТАСС.", "date": "2018.10.01", "title": "Русия: Реакцията на НАТО за референдума говори за стремежа Македония да бъде вкарана в Алианса"}
{"url": "https://www.24chasa.bg/novini/article/7080956", "text": "Южнокорейският посланик в Москва У Юн-гън бе повикан днес в руското външно министерство и му бе отправено искане за незабавно освобождаване на руския товарен кораб \"Севастопол\", задържан в пристанището на Пусан в Южна Корея, предаде ДПА. Операторът на кораба - компанията \"Гудзон\", бе санкциониран преди два месеца от САЩ по обвинение в незаконна търговия със Северна Корея. Според американците корабът е заподозрян в доставки на гориво за КНДР и е попаднал в наказателен режим за санкции, влезли в сила на 21 август, информира БТА. В декларация руското МВнР нарече задържането на кораба незаконно. \"Русия настоява да бъде вдигната забраната, наложена от властите в Южна Корея, за да може корабът да напусне пристанището\", се казва в декларацията. Според ТАСС корабът се е намирал в Пусан от средата на август за ремонт, който е приключвал, когато е била наложена забраната да отплава. Корабът има 14 души екипаж - всичките руски граждани. Русия и Китай, които граничат със Северна Корея, са страните със сравнително най-близки отношения с Пхенян, подложен на строги санкции, отбелязва ДПА.", "date": "2018.10.01", "title": "Русия поиска от Южна Корея да освободи задържания руски кораб"}
{"url": "https://www.24chasa.bg/novini/article/7080964", "text": "„Само 1,4 милиона от българите могат да си позволят това, кеото им е нужно, а са им нужни поне по 1200 лева на човек”, заяви Пламен Димитров, председател на КНСБ, пред  . По думите му пенсиите и енергийните помощи трябва да бъдат увеличени поне с 10% от началото на 2019 година. „Повишаването на цените идва отвън, затова единственият ход, който имаме, е ръст на доходите. Бързо и спешно трябва да се преразгледа подпомагането на най-слабите. Това са около 2 милиона българи – пенсионери и работещи бедни”, обясни Димитров. „Скептичен съм към непазарни мерки. Тази идея не стъпва на никаква методика” – така Пламен Димитров коментира идеята на вицепремиера Красимир Каракачанов за социална кошница.", "date": "2018.10.01", "title": "Пламен Димитров: Пенсиите и енергийните помощи трябва да се увеличат"}
{"url": "https://www.24chasa.bg/novini/article/7080830", "text": "В края на изминалата седмица лидерът на БСП Корнелия Нинова призова в парламента за свалянето на кабинета „Борисов“ 3\". \"Обръщам се към всички българи, независимо от политическата им принадлежност. Цените, които се вдигат, сделката за ЧЕЗ, сделката за летището касаят българите, националния ни интерес и вашия ежедневен живот. Нека се обединим, за да спасим това, което е останало от този национален интерес и от държавната собственост. Този модел на разграбване на държавното богатство трябва да се смени\", заяви Нинова в декларация от името на парламентарната група на \"БСП за България\". Тя призова за \"единение за промяна, което минава през свалянето на тази власт\". \"Г-жа Върбакова отново подаде молба в КЗК да закупи ЧЕЗ. При това ни заплаши, заедно с нейните партньори, че ще даде България на европейски съд, ако това й бъде отказано. Ние нямаме съмнение, че зад Гинка Върбакова стоят други лица. Вие имате ли, уважаеми българи? Разбира се, че ще направим всичко необходимо истината да се разбере, но ще направим необходимото да се разбере и в европейските институции, защото българските не искат да я чуят или я прикриват. В този случай, се обръщаме и към вас. Ние ще направим необходимото като политическа партия, но моля ви, не гледайте безучастно на това. Г-жа Върбакова и нейните покровители ще влязат във вашите домове, ще вземат от вашите оскъдни доходи, бъркат във вашите джобове, за да напълнят своите. Алтернативата е една и г-н Борисов, и правителството ще опровергаят тези думи и съмнения единствено, ако излязат и заявят, че българското правителство, българската държава имат желание да влязат в сделката и да участват на пазарен принцип в процедурата за закупуване на ЧЕЗ\", прочете от парламентарната трибуна Корнелия Нинова. След това изказване очевидно има нужда да напомним, че в случая с ЧЕЗ и \"Инерком\" става въпрос за две изцяло частни предприятия, в които държавата няма нито причина, нито право да се намесва. 1. Вторият и третият енергиен пакет на ЕС изискват от държавите членки пълно финансово и юридическо отделяне на дейностите по пренос и разпределение . Преди 2005 г. тези дейности бяха обединени в държавната НЕК. Впоследствие дейността по преноса беше отделена в държавната компания Единен системен оператор. А в изпълнението на тези директиви на ЕС и препоръките на Световната банка дейността по разпределение и снабдяване с електроенергия беше извадена от НЕК и трите електроразпределителни предприятия, които я извършваха, бяха продадени на частни инвеститори - чешката ЧЕЗ, австрийската EVN и германската EoN. Впоследствие ЕoN се оттегли от страната и продаде бизнеса си на чешката \"Енерго-Про\" - сделка напълно подобна на тази, която сключиха ЧЕЗ и \"Инерком\". През последната година бизнесът по разпределение и снабдяване с електроенергия на тези инвеститори също беше отделен в юридически и обособени и независими дружества. Така по европейското законодателство няма законов начин държавата да експроприира тези частни компании, като в същото време притежава и управлява едновременно всички дружества за пренос на електроенергия, електроразпределение и електроснабдяване - това е изрично забранено в европейското законодателство. Не е възможно и изваждането само на бизнеса на ЧЕЗ в България от действието на тези правила и директна намеса на държавата в него, включително с идеи за спиране на сделката за продажба на акциите и директно изкупуване от държавата на активите на чешката компания. Като бивш зам.-министър на икономиката и енергетиката г-жа Нинова би трябвало да знае тези принципни правила. 2. Стойността на сделката между ЧЕЗ и \"Инерком\" по никакъв начин не може да повлияе на цената на тока. По закон цената на електрическата енергия се одобрява от независимия регулатор КЕВР и тя не зависи от това дали дружеството е частно, или държавно. Освен това разходите, които комисията одобрява като елемент от цената на тока не фигурират разходи за придобиване на акции и /или активи от предприятия. 3. Различни икономисти постоянно предупреждават - намесата на държавата в сделка между две изцяло частни компании носи сериозни икономически и социални рискове. От 2016 г. досега само в сектора \"Енергетика\" българската държава  бе осъдена по две арбитражни дела, заведени от чуждестранни инвеститори - от \"Атомстройекспорт\" и от \"Уорли Парсънс\" за неспазени ангажименти и нарушаване на инвестиционен интерес по договора за АЕЦ \"Белене\". По тези дела българските данъкоплатци плащат 682 млн. евро. Още общо около 80 млн. лева сме платили от бюджета (пак от джоба на данъкоплатеца) през 2016 и 2017 г. за защита на държавата по арбитражни дела, тази година също ще бъдат платени на адвокати и консултанти за същата още около 36 млн. лв. Така близо 1 милиард и 500 млн. лева народни пари буквално \"изгоряха\" в арбитражите само в енергийния сектор заради лоши управленски решения, взети под политически натиск, какъвто реален риск съществува и при сделката между ЧЕЗ и \"Инерком\". Припомняме, че чакат решение още няколко арбитража също за нарушени инвестиционни интереси в енергийния сектор, чиято стойност надхвърля общо 4 млрд. лева. Това е огромна сума, сравнима с разходите от бюджета за здравеопазване, за образование, пари, които биха могли да се използват за вдигане на пенсиите, за подкрепа на важни за страната бизнеси-локомотиви или на малки и средни фирми, казано накратко - за повишаване на благосъстоянието и стандарта на живот на българите. А има и други тлеещи огнища, които могат да доведат до нови и нови арбитражни дела, които държавата е обречена да загуби поради грешната си политика, основана на натиск върху компаниите и щетите, които причинява на бизнеса им. И тук става въпрос само за един икономически сектор, не засягаме делата, касаещи индустриални зони, концесии и др. 5. За каква загриженост за националния интерес говори тогава лидерът на БСП, след като предлагани от нея мерки могат да доведат до десетки милиарди разходи за бюджета. Излиза че не инвеститорите - чуждестранни или местни, бъркат в джоба на всеки българин, а свръхамбициозни политици - управляващи и опозиция, създават истинските рискове за бизнеса и за гражданите - за техните доходи и здраве, за бъдещето, образованието и живота на децата им. Предстоят избори. След броени месеци ще избираме партийните пратеници, които ще ни \"представляват\" в Европейския парламент и ще бистрят бъдещето на ЕС и на България като част от общността. Ще избираме и доверениците на политическите сили, които ще управляват по селищата, общините и регионите в страната. Затова не е странно, че популизмът се настани трайно в парламента и в партийната риторика. Не е странно и това, че неговият основен рупор е БСП - на левицата й отива да развява знамето на популярни идеи, за които е съвсем наясно, че няма финансов, експертен ресурс и дори желание да започне и да реализира. Проблемът е, че популизмът през последните седмици достигна висини, при които вече не става въпрос само за заблуждаване на обществото и привличане на електорална подкрепа. Става въпрос за умишлено изкривяване на факти, както и за организиране на политически и икономически групи и интереси около тези, претенции и действия, които водят след себе реални икономически и социални рискове. ", "date": "2018.10.01", "title": "За БСП, сделката за ЧЕЗ, цената на тока и харчовете на държавата"}
{"url": "https://www.24chasa.bg/novini/article/7080973", "text": "Нахлуването на косовски специални части в населени със сърби райони в северната част на областта, това е провокация, която има за цел да сплаши сърбите, заяви в понеделник говорителката на руското външно министерство Мария Захарова, съобщи ТАСС, отбелязвайки, че тексът на нейния коментар е поместен в сайта на руското външно министерство. Демонстративното нахлуване на 29 септември на косовски полицейски специални части в населени със сърби райони в северната част на областта, въпреки съществуващите за това договорености между Белград и Прищина, са провокация, която има за цел да сплаши косовските сърби и да окаже натиск върху Сръбия, каза Захарова, предаде БТА. Русия осъжда пасивното поведение на международните сили в Косово в тази ситуация, посочи още Захарова. \"Осъждаме в тази връзка пасивното поведение на международните сили в Косово, които не предприеха никакви действия, въпреки че с мандат от Съвета за сигурност на ООН са задължени да обезпечават мира и сигурността в областта\", заяви Мария Захарова.", "date": "2018.10.01", "title": "Захарова: Нахлуването на специални части в Северно Косово е провокация"}
{"url": "https://www.24chasa.bg/novini/article/7080976", "text": "Системата за предупреждения за цунами е дала засечка \"в сюблимния момент\" след земетресението на индонезийския остров Сулавеси, което е станало причина много местни жители да бъдат изненадани от вълни, високи до 6 метра. Това предаде Ройтерс, цитирайки съобщение на германски изследователски център, разработил използваната в Индонезия предупредителна система. Възникнаха въпроси защо системата не е сработила след труса с магнитуд 7,5 край бреговете на острова в петък, при което загинаха стотици хора. \"Проблемът е в комуникацията между местите власти и хората, намиращи се например по брега в Сулавеси\", каза пред телевизията на Ройтерс Йорн Лаутерюнг, директор на геослужбите в центъра GFZ, цитиран от БТА. Германия е доставила на Индонезия предупредителната система, разработена от GFZ, след разрушителното цунами през 2004 г., при което загинаха 226 000 души. Според Лаутерюнг системата е работила според предвиденото, предсказвайки вълни до три метра северозападно от Сулавеси. \"Ако погледнем цялата предупредителна верига, от генерирането на предупредителния сигнал до последната миля, както ние я наричаме, до застрашеното местно население, проблемът се появи именно там\", посочи той. \"Оказва се, например, че сирените не са се задействали и не е имало предупреждения с мегафони от полицейски коли към местното население\", добави той.", "date": "2018.10.01", "title": "Защо системата за предупреждения за цунами е засякла в последния момент труса в Индонезия?"}
{"url": "https://www.24chasa.bg/novini/article/7080346", "text": "В септември месец Tavex започна да си партнира с Western Union. Това позволява на много голям брой хора да имат лесен и сигурен начин да получат или пратят своите преводи през системата на Western Union в моловете, където са ситуирани офисите на Tavex. За да популяризира новите обекти, Tavex и Western Union дават общо 5 лева допълнително за всеки 400 или повече Евро или тяхната равностойност в друга валута, които са получени или пратени в офисите на Tavex, както и специални Western Union гривни, който могат да служат и като зареждащ кабел за лаптоп или смарт телефон. Още в първите дни на партньорството има няколко стотин превода направени в офисите на Tavex, a за целия период са реализирани над 2500 сделки. Очаква се експертността на Tavex в обмена на валута, както и лидерство на Western Union в сферата на паричните преводи да превърне офисите на Tavex в основното място, където хората ще могат да извършват и двете услуги до края на годината.", "date": "2018.10.01", "title": "Tavex вече си партнира с Western Union"}
{"url": "https://www.24chasa.bg/novini/article/7081076", "text": "Решението, което трябва да вземат политиците в Скопие, ще определи съдбата на страната им за много идни поколения. Това се посочва в съвместно изявление на председателя на Европейския съвет Доналд Туск и генералния секретар на НАТО Йенс Столтенберг, предаде БТА. Споразумението между Атина и Скопие откри историческа възможност за страната да се присъедини към трансатлантическата и европейската общност като пълноправен член. Това би подобрило живота на гражданите и техните деца. При вчерашното съвещателно допитване огромното мнозинство от участвалите подкрепи тази посока. В ръцете на политиците в Скопие е решението как да се продължи напред. Решението, което се очаква в следващите дни, ще определи бъдещето за поколения напред. Насърчаваме политиците да използват историческата възможност, заявяват Туск и Столтенберг.", "date": "2018.10.01", "title": "НАТО и ЕС: Следващите дни ще определят съдбата на Македония за бъдните поколения"}
{"url": "https://www.24chasa.bg/novini/article/7081077", "text": "Питон с дължина 4 метра беше открит да спи пред хладилен щанд за бира в тайландски магазин за хранителни стоки, съобщава ДПА, цитирана от БТА. Служители в магазина се натъкнали на влечугото и повикали специалисти да го заловят. Случката се разиграла в провинция Чонбури на 120 километра югоизточно от столицата Банкок. Никой не бил забелязал как страховитият питон се е промъкнал край щандовете. Но служителите предполагат, че той е влязъл през входната врата, спасявайки се от наводненията, характерни за дъждовния сезон в Тайланд. Змии често биват откривани на необичайни места в тази източноазиатска страна - от багажници на коли до тоалетни и кошове за пране. Само в столицата Банкок миналата година са били заловени 35 хиляди змии.", "date": "2018.10.01", "title": "Четириметров питон заспа пред хладилен щанд за бира в Тайланд (Видео)"}
{"url": "https://www.24chasa.bg/novini/article/7081085", "text": "Политически анализатори изтъкнаха, че резултатът от референдума в Република Македония в голяма степен е затруднил усилията на бившата югославска република за присъединяване към западните структури, отбелязва Ройтерс. \"Вместо придобиване на по-ясна картина, резултатът от референдума само ще задълбочи политическата криза\", заяви политическият анализатор Петър Арсовски, цитиран от Ройтерс. \"Ние най-вероятно се насочваме към предсрочни избори и Македония няма време за това\", добави Арсовски, предаде БТА. \"Мисля, че ще бъде много трудно за премиера да постигне споразумение с депутатите от опозицията за конституционни промени и да продължи със следващата фаза\", посочи Арсовски, цитиран от Асошиейтед прес. \"Мисля, че Македония навлиза в несигурност и че тази криза ще се задълбочи\", отбеляза анализаторът. \"Заев няма да успее в парламента и ние скоро ще имаме избори, които ВМРО-ДПМНЕ ще загуби\", прогнозира политическият анализатор Ачо Абранов, като изтъква лошите последни изборни резултати на дясната партия и нейната обърканост, след като загуби властта, посочва АФП. На референдума вчера в Република Македония са гласували 666 734 граждани или 36,91 процента от общо вписаните 1 806 336 души в избирателния списък, съобщи днес Държавната избирателна комисия, след като обработи 100 процента от бюлетините от избирателните секции. На въпроса на референдума \"Дали сте за членство в ЕС и НАТО с приемане на договора между Република Македония и Република Гърция\" със \"за\" са гласували 91,46 процента или 609 813 граждани, а против - 5,65 процента или 37 700 граждани. Невалидни са 19 221 бюлетини или 2,89 процента. Но големия процент неучастие в референдума - близо две трети от 1,8 милиона гласоподаватели, разклаща легитимността на допитването, на която възнамеряваше да се опре премиерът социалдемократ Зоран Заев, за да постигне в парламента необходимото мнозинство от две трети за ратифициране на конституционните промени и финализиране на споразумението от юни с гръцкия премиер Алексис Ципрас. Заедно с неговите съюзници от партиите на албанското малцинство /20 до 25 процента от 2,1 милиона жители/ на Заев не му достигат 11 депутати, за да събере необходимата подкрепа, отбелязва АФП. Според опозицията референдумът е станал невалиден заради положение в конституцията, което изисква кворум от 50 процента за референдуми със задължителен характер. Но Заев изтъква, че референдумът има консултативен характер. Според политическия анализатор Алберт Муслиу заради призива за бойкот не е било възможно да се очакват повече от \"700 000 гласоподаватели максимум\". \"Този тип референдуми служи за индикатор на отговорните представители, за да вземат решение, в случая - парламента\", казва преподавателят по конституционно право Субхи Якупи, според когото правилото за кворума е неприложимо. \"Всички знаят, че избирателните списъци не са актуални\"; че цифрата от 1,8 милиона гласоподаватели е \"раздута\", докато реалността е някъде между 1,4 и 1,5 милиона заради масова емиграция, посочи френският университетски преподавател, специалист по Балканите, Лоик Трегур. Никакво преброяване не е правено от 2002 г. насам, отбелязва АФП. \"Времето притиска, тъй като (гръцкият премиер Алексис) Ципрас пое много рискове и нищо не подсказва, че бъдещото гръцко правителство ще бъде на същата позиция\", предупреждава Трегур. Опитите да бъде легитимиран неуспелият референдум за преименуването на Република Македония в парламента на страната могат да доведат до изостряне на обстановката в републиката, тъй като перспективите за нейното членство в ЕС и НАТО остават за македонците \"болезнен въпрос\", смятат руски експерти, които коментираха за ТАСС изхода от проведеното в неделя допитване. Ситуацията може да се развива по абсолютно непредсказуеми сценарии, смята експертката Екатерина Ентина. Разбираемо е, че сега европейските партньори ще направят всичко възможно да пробутат резултатите от референдума в македонския парламент, тъй като в противен случай те поставят под въпрос собствената си легитимност в региона и конкретно в Македония, смята руската експертка. Според експерта Владимир Оленченко такива опити да се обявят за легитимни резултатите от неуспял референдум са способни да предизвикат протести сред населението. Трябва да се отчита взривоопасният балкански манталитет, така че резултатите от референдума няма да бъдат приети спокойно, трябва да се очакват протестни акции, смята той. Фактът, че изходът от гласуването не се внася веднага в парламента, също свидетелства за това, че протестни акции се очакват и ги очакват именно онези хора, които организираха референдума, казва анализаторът. Според Екатерина Ентина резултатите от референдума фактически означават провал на политиката на Европейския съюз на Балканите.", "date": "2018.10.01", "title": "Анализатор: Резултатът от референдума в Македония ще задълбочи политическата криза"}
{"url": "https://www.24chasa.bg/novini/article/7081099", "text": "Британският министър за Брекзит Доминик Рааб каза днес, че правителството на Тереза Мей няма да приеме два различни митнически режима в Обединеното кралство след Брекзит и затова ЕС трябва да демонстрира по-малко сухо придържане към буквата на закона в преговорите за Северна Ирландия, предаде Ройтерс, цитирана от БТА. Министърът изрази убеденост, че е време Великобритания да постигне добра сделка в преговорите за напускане на ЕС. \"Убеден съм, че все още имаме достатъчно време да сключим добра сделка\", каза Рааб пред телевизия Би Би Си на годишната конференция на управляващата Консервативна партия. \"Това, което няма да направим, е в Обединеното кралство да бъдат наложени два различни митнически режима. Това просто не е на масата. Честно казано, мисля, че е скандално дори да се размишлява върху това\", каза министър Рааб по телевизия Скай нюз. \"Трябва да видим по-малко сухо придържане към буквата на закона и сух догматизъм и малко повече от гъвкавостта, която ние демонстрирахме в нашата Бяла книга\", добави Рааб.", "date": "2018.10.01", "title": "Доминик Рааб: Няма да приемем 2 различни митнически режима в Обединеното кралство"}
{"url": "https://www.24chasa.bg/novini/article/7081110", "text": "Чили не е задължена да преговаря с Боливия по въпроса за излаз на море, постанови днес Международният съд на ООН, цитиран от ТАСС. Съдът признава, че \"Боливия и Чили отдавна водят диалог, размяна на мнения и преговори с цел намиране на подходящо решение на въпроса за липсата на излаз на море на Боливия след Тихоокеанската война и споразумението от 1904 г.\", предава БТА. Въз основа на представените доказателства обаче съдът \"не може да излезе със заключение, че Чили има задължение да преговаря с Боливия за постигане на споразумение, гарантиращо на Боливия независим излаз до Тихия океан\", отбеляза председателят на съда Абдулкави Ахмед Юсуф. Решението бе прието с 12 срещу 3 гласа. \"Съответно съдът не може да изпълни исканията на боливийската страна\", подчерта той и допълни: \"Решението на съда обаче не трябва да се тълкува като недопускащо продължаването на диалога между двете страни в дух на добросъседство за обсъждане на въпроса, от решаването на който са заинтересувани и двете страни\". Боливия загуби излаз на море в хода на Тихоокеанската война, въоръжен конфликт от 1879-1884 г., причина за който стана контролът върху залежи на селитра. Войната завърши с победа на чилийските войски и загуба от Боливия на 120 хиляди кв. км. територия и 400 км крайбрежна ивица, по силата на споразумение, подписано между страните през 1904 г. През 2013 г. Боливия подаде иск срещу Чили в Международния съд на ООН. В документа бе включено искане към съда да задължи Чили да преговаря за споразумение за излаз на Боливия на море.", "date": "2018.10.01", "title": "ООН: Чили не е длъжна да преговаря с Боливия за излаз на море"}
{"url": "https://www.24chasa.bg/novini/article/7080957", "text": "Бившата актриса Брижит Бардо почете Шарл Азнавур като \"нашия Ас на посланиците на таланта в света\", предаде Франс прес, цитирана от БТА. \"Той бе нашият безсмъртен Ас, нашият Ас на поетите, нашият Ас на френския шансон, нашият Ас на популярността, нашият Ас на посланиците на таланта в света. Той ще остане нашият Ас...навур завинаги\", е написала Брижит Бардо. Шарл Азнавур почина на 94-годишна възраст в Южна Франция.", "date": "2018.10.01", "title": "Брижит Бардо: Азнавур беше нашият безсмъртен Ас"}
{"url": "https://www.24chasa.bg/novini/article/7080892", "text": "Официална Тирана приветства вота \"за\" на македонските граждани в подкрепа на споразумението с Гърция на референдума вчера, събщи МИА. Албания призовава законодателният процес да продължи без отлагане в македонския парламент относно инициирането на конституционни поправки в подкрепа на пълното реализиране на споразумението от Преспа като единствен начин за присъединяване на страната към Европейския съюз и НАТО, заяви министерството по въпросите на Европа и външните работи в съобщение за пресата, информира БТА. Настъпи време всички политически партии, представени в парламента, да отговорят на волята на гражданите и с широк консенсус да използват тази историческа възможност за ускоряване на интеграцията на страната в евроатлантическите институции, се казва в съобщението.", "date": "2018.10.01", "title": "Официална Тирана приветства подкрепата на македонците за споразумението за името"}
{"url": "https://www.24chasa.bg/novini/article/7080895", "text": "Еманюел Макрон почете починалия на 94-годишна възраст певец Шарл Азнавур, заявявайки, че неговите шедьоври, тембъра на гласа му и уникалният му престиж ще останат живи за дълго време, предаде Франс прес, цитирана от БТА. \"Французин, привързан към арменските си корени и получил признание в целия свят, Азнавур придружаваше радостите и мъките на три поколения\", е написал Макрон на страницата си Туитър. \"Бях го поканил да ме придружи по време на визитата ми в Ереван за срещата на върха на франкофонията, където трябваше да пее.\" Въпросната среща е планирана за 10 и 11 октомври в столицата на Армения. \"Споделяме заедно с арменския народ скръбта на французите\", уточни президентът. Шарл Азнавур придружи бившия френски президент Никола Саркози в Армения през октомври 2011 г. По време на посещението бе открит музей, посветен на певеца.", "date": "2018.10.01", "title": "Макрон: Азнавур притежаваше радостите и мъките на три поколения"}
{"url": "https://www.24chasa.bg/novini/article/7080904", "text": "Хиляди гимназисти и колежани участваха в шествие в центъра на главния каталунски град Барселона, за да отбележат една година от референдума за независимост в испанската автономна област, който беше забранен от централните испански власти, предаде Асошиейтед прес. Ученици от колежи и гимназии дефилираха мирно зад транспарант с надпис: \"Няма да забравим, нито ще простим\" и скандираха лозунги в подкрепа на независима каталунска република, предаде БТА. Хората в цяла Каталуния по обяд запазиха минута мълчание, за да отбележат годишнината и да привлекат внимание към насилието, до което прибягна полицията, за да попречи на гласуването, забранено от испански съдилища. По-рано днес сепаратистки активисти блокираха пътища и железопътни линии. Група демонстранти проникна в офисите на представителството на централното правителство в Жирона и свали испанския национален флаг.", "date": "2018.10.01", "title": "Каталунски гимназисти се включиха в шествие в подкрепа на независимостта"}
{"url": "https://www.24chasa.bg/novini/article/7080730", "text": "Допитването в Бившата югославска република Македония (БЮРМ) от 30 септември беше водено безпристрастно, а основните свободи бяха спазени, въпреки че местното законодателство не обхваща достатъчно целия процес. Това се посочва в заключенията на международните наблюдатели на Съвета на Европа, предава БТА. Липсата на организирана кампания \"против\" или за бойкот на допитването затрудни медиите, но избирателите получиха богата информация и разнообразни мнения. Властите положиха усилия, за да информират обществото по споразумението (от Преспа - бел. кор.), но неговото съдържание остана недостатъчно добре обяснено. Парламентът (в Скопие), главно чрез управляващите партии, води кампанията \"за\", която включи посещения на чуждестранни ръководители и представители на ЕС, НАТО и САЩ. Въпреки липсата на активна кампания \"против\", съдружие от граждански организации и две по-малки политически партии препоръчаха бойкот на митинги и в социалните мрежи, често със смущаваща и националистическа реч, посочват наблюдателите. Уважаваме онези, които избраха да не гласуват, но трябва да уважим и другите над половин милион граждани, които решиха да участват в решението за бъдещето на страната, коментира Стефан Шенах, ръководител на наблюдателите от Парламентарната асамблея на Съвета на Европа, цитиран в съобщението. Той изразява надежда, че въпросът за точността на избирателните списъци в БЮРМ най-после ще бъде решен. В доклада се допълва, че Държавната избирателна комисия е работила безпристрастно. Гласуването е оценено положително в 98 на сто от избирателните секции, посетени от международни наблюдатели.", "date": "2018.10.01", "title": "Съветът на Европа: Допитването в Македония бе извършено безпристрастно"}
{"url": "https://www.24chasa.bg/novini/article/7080745", "text": "Правителството на Гърция е разтревожено от ниските показатели на участието на гражданите на бившата югославска република в състоялия се в неделя референдум по въпроса за преименуването й в Република Северна Македония. Това заяви пред журналисти днес говорителят на гръцкото правителство Димитрис Дзанакопулос, цитиран от агенция ТАСС. Според неговите думи правителството е разтревожено от ниското участие в референдума в БЮРМ, тъй като това отразява скептицизъм по отношение на Преспанското споразумение, предава БТА. Говорителят отбеляза, че преобладаването на гласовете \"за\" е положително явление, макар и да не прави резултата от референдума политически задължаващ. По думите на Дзанакопулос сега идва ред на парламента на БЮРМ, а гръцкото правителство ще подкрепя необходимостта от въвеждане в сила на Преспанското споразумение. Ние се надяваме, че инициативата на правителството на Заев по преразглеждане на конституцията ще бъде успешна. Говорителят разкритикува опозиционните партии в двете страни, които са против споразумението между Атина и Скопие за промяна на името на бившата югославска република. Според думите на говорителя национализмът в двете страни подрива споразумението. Нова демокрация в Гърция и ВМРО-ДПМНЕ са заложници на ултрадясна логика, предпочитат да запазят ситуацията в задънена улица и подхранват национализма, каза Дзанакопулос.", "date": "2018.10.01", "title": "Гърция: Разтревожени сме от ниската избирателна активност на референдума в Македония"}
{"url": "https://www.24chasa.bg/novini/article/7080744", "text": "Председателят на парламентарната група на ГЕРБ и зам.-председател на партията Цветан Цветанов проведе работна среща с посланика на Франция в България Н.Пр. Ерик Льобедел. Това съобщиха от пресцентъра на ГЕРБ. По време на срещата посланикът поздрави Цветанов за избирането му за представител на Съвместната група за парламентарен контрол (СГПК) на Европол в Управителния съвет на Агенцията. Цветанов на свой ред изрази признателност към френската делегация в СГПК, че подкрепиха приемането на Процедурните правила за функционирането на групата през март в София в рамките на Парламентарното измерение на Българското председателство на Съвета на ЕС. Цветан Цветанов и Ерик Льобедел обсъдиха и политическата ситуация в България и Европа, като фокусът на разговора им падна върху възможностите за засилване на парламентарното сътрудничество между двете държави в сектор „Сигурност“. Обсъдена бе и идеята за работно посещение на българска парламентарна делегация от Комисията по вътрешна сигурност и обществен ред в Париж. Целта на посещението ще бъде обмен на опит в парламентарния контрол над дейността на службите и противодействието на фалшивите новини. Цветанов и Льобедел бяха единодушни, че службите на България и Франция имат добро взаимодействие и засилването на парламентарното сътрудничество ще помогне да се надгради този капацитет и взаимно доверие.", "date": "2018.10.01", "title": "Цветан Цветанов се срещна с посланика на Франция Ерик Льобедел (Снимки)"}
{"url": "https://www.24chasa.bg/novini/article/7080732", "text": "Окръжната прокуратура в Ямбол задържа за 72 часа турския гражданин Азис К., убил 51-годишен мъж на пътя и ранил две жени и дете. Кървавата катастрофа станала около 17.20 ч. на 30 септември, на пътя от Елхово към ГКПП \"Лесово\". Азис К. бил зад волана на тир, но нарушавайки правилата за движение навлязъл с ремаркето в насрещната лента и ударил в лек автомобил. На място загинал 51-годишният водач, а две жени и дете са ранени. Според прокуратурата те са получили средни телесни повреди. Турският тираджия шофирал след употреба на синтетични наркотици, установила проверка. Дрегер отчел наличието на амфетамин в кръвта му, уточняват от Бургаската апелативна прокуратура. Предстои в следващите дни Окръжна прокуратура - Ямбол да внесе искане за определяне на постоянна мярка за неотклонение \"задържане под стража\" спрямо турския гражданин.", "date": "2018.10.01", "title": "Задържаха Азис от Турция, убил надрусан 51-годишен шофьор край Елхово"}
{"url": "https://www.24chasa.bg/novini/article/7080742", "text": "Израелските араби днес отбелязват с обща стачка годишнината от смъртта на 13 арабски демонстранти при размирици през 2000 година, предаде ДПА, цитирана от БТА. Днешната стачка е насочена също срещу новия израелски закон за еднонационалната държава и неотдавнашните промени в американската външна политика, сред които е и решението на президента на САЩ Доналд Тръмп да признае Ерусалим за столица на Еврейската държава. През есента на 2000 г. избухнаха размирици, особено в северната част на Израел, а полицията отвърна с използване на бойни патрони срещу арабските демонстранти. Общо 13 души загинаха в насилието, а държавно разследване по-късно заключи, че израелските власти не са се справили както подобава със ситуацията. През юли израелският парламент одобри закона за еднонационалната държава, който обявява Израел за изключителна родина на еврейския народ и понижава статута на арабския език. Около 20 процента от 9-те милиона граждани на Израел са араби. Палестинците на Западния бряг, в ивицата Газа и Източен Ерусалим са присъединиха солидарно към днешната стачка, а банките и училищата останаха затворени. През декември Тръмп призна Ерусалим за столица на Израел, нарушавайки утвърдения от десетилетия протокол, а през май премести посолството на САЩ от Тел Авив в Ерусалим. През последните месеци САЩ отмениха помощи за милиони долари за палестинските територии, включително програми за подпомагане в ивицата Газа и на клиники в Източен Ерусалим.", "date": "2018.10.01", "title": "Израелските араби стачкуват, почитат смъртта на демонстранти през 2000 г"}
{"url": "https://www.24chasa.bg/novini/article/7080729", "text": "Светът се сбогува със звездата на френския шансон Шарл Азнавур. Той е издъхнал през нощта на 30 септември срещу 1 октомври на 94 години в съня си.  Азнавур е роден в Париж на 22 май 1924 г. в семейството на арменски имигранти. Рожденото му име е Шанур Вахинаг Азнавурян. Азнавур бе талантлив композитор, поет, изпълнител и актьор. През творческата си кариера той е създал над 1300 песни на 7 различни езика, пял е в 94 държави, играл е в 60 филма и е продал над 200 млн. диска. През 1998 г. бе определен за шоумен на века от Си Ен Ен. Бил е и посланик на Армения в Швейцария. Отличен е със звезда в холивудската Алея на славата през 2017-а.", "date": "2018.10.01", "title": "Вижте Шарл Азнавур в последните му години (Снимки)"}
{"url": "https://www.24chasa.bg/novini/article/7080767", "text": "Турският президент Реджеп Тайип Ердоган заяви днес, че колебанията в курса на лирата не отразяват икономическата реалност и че Турция е на път да преодолее това, което той определи като атаки срещу икономиката, предаде Ройтерс, цитирана от БТА. В реч при откриването на новата парламентарна година Ердоган посочи също, че турската икономика постига отново баланс. Турският президент каза, че Турция няма да направи компромис с бюджетната дисциплина или да отстъпи от правилата на свободния пазар и цели да привлече чужди инвестиции. Той изтъкна, че несигурността, причинена от колебанията в курса на лирата, която тази година загуби 37 процента от стойността си спрямо долара, постепенно изчезва, но Турция внимателно ще следи проблемите, причинени от инфлацията и лихвените проценти. Ердоган изрази надежда, че обтегнатите отношения със САЩ, довели до това Вашингтон да наложи санкции и да повиши митата върху вноса на стомана и алуминий от Турция, ще се подобрят скоро. Турският президент посочи, че САЩ са поели по грешен път, като използват заплахи и шантаж, вместо диалог. Той заяви, че САЩ са загубили авторитет, впускайки се в търговски войни в глобален мащаб. Двете страни имат търкания по редица въпроси, сред които политиката на Вашингтон в Сирия, настояването на Анкара за ектрадиция на мюсюлмански духовник, обвиняван за опита за преврат в Турция през 2016 г., и безпокойствата на САЩ заради задържането на американски граждани от турските власти, включително Андрю Брънсън, американски пастор, съден в Турция по обвинения в шпионаж и тероризъм. Вашингтон наложи финансови санкции на двама турски министри и удвои митата върху стоманата и алуминия за Турция. В отговор Анкара удвои митата на някои стоки, които внася от САЩ, в т.ч. алкохол, тютюн и автомобили. Уверен съм, че в крайна сметка американската администрация ще преразгледа погрешната си гледна точка към Турция, посочи Ердоган, цитиран от ТАСС. Надаваме се, че в скоро време ние отново ще развиваме отношения с Америка в сферата на икономиката и политиката в съответствие с духа на стратегическото партньорство, е изтъкнал турският президент. По думите му \"САЩ са пренебрегнали предупрежденията и безпокойството на Турция и са започнали да сътрудничат със сепаратистки терористични организации в Сирия\". \"Още един пример за беззаконие е делото срещу Халкбанк\", е посочил Ердоган. През май бившият заместник генерален директор на турската държавна банка Халкбанк Мехмет Хакан Атила бе осъден от американски съд на 32 месеца затвор за ролята му в схема за избягване на американските санкции срещу Иран. Ние сме решени да се борим в рамките на дипломацията и правото с това изопачено съзнание, което тръгва да въвежда санкции срещу нашата страна, използвайки като повод един пастор, съден заради тъмни връзки с терористични организации, е заявил Ердоган, цитиран от в.\"Хюриет\". Турция цели да осигури контрол над района на Северна Сирия, източно от река Ефрат, като изтласка от района сирийските кюрдски милиции Сили за защита на народа, посочи още Ердоган в речта си. Той отбеляза също, че Турция цели и да прочисти районите на Синджар и Кандил в Ирак от кюрдски бунтовници. Анкара разглежда сирийските кюрдски Сили за защита на народа като терористична организация, тясно свързана с Кюрдската работническа партия /ПКК/, която от 1984 г. води въоръжена борба срещу турската държава в Югоизточна Турция. Засягайки темата за отношенията с ЕС, Ердоган е заявил, че през последните години неговата страна е преживяла кризи с редица страни от ЕС, съобщава ТАСС. Ние не можехме да мълчим пред лицето на политиката на двойни стандарти, прилагана срещу страната ни, е изтъкнал турският президент. Сега ние постепенно преодоляваме този проблемен период, е добавил Ердоган. Той е заявил, че неговата страна \"няма да обърне гръб на най-големия си търговски партньор\" в лицето на ЕС, където живеят близо 5 милиона турски граждани, съобщава в.\"Хюриет\". Същевременно ние ще се борим докрай, за да поправим несправедливостта, да защитим правото на нашите братя, които живеят там, е изтъкнал турският президент. Ердоган е заявил, че Турция възнамерява значително да засили сътрудничеството с Русия, съобщава ТАСС, като се позовава на турския телевизионен канал \"Хабер тюрк\". Между нас и Русия се установиха най-тесни отношения във всички сфери: от Сирия до туризма. Ние още повече ще укрепваме нашите отношения и още повече ще развиваме нашето сътрудничество, отбеляза турският президент в речта си при откриването на новата парламентарна година.", "date": "2018.10.01", "title": "Ердоган: Турция ще преодолее атаките срещу икономиката й"}
{"url": "https://www.24chasa.bg/novini/article/7080768", "text": "Състав на Хасковския окръжен съд постанови мярка за неотклонение\"задържане под стража\" спрямо двамата ирански граждани, които бяха задържани с рекордната пратка от 712, 574 кг хероин на ГКПП \"Капитан Андреево\". Наркотикът на стойност 46, 317 млн. лева бе открит на 27 и 28 септември при щателни митнически проверки в два от три камиона, натоварени с плоскости от гипсокартон от Иран за Австрия. Мохамадали Вали Фатхулах Пур /45 год./ и Вахид Мохарам Хашеми /31 год./ са били на волана на двата камиона, в които служителите на митницата откриха укритата в пресовки между пластовете гиспокартон дрога. Мохамадали е бил брат на шофьора на камиона, който е бил \"чист\" от упойващи вещества, а техен трети брат е участвал в товаренето на палетите със строителен материал, стана ясно в съдебната зала. Държавното обвинение поиска най-тежката мярка за неотклонение \"задържане под стража\". Мотивите на прокуратурата бяха, че двамата обвиняеми има опасност да се укрият или извършат друго престъпление. Наличните доказателства обосновават тезата, че те са автори на престъплението, посочи прокурор Павел Жеков. Защитата поиска по-лека мярка - парична гаранция или домашен арест с мотива, че двамата не биха се изложили на риск, ако са знаели за съдържанието на товара в камионите. Двамата обвиняеми заявиха, че не са били информирани какво возят, не чувстват вина и че искат по-леки от задържането под стража мерки. Съдия Красимир Димитров кредитира аргументите на държавното обвинение и постанови \"задържане под стража\". Ако бъдат признати за виновни в наркотрафика, Пур и Хашеми са заплашени със затвор от 15 до 20 години. Днешната мярка за неотклонение може да бъде обжалвана пред Пловдивския апелативен съд.", "date": "2018.10.01", "title": "Оставиха в ареста иранците, задържани със 712 кг хероин на \"Капитан Андреево\""}
{"url": "https://www.24chasa.bg/novini/article/7080772", "text": "Британският външен министър Джереми Хънт си навлече критики от дипломатическите среди, след като сравни Европейския съюз със Съветския съюз в реч на годишната конференция на Консервативната партия, предаде Франс прес, цитирана от БТА. Вчера Хънт обвини ЕС, че се стреми \"да накаже\" Великобритания заради решението й да го напусне и направи паралел с опитите на Съветския съюз да попречи на гражданите си да напускат територията му. Питър Рикетс, който от 2006 до 2010 г. е бил постоянен секретар на външното министерство, окачестви в Туитър изказването на Хънт като \"глупости, които са недостойни за британски външен министър\". \"Каквото и да е мнението ви за Брекзит, за британския външен министър е шокираща грешка в преценката да сравни ЕС със Съветския съюз\", заяви в Туитър Саймън Фрейзър, постоянен секретар във външното министерство от 2010 до 2015 г. Великобритания трябва да излезе от ЕС в края на март 2019 г., но шест месеца преди крайния срок преговорите по споразумение за раздялата буксуват. \"За всички нас, и особено за външните министри, ще е от полза да отваряме учебник по история от време на време\", заяви главният говорител на Европейската комисия Маргаритис Схинас в отговор на журналистически въпрос днес. В речта си Джереми Хънт говори за свое посещение в Латвия, която по думите му е станала \"модерна демокрация, член на НАТО и ЕС\" след придобиването на независимост. \"Какво се случи с доверието и идеалите на европейската мечта? ЕС бе предназначен да брани свободата. Съветският съюз беше този, който пречеше на хората да заминат\", заяви той. \"Ако превърнете европейския клуб в затвор, желанието за бягство няма да намалее, а ще нарасне и ние няма да сме единственият затворник, който се опитва да избяга\", предупреди Хънт. На това посланичката на Латвия в Лондон отвърна в Туитър, че \"ЕС донесе благоденствие, равенство, растеж и уважение\" на страната й, докато Съветският съюз \"унищожи живота на хората от три поколения\". Чешкият заместник-външен министър Томаш Петршичек заяви в Туитър, че \"ЕС наистина не е Съветският съюз\". \"В Европа вземаме заедно решения в Брюксел, докато Москва решаваше от наше име, без нас\", подчерта той.", "date": "2018.10.01", "title": "Критикуват британския външен министър, сравнил Европейския съюз със СССР"}
{"url": "https://www.24chasa.bg/novini/article/7080781", "text": "Преподавателка в средното училище в Симитли \"Св. св. Кирил и Методий\" бе направена възпитателка в занималнята след анонимни сигнали от родители, по които не е имало проверка.  Пострадалата госпожа Чобанова, която е начална учителка, дори не е виждала сигналите. Тя сигнализирала инспектората в Благоевград. Оттам действително открили нередности - сред мотивите за преместването било това, че родители не я искали за класна на децата им. Всъщност обаче родителите не могат да избират учители, а само училище. Директорката Таня Янкова се възползвала и след няколко анонимни сигнала направила Чобанова преподавател в занималнята. \"Няма преназначаване, а възлагане на функции, затова проверката ни не е открила нарушения\", казаха за \"24 часа\" от инспектората в Благоевград.  Медият ани потърси и директорката Таня Янкова, която не вдигна мобилния си телефон. Преди 2 месеца тя отрече и каза, че няма нищо вярно в информацията.", "date": "2018.10.01", "title": "Директорка прати учителка в занималня по сигнали без проверка"}
{"url": "https://www.24chasa.bg/novini/article/7080783", "text": "Движението по път ІІІ-2077 Каблешково – Межден в участъка от разклона за с. Върбино до границата с област Добрич между км 11 и км 13 се осъществява в една лента поради ПТП. Това съобщиха от пресцентъра на АПИ. Шофьорите да се движат с повишено внимание и съобразена скорост, като следват указанията на Пътна полиция.", "date": "2018.10.01", "title": "Катастрофа ограничава движението по пътя Каблешково - Межден"}
{"url": "https://www.24chasa.bg/novini/article/7080782", "text": "Активността в турския промишлен сектор се е понижила до най-ниското си равнище от девет години през септември, сочи публикувано днес проучване, цитирано от Ройтерс, съобщи БТА. Според икономисти това е един от най-ясните признаци, че Турция се насочва към дълбока рецесия на фона на валутната криза. Освен това властите повишиха цените на електроенергията и природния газ за трети пореден месец, отбелязват източници, а поевтиняването на лирата води до скок на цените на всичко - от храни до горива. Турската лира поевтиня с 37 процента спрямо долара тази година заради опасенията, свързани с контрола на президента Реджеп Тайип Ердоган върху паричната политика и дипломатическите търкания със САЩ. Кризата се отрази и на световните пазари и задълбочи опасенията за перспективите пред турските банки и производители. Следеният отблизо показател, измерващ състоянието на промишлеността - индексът на мениджърите по доставките (PMI) - се е понижил до най-ниското си равнище от март 2009 година, сочи изследването на истанбулската промишлена камара и Ай Ейч Ес Маркит (IHS Markit) . Спадът се дължи на забавяне на растежа на производството и новите поръчки, сочи проучването. Това пък предизвиква намаляване на заетостта и покупателната активност. Инфлацията в страната достигна 18 процента миналия месец, което е най-високото равнище от близо 15 години и се очаква да скочи до 20 на сто тази година. За покриване на енергийните си нужди Турция зависи от вноса, който обикновено е деноминиран в чуждестранна валута. Турският енергиен регулатор повиши цените на електроенергията за граждани с 9 процента и с 18,6 на сто за промишлеността от 1 октомври, казаха източници, след като държавният газов оператор направи подобно вдигане на цените.", "date": "2018.10.01", "title": "Активността в промишления сектор на Турция с най-ниско равнище от 9 г."}
{"url": "https://www.24chasa.bg/novini/article/7080788", "text": "Французин бе осъден на две години затвор за сексуално насилие в рамките на афера, свързана с движението #Аз също и довела до отлагане на тазгодишната Нобелова награда за литература, предава БТА. Срещу 72-годишния Жан-Клод Арно бяха повдигнати две обвинения за сексуално насилие през октомври и декември 2011 г. в апартамент в Стокхолм от млада жена. \"Той бе осъден за стореното през октомври - поясни на пресконференция съдийката Гудрун Антемар. - Няма причина присъдата да е по-малка от две години затвор.\" Скандалът, който разтърси Шведската академия, избухна през ноември м.г., един месец след обвиненията в сексуално насилие и сексуален тормоз срещу холивудския продуцент Харви Уайнстийн. Свидетелските показания на 18 жени, сред които тъжителката, бяха публикувани във в. \"Дагенс нюхетер\". Те разтърсиха Шведската академия, която от 1901 г. присъжда Нобеловата награда за литература. Жененият за член на академията Арно поддържал тесни контакти с тази институция от години. Оставките си подадоха шестима членове на академията, сред които постоянният й секретар Сара Даниус.", "date": "2018.10.01", "title": "2 години затвор дадоха на французина в центъра на скандала с Нобеловата награда за литература"}
{"url": "https://www.24chasa.bg/novini/article/7080795", "text": "Министърът на правосъдието на Косово Абелард Тахири е връчил своята оставка на премиера Рамуш Харадинай, тъй като е недоволен от функционирането на съдебната система, съобщи Макфакс. Тахири е недоволен най-вече от голямото политическо влияние върху съдебната система през последните два месеца, съобщи порталът Телеграфи, цитиран от БТА.", "date": "2018.10.01", "title": "Министърът на правосъдието на Косово подаде оставка"}
{"url": "https://www.24chasa.bg/novini/article/7080791", "text": "Националният съвет за интеграция на хората с увреждания не е одобрил варианта на Закон за хората с увреждания, направен след приключването на общественото обсъждане и отразяване на бележките на всички институции. Това съобщиха социалният министър Бисер Петков и омбудсманът Мая Манолова след приключване на заседанието на Националния съвет за интеграция на хората с увреждания, предава БТА. Единодушно е решението на Националния съвет за интеграция на хората с увреждания да бъде отложено разискването с цел да се постигне съгласие, каза министър Петков. По думите му той също подкрепя подобно искане, защото за него подкрепата на специализирания орган - Националния съвет за интеграция на хората с увреждания за този закон, е много важна. Изправени сме пред трудната ситуация да балансираме не само между различните интереси на организациите на хората с увреждания, а и между тях и становищата на отделни министерства, каза министър Петков. Ангажиментът, поет към протестиращите майки, беше този законопроект да бъде готов в началото на октомври, за да се разглежда със Закона за държавния бюджет. Това все още е постижимо, ще продължим да работим и ще се опитаме на следващото заседание на Националния съвет за интеграция на хората с увреждания през другата седмица да предложим законопроект, който да получи подкрепата на преобладаващата част, каза министър Петков. Занапред ще работим за отстояване на някои от предложенията в законопроекта, които бяха част от общественото обсъждане, но не получиха подкрепа от становищата на различни министерства - двата фонда, които бяха предвидени да се създадат като целеви за финансиране на дейности - единият за осигуряване на заетост на хората с увреждания, а другият за достъпна среда, уточни Бисер Петков. Съобразихме се с ключови становища, включително и на Министерството на финансите, защото един законопроект, за да бъде подкрепен от МС, трябва да има подкрепата на всички министерства, още повече, когато е законопроект, който изисква значителни финансови ресурси, каза социалният министър. Министерството на финансите не е одобрило финансовата обосновка на законопроекта. В новата финансова обосновка ще бъдат отразени бележките на ведомството. МФ не подкрепя и създаването на двата фонда, поставя се въпрос за по-добра аргументация и финансова обосновка на Центровете за защитена заетост, иска се и по-добро обосноваване на финансовата подкрепа, обвързана с линията на бедност. Потвърждавам ангажиментът, поет в началото на лятото, че за следващата година средствата в бюджета за политиките за хората с увреждания ще бъдат увеличени със 150 милиона лева, каза министър Петков. По думите му спорът е как да се разпределят тези средства, за които част от участниците в днешния дебат също са констатирали, че не са достатъчни, за да се постигне всичко необходимо. Омбудсманът Мая Манолова заяви по темата, че иска ангажимент, че обещаните 150 милиона лева от правителството и лично от премиера , ще бъдат осигурени по бюджета на МТСП в рамките на новата бюджетна процедура и ще бъдат ползвани за финансова помощ и лична помощ, каквато е била първоначалната договорка. По думите на Манолова това трябва да се случи, независимо от забавянето на работата по законопроекта. Хората с увреждания ще си търсят тези 150 милиона лева като нещо обещано лично от премиера, заяви омбудсманът. Въпросът е да се заложат бъдещите реформи, този законопроект има такива, каза Бисер Петков.По думите на министъра има дадености, които в работните групи в социалното министерство не могат да бъдат променени като системата на медицинската експертиза - ТЕЛК решенията. Протестиращите майки смятат, че ТЕЛК трябва да отпадне, но това не е в компетентностите на тази работна група, каза министър Петков. Той допълни, че има полезни неща като преминаването на помощните средства и медицинските изделия към системата на здравеопазването, които се подкрепят от страна на Министерството на здравеопазването. В отговор на въпрос дали е реалистично от началото на следващата година да влезе в сила този закон, министър Петков каза, че не всичко зависи само от МТСП, защото министерството търси баланс и компромис. Законът беше върнат, защото от този законопроект не следва нищо, не отговаря на очакванията на хората с увреждания, каза омбудсманът Мая Манолова. Ще го преработят и ще го представят, като ние отново препотвърдихме основните неща, които искаме - фонд \"Достъпна среда и лична мобилност\" и фонд \" Заетост\" , ясна препратка към Закона за личната помощ, ясен ангажимент и стандарти за помощните средства и медицинските изделия, допълни Манолова. По думите на Манолова оказало се е, че свършеното от работната група няма никакво значение, когато становище на Министерството на финансите връща нещата в изходна точка. На днешното заседание всички организации са били против законопроекта, включително и националнопредставителните.", "date": "2018.10.01", "title": "Преработват закона за хората с увреждания, докато се постигне съгласие"}
{"url": "https://www.24chasa.bg/novini/article/7080804", "text": "Със свой указ президентът Румен Радев назначи Людмила Елкова за член на Управителния съвет на БНБ. Людмила Елкова е доказан професионалист в сферата на финансите и икономиката с дългогодишен стаж в Министерство на финансите. Това съобщиха от прессекретариата на президента. В периода 2000-2002 г. е главен юрисконсулт в Дирекция „Данъчна политика“ на Министерство на финансите, а от 2003 до 2009 г. е директор на същата дирекция. Отговаря за прогнозирането на бюджетните приходи и участва в разработването на консолидирания държавен бюджет и управлението на процеса по прогнозиране, анализиране и отчитане на изпълнението на бюджетните приходи, в частност на приходите от данъци и осигуровки, събирани от НАП и Агенция „Митници“, както и във връзка с работата на международните финансови институции – МВФ и Световната банка. Ръководител е на работни групи, свързани с хармонизацията на българското данъчно законодателство с европейското право в процеса на подготовка на присъединяването на България към Европейския съюз. В периода 2003-2010 г. е член и заместник-председател на Съвета на директорите на Българската фондова борса. Назначена е за заместник-министър на финансите през 2013-2014 г. и отговаря за държавния бюджет, държавните разходи, финансирането на общините, държавното съкровище и Дирекция „Национален фонд“. В същия период е заместник-председател на Съвета на директорите на Печатницата на БНБ, алтернативен управител на МВФ за България, ръководител на българската делегация в Международната банка за икономическо-развитие-Москва, член на Управителния съвет на Държавен фонд „Земеделие“, член на Управителния съвет на Националния доверителен екофонд. От 2015 г. осъществява консултантска дейност в областта на финансите, държавните помощи, разработването, управлението и изпълнението на проекти, финансирани от Европейския съюз.", "date": "2018.10.01", "title": "Президентът назначи Людмила Елкова за член на Управителния съвет на БНБ"}
{"url": "https://www.24chasa.bg/novini/article/7080505", "text": "САЩ, Швеция и Италия ни предлагат самолети. Това стана ясно на отварянето на офертите в Министерството на отбраната, на което бяха поканени и журналисти. Американците ни предлагат нови \"Ф 18\" и \"Ф 16\", скандинавците - нови \"Грипен\", а италианците - използван \"Юрофайтър\". Военното ведомства поиска оферти още от Израел, Португалия, Франция и Германия. От утре започва работа междуведомствената група между военното министерство, министерството на икономиката и ДАНС, която ще разгледа постъпилите оферти и ще изготви доклад. През това време премиерът Бойко Борисов ще назначи втора военно-политическа група, която да го разгледа. В края на работата си двете група ще предоставят на министъра на отбраната Красимир Каракачанов своите доклади, за да се вземе политическо решение с кой от кандидатите да започнат разговори.", "date": "2018.10.01", "title": "САЩ, Швеция и Италия ни предлагат самолети"}
{"url": "https://www.24chasa.bg/novini/article/7080512", "text": "\"Местната власт и безнесът трябва да се научат да работят заедно. Време е да погледнем отвъд безвъзмездните проекти и държавните субсидии и да се научим да използваме потенциала си. Местната власт трябва да е инициаторът в привличането на наши и чужди инвестиции.\" Това каза изпълнителният директорът на Националното сдружение на общините Силвия Георгиева при откриването на XIII-ата годишна среща на местните власти в курорта Албена. По думите на г-жа Георгиева все още няма конкретен отговор на въпроса, защо развитието на регионите в страната е толкова небалансирано. \"Има няколко ядра, които изсмукват икономиката от периферните райони. Има общини, които са като острови, заобиколени от обезлюдяващи райони. За никой не е тайна, че южната половина на страната ни има все по-засилено индустриално развитие от северната. Икономическите зони в страната са едва една трета от бизнеса, но реализират около 80% от брутния продукт\", обясни Георгиева. Изплнителният директор на Националната компания Индустриални зони Антоанета Барес също изрази мнение, че най-важното партньорство за развитието на бизнеса е това между държавата и общините. По данния на копанията в момента на територията н България има изградени и действащи 6 опериращи индустриални зони в София, Варна, Бургас, Русе, Видин и Свиленград. Те са с обща площ 7 392 021 кв.м. В процес на развитие са още 5 зони. Г-жа Барес изтъкна, че всяка такава инициатива изисква не само добра пътна инфраструктура в близост. Трябва да се намери начин да се обучават кадри, необходими за бизнеса и, което по-важно, да се намерят начини те да бъдат задържани на робатните места. Над 800 представители на общини и гости от местната и централната власт, партньорски организации и, за първи път, представители на бизнеса, участват в годишната среща на общините. В рамките на два дни всички гости на срещата ще имат възможността да участват активно в дискусии по най-голещите и актуални теми. В единият от форумите бяха представени възможностите на финансовите инструменти за насърчаване на местното икономическо развитие чрез нисколихвени кредити. Дискутираха се възможности на общините за привличане на чужди инвеститори и високотехнологични производства чрез изграждане и развитие на индустриална инфраструктура. Поставен бе акцент върху промените в Административно-процесуалния кодекс и ангажиментите на общинските съветници по Закона за противодействие на корупцията и за отнемане на незаконно придобитото имущество.", "date": "2018.10.01", "title": "Шефката на Сдружението на общините: Да погледнем отвъд безвъзмездните проекти и държавните субсидии"}
{"url": "https://www.24chasa.bg/novini/article/7080469", "text": "Инвестбанк стартира нова социално-отговорна кампания  . Кампанията е част от проекта на банката „Покрай модерните амбиции да не забравяме българските традиции!“. От 20 септември 2018 г. с всяка трансакция чрез кредитна карта на Инвестбанк (на физически и виртуален POS терминал при търговец), се даряват по  . Избраната кауза е в подкрепа на българските традиции, като събраните средства са предназначени за Националното училище по фолклорни изкуства в Широка лъка (НУФИ).  е много повече от социално-отговорна кампания. Това е лична и много специална мисия за Инвестбанк, чрез която се предава ключово послание към обществото. Банката развива каузата си в подкрепа на българските традиции, като реализира интересни и атрактивни проекти – най-напред централната сграда на Инвестбанк беше украсена със стилизирани традиционни български шевици. „Кампанията е вдъхновена от младите хора и желанието ни те да познават и обичат българските традиции, именно затова решихме след красивата фасада да създадем нещо модерно, което носи силен емоционален заряд - организирахме флашмоб с участието на 101 Каба гайди – искахме жителите и гостите на столицата да усетят могъществото и магнетизма на българския фолклор и смятам, че успяхме.“ сподели г-жа Весела Джиджева, Член на Управителния съвет и Изпълнителен директор на банката. „Продължаваме да работим по нови идеи в тази посока“, допълни тя. Инициативата банката да дарява при всяка трансакция на физически и виртуален POS терминал при търговец с кредитните карти е замислена така, че да достигне до най-много клиенти, желаещи да се включат. Всеки притежател на кредитна карта от Инвестбанк може да участва, извършвайки плащане с нея, в страната и чужбина. Така той става част от доброто дело, благодарение на кампанията на банката. Средствата се набират активно до 31 октомври включително.", "date": "2018.10.01", "title": "Инвестбанк провежда дарителска кампания \nв подкрепа на родното"}
{"url": "https://www.24chasa.bg/novini/article/7080546", "text": "Гласуването за отделяне на испанския регион Каталуня от Испания миналата година на фона на полицейско насилие беше не само травмиращо предизвикателство за испанската демокрация, но и едва не разделило семейството на Тереса Рейес, жителка на Барселона. През седмиците преди неразрешения референдум, на който каталунските гласоподаватели бяха попитани дали искат да се отделят от Испания, подкрепящата единството Рейес била неспособна да отдели политиката от общуването със своя син, поддръжник на независимостта, както и с другите най-скъпи за нея хора. \"Бяхме на две непримирими позиции\", каза 65-годишната глава на семейство, която си спомня 1 октомври 2017 г. - когато се провеждаше гласуването, забранено от испанските съдилища - като \"най-лошия ден в живота ми\". Рейес заяви, че любовта е надделяла над идеологическите различия със сина й. Година по-късно обаче тя поддържа минимални контакти с ревностни сепаратисти, които не са членове на семейството. Емоционално натоварените събития от миналата есен, когато години на напрежение и неуреденият въпрос за независимостта достигнаха критична точка, отекват в живота на повечето от 7,5-те милиона жители на Каталуня. Те все още се чуват в плахите усилия за възстановяване на връзки и изглаждане на отношения у дома, виждат се по улиците, все още окичени с политически символи, и се усещат в белезите, които опитът за отделяне остави върху 4-десетилетната испанска демокрация. 24 души бяха ранени в събота при сблъсъци между крайнолеви сепаратисти и каталунската полиция в центъра на Барселона. Стигна се и до 6 ареста, макар че подобни случаи са изключение в град, който е бил сцена на големи и като цяло мирни шествия. Сепаратистите призоваха всички да излязат на улиците днес, за да отбележат годишнината от миналогодишния референдум. Въпреки че стремежът към независимост продължава да оформя националната политика, Каталуня обаче остана част от Испания, до голяма степен за ужас на едната страна и за облекчение на другата. Съдебното следствие доведе до изпращането на някои сепаратистки лидери в затвора, а други избягаха от Испания в самоналожено изгнание, за да се спасят от арест. За някои каталунци обаче с референдума са били поставени основите на обещаната република. От база край Брюксел бившият регионален премиер превърна делото на испанския Върховен съд срещу него в платформа за своите идеи за самоопределение. Карлес Пучдемон предотврати досегашните опити за екстрадирането си от Белгия и от Германия. 32-годишният Марти Пуч, учител в Каталуня, е бил бит с палка и контузен, когато той и други решени да гласуват сформирали човешка верига, за да защитят училище в северен град, където се очакваше да гласува Пучдемон. Полицаи щурмували обекта, за да спрат гласуването. Полицейското насилие, каза Пуч, и известно разочарование от сепаратистките политици, които не успяха да изпълнят обещанията си, обаче не намалили неговата решителност. Миналата година \"много от нас смятаха, че това е стабилна стратегия\", заяви Пуч, изразявайки разочарованието на много поддръжници на независимостта. \"Все още искаме тази независимост и ще продължим да работим за нея\". Подкрепата за отделяне от Испания остава силна в Каталуния въпреки - или точно поради - миналогодишната кампания и неуспехи. Според проведено през юли допитване от официалната каталунска агенция за проучване на общественото мнение 46,7 на сто от жителите на областта подкрепят независимостта, а 44,9 на сто са против. Съотношението между двата лагера като цяло не се е променило особено през последните години. \"Юнионистите\", които окачват испански национални знамена от балкони, за да се противопоставят на референдума, обаче излязоха на преден план като силен глас в каталунския дебат. Десноцентристка партия, създадена в Каталуня с цел да се противопостави на национализма, получи повече гласове от всяка друга на областните избори, свикани от испанския премиер след разпускането на регионалното правителство на Пучдемон. Изборите в Каталуня през декември и вот на недоверие от националния парламент на централното правителство доведоха до появата на важни нови играчи. Ким Тора стана премиер на Каталуня в едно правителство, силно повлияно от неговия предшественик. Социалистическият лидер Педро Санчес наследи каталунската криза от сваления испански премиер Мариано Рахой и оглавява нестабилно правителство на малцинството. Срещата им през август беше възприета като начало на поправяне на щетите. Оттогава и двете страни направиха жестове като израз на желание за помирение: неотдавнашно споразумение гарантира ангажимента на централното правителство да преведе над 1 милиард долара закъснели плащания на региона. Политиците обаче не са се отказали от конфронтационните си позиции пред обществеността и някои наблюдатели се опасяват, че колебливите стъпки към помирение може да бъдат спънати от два въпроса: статута на задържаните сепаратистки лидери и и все още нерешения въпрос за бъдещето на региона, със или без Испания. \"Музиката и реториката са много различни\", каза Андрю Даулинг, експерт по каталунска история в Университета на Кардиф, в Уелс. \"Не може обаче да има истински политически диалог, докато не бъде разрешен въпросът за затворниците, защото това е голямата политическа рана за каталунското общество\". Тора призова испанската прокуратура да осигури освобождаването на девет политици и активисти. Санчес ги премести в затвори в Каталуня, но заяви, че не може да се меси в съдебното дело. По въпроса за отделянето от Испания Тора и Санчес се споразумяха, че той трябва да бъде разрешен с гласуване. Сепаратистите искат да се организира нов референдум за независимост, този път валиден и разрешен от испанската държава. Социалистите на Санчес предложиха вместо това национално гласуване за нов набор от правила за самоуправление на Каталуния и промяна на националната конституция, за да се създаде федерална държава, приличаща повече на системата в Германия. Предвид слабата парламентарна подкрепа на Санчес обаче, някои наблюдатели смятат, че той не е в позиция да предложи или да изпълни условията в бъдещите преговори. Предложенията на социалистите освен това биха били прекалено далеч от независимост, за да удовлетворят повечето сепаратисти. Самото движение за независимост също е разделено. Някои искат да се отправи още по-силно предизвикателство срещу статуквото, дори да се направи опит за едностранно отцепване. Т. нар. прагматици - водени от затвора от бившия каталунски вицепремиер (Ориел Жункерас) - искат да се спечели повече подкрепа за отделянето от Испания, преди да бъде направен нов опит. \"Движението за независимост понесе голямо поражение миналата есен и все още не знае как да се възстанови от това\", каза Даулинг от Университета на Кардиф. \"Ако в Испания има нови избори и Санчес успее да спечели по-голяма подкрепа, тогава ще има възможност наистина да се започне работа по каталунския проблем\".", "date": "2018.10.01", "title": "Година по-късно белезите от опита на Каталуня за отделяне са видими в цялата страна"}
{"url": "https://www.24chasa.bg/novini/article/7080541", "text": "Комисията за енергийно и водно регулиране (КЕВР) на Република България беше избрана за председателстващ на новосъздадения Консултативен форум на националните регулаторни органи на държавите от Балканския регион. Това беше решено на проведената на 29 септември в Солун среща на председателите на енергийните и водни регулатори на България, Гърция, Сърбия, Македония и Черна гора, на която беше подписано Споразумение за учредяване на новата организация, съобщиха днес от КЕВР. Българският регулатор беше представен на срещата от членовете на КЕВР Александър Йорданов и Евгения Харитонова и от експерти от дирекции \"Електроенергетика\" и \"Природен газ\". Инициативата за създаването на постоянно действащ Консултативен форум беше издигната от КЕВР на проведената на 1 и 2 март т.г. във Велико Търново Регионална среща на балканските енергийни регулатори, на която беше постигнато общо съгласие, че по този начин ще бъде стимулиран ползотворният многостранен диалог и ще се подпомогне структурирането на важните проблеми от общ интерес и изработването на съвместни решения и действия. Като основни цели на Балканския консултативен форум в подписаното споразумение се посочва засилване на сътрудничеството между държавите членки за развитието на стабилна регулаторна и пазарна рамка, допринасяща за инвестиции в газовия, електроенергийния и водния сектор и за осигуряване на устойчиви, конкурентни и достъпни услуги за потребителите. Форумът ще предоставя рамка за провеждането на дискусии, обмяна на опит и изработване на общи позиции и препоръки по регулаторни въпроси. Членовете на новата организация ще координират и действията си за гарантиране на доставките в региона чрез оптимално използване на междусистемните връзки и диверсификация на енергийните източници, доставчици и преносни маршрути. Важен акцент в дейността на Форума ще бъдат усилията за страните за насърчаване на конкуренцията на енергийния пазар на регионално и европейско ниво и сближаване на позициите за установяване на хармонизирани, прозрачни и недискриминационни правила за интегриране на регионалния пазар. Със споразумението се създава ръководен орган на Форума - Съвет на регулаторите, в който участват висши представители на националните регулаторни органи-учредители. По конкретни теми ще бъдат формирани работни групи от експерти от националните регулаторни органи, които ще анализират и решават специфични въпроси и проблеми на енергийния и воден сектор. Консултативният форум е отворен за членство и на други национални регулаторни органи от региона. Съветът на регулаторите на Консултативния форум ще провежда ежегодни срещи през есента, на които ще приема основна рамка за дискусиите за следващите две години по теми от приоритетно значение за участниците. Годишната среща на Съвета ще бъде ръководена от националния регулатор, който е избран на ротационен принцип да председателства Форума през съответната година. Председателството ще определя дългосрочните цели на организацията и ще изготвя общ план по темите и основните въпроси, които ще бъдат разглеждани на ежегодната среща на Съвета на регулаторите. След избора на КЕВР за председателстващ през първата година на Консултативния форум, годишната среща на Съвета на регулаторите ще бъде проведена в София. \"Председателството на Форума е признание за нарастващата роля в регионален мащаб на българския енергиен и воден регулатор. На проведените в Солун разговори КЕВР заяви готовността си в рамките на своя мандат да постави на разглеждане редица приоритетни за региона теми\", заяви след приключване на срещата членът на комисията Александър Йорданов. Сред тях е предложението за изработване на пътна карта за либерализиране на газовия пазар в региона, което ще допринесе за синхронизиране на провежданите политики в процеса на либерализация, при спазване на европейските правила и директиви в газовата сфера. Според Александър Йорданов това ще подпомогне процесите на либерализация на газовите пазари и в страните от региона, които не членуват в ЕС, и ще създаде предпоставки за конкурентни цени, ползи за потребителите, намаляване на енергийната зависимост на региона и повишаване на енергийната сигурност.", "date": "2018.10.01", "title": "КЕВР ще управлява форум на националните регулаторни органи на Балканите"}
{"url": "https://www.24chasa.bg/novini/article/7080547", "text": "Учените от Националния природонаучен музей /НПМ/ при БАН продължават проучването на материалите, които зоологът и алпинист Боян Петров е събирал по време на своите експедиции и вече са установени два нови за науката вида безгръбначни животни - една стоножка и един паяк. Това съобщиха от БАН. Новооткритата стоножка, наречена Metonomastus petrovi, принадлежи към род, разпространен и вероятно възникнал в района на Средиземно море. От него в България вече има описан един вид, установен в пещера в Източните Родопи. Новооткритият вид е ендемичен за Западните Родопи, което означава, че не се среща никъде другаде. Сред авторите на вида са проф. Павел Стоев от НПМ-БАН и гл. ас. д-р Боян Вагалински от ИБЕИ-БАН, предава БТА. Вторият вид е паяк, наречен Harpactea petrovi, живее в почвата и под камъни. Екземплярите са събрани при изследвания в района на родопското село Белица. Видът е описан от доц. д-р Стоян Лазаров от НПМ-БАН и от Драгомир Димитров - докторант на музея. На името на Боян Петров са кръстени и други видове животни, които може да се видят в отделна витрина в Националния природонаучен музей при БАН. На 3 октомври коалицията \"Да спасим Кресненското дефиле\" организира събитие в Националния музей \"Земята и хората\" в памет на Боян Петров и природозащитните му дейности. Там ще бъдат изложени и фотографии от детските и младежки изследователски години на Боян Петров, с акцент върху Кресненския пролом, където Боян Петров, завършвайки своето биологично образование, е писал дипломната си работа. Изложбата се организира със съдействието на Националния природонаучен музей при БАН.", "date": "2018.10.01", "title": "2 нови вида безгръбначни са открити благодарение на Боян Петров, носят името му"}
{"url": "https://www.24chasa.bg/novini/article/7080563", "text": "Кипърската полиция съобщи, че 34 мигранти, които са пристигнали с лодка на източния средиземноморски остров, са поискали убежище, предаде Асошиейтед прес. Мигрантите, сред които шест деца и две жени, са били откарани в приемен център в покрайнините на столицата Никозия. Полицията заяви, че лодката е отплувала от Мерсин, Турция, и е акостирала в неделя в северната част на Кипър, след което мигрантите преминали в международно признатата южна част, предава БТА. Кипър поиска помощ от ЕС, за да се справи в нарастващия брой мигранти, искащи бежански статут. Кипърски представители посочват, че страната с около един милион жители е получила най-много молби за убежище в сравнение с всички останали членки на ЕС съотносително с броя на нейното население. Миналия месец комисарят за миграция Димитрис Аврамопулос обеща, че ЕС ще предостави помощ на Кипър.", "date": "2018.10.01", "title": "34 сирийски мигранти са поискали убежище в Кипър"}
{"url": "https://www.24chasa.bg/novini/article/7080572", "text": "Известната опера \"Ла Фениче\" във Венеция беше евакуирана за кратко тази сутрин заради малък пожар в електрическото помещение, който бързо беше потушен, предаде ДПА като се позова на артистичния директора на операта Фортунато Ортомбина. Огънят беше забелязан към 8,30 ч. и веднага беше угасен, каза Ортомбина на видеозапис, качен в акаунта на операта в Туитър. Той уточни, че в момента се извърша оценка на причините за пожара и щетите, предава БТА. Оперният театър \"Ла Фениче\" се намира в историческия център на Венеция. Той е построен през 1792 г. и на два пъти е бил унищожаван от пожари - през 1836 и през 1996 г., припомня Асошиейтед прес. Пищно украсеният театър се слави с акустиката си. През 19-и век в него са били представяни премиерите на прочутите оперни творби на композитори като Верди, Росини, Белини и Доницети. След възстановяването му от пожара през 1996 г., \"Ла Фениче\" отвори врати през 2004 г.", "date": "2018.10.01", "title": "Евакуираха операта \"Ла Фениче\" във Венеция заради пожар"}
{"url": "https://www.24chasa.bg/novini/article/7080537", "text": "Фонд \"Социална закрила\" /ФСЗ/ осъществява регулярен мониторинг, предварителен, текущ и последващ контрол на изпълнението на проекта за социално подпомагане на населението на с. Хитрино за преодоляване на последствията от железопътния инцидент на 10 дещември 2016 г., съобщават от МТСП. Експерти на фонда извършват всеки месец проверки на място в Хитрино, при които правят контролни замервания на действително изпълнените строително-монтажни и строително-ремонтни работи. В резултат от този мониторинг за изплащане се одобряват единствено разходи, които са реално изпълнени и съответстват на представените документи. Oсвен непрекъснатия оперативен контрол от страна на ФСЗ, дейностите по проекта и тяхното отчитане са проверени от Инспектората и от дирекция \"Вътрешен одит\" на Министерството на труда и социалната политика през 2018 г. При тези проверки не са констатирани данни за нередности, нарушения или злоупотреби, твърдят от ведомството. Министерството на труда и социалната политика има пълна готовност да съдейства на всички проверки на външни контролни органи в рамките на своята компетентност и правомощия. От ведомството изразяват и пълна готовност да разгледат и всички жалби по повод реализирането на проекта за подпомагане на населението на село Хитрино, ако такива бъдат предоставени от националния омбудсман на България или от други заинтересовани страни. По отношение на твърденията в публичното пространство, че цените, по които се извършват строително ремонтните дейности, са \"завишени\" от фонда предоставят информация за проверките на документацията за СМР по проекта Фонд \"Социална закрила\". Към момента Управителният съвет на Фонд \"Социална закрила\" (УС на ФСЗ) е одобрил разходи за 5 098 452 лв. по проекта. Съгласно правилата за изпълнение на проекта община Хитрино оценява материалните щети и изготвя оценки за всеки отделен случай. На тази база местният Общински съвет одобрява списъци с нуждаещите се от помощ, както и конкретния вид и размер на помощта. Към 18 септември 2018 г. са подписани 100 договора за изпълнение на СМР на 100 жилищни сгради на обща стойност 2 334 571 лв. Управителния съвет на ФСЗ е одобрил плащания за извършени разходи по тях за общо 1 709 556 лв. Със средствата са укрепени/възстановени близо 90 жилищни сгради. Към настоящия момент УС на ФСЗ е одобрил разходи за сключване на договори за строежа на 12 нови жилищни сгради на обща стойност 1 540 993 лв. На тази база са подписани договори за общо 1 474 666 лв. За извършените по тях действия до момента УС на фонда е одобрил плащания за 795 592 лв. Строителните работи по почти всички сключени договори са приключени и разходите по тях са в процес на отчитане. УС на ФСЗ е одобрил и разходи за 427 816 лв. за смяна на компрометирана дограма. Помощта е изплатена на база на одобрени от Общинският съвет Хитрино 244 заявления с разходооправдателни документи и проверка на представената от община Хитрино документация.", "date": "2018.10.01", "title": "Фонд проверява редовно работата по проекта за подпомагане на хората в Хитрино"}
{"url": "https://www.24chasa.bg/novini/article/7080583", "text": "Около 191 000 души в Индонезия се нуждаят от спешна хуманитарна помощ, обяви днес Службата на ООН за координиране на хуманитарните дейности след земетресенията и последвалите вълни цунами, опустошили източната част на остров Сулавеси, предаде Франс прес, цитирана от БТА. От помощ имат нужда около 46 000 деца и 14 000 възрастни хора, най-уязвимата част от населението, живеещи далече от градските центрове, където правителството съсредоточава усилията си, отбеляза агенцията на ООН в оценката си на положението след бедствието.", "date": "2018.10.01", "title": "ООН: 191 000 в Индонезия имат нужда от хуманитарна помощ"}
{"url": "https://www.24chasa.bg/novini/article/7080057", "text": "Еврокомисарят по цифровата икономика и цифровото общество Мария Габриел откри учебната година във Военната академия и изнесе лекция пред студентите и академичния състав относно киберсигурността в ЕС. \"Изправяме се пред различни заплахи: лицата и компаниите са най-често цел на крадците, които искат да откраднат информация от кредитни карти или бизнес тайни. Публичните власти са загрижени за кибератаките с цел саботаж или шпионаж. Държавите членки и ЕС се притесняват за геополитиката и международните конфликти в киберпространството. Това изисква обща рамка за киберзащита, която обаче трябва да взема предвид поотделно спецификите на различните потребители. Със стратегията на ЕС за киберсигурност целим да обхванем всички тези аспекти и специфики\", отбеляза Мария Габриел. По отношение на киберсигурността на отделните лица и организациите българският еврокомисар наблегна на необходимостта от увеличаване на информираността за рисковете и от по-сигурна защита на устройствата още при тяхното проектиране. Тя препоръча всеки да спазва основните правила за киберхигиена, които са залегнали и в информационната кампания #SaferInternet4EU, стартирана от комисаря през февруари. Комисарят анализира няколко ключови въпроса, които са в основата на стратегията на ЕС за киберсигурност - защо цифровите системи са уязвими, как някой може да се възползва от тези уязвимости, кой може да стои зад атаките и с каква цел и как ЕС заедно с държавите членки могат да отговорят на тези предизвикателства. Мария Габриел наблегна, че познанията за уязвимостите са много ценни. Тя сподели, че европейският екип за реакция при спешни случаи в Брюксел CERT-EU вече е решил редица проблеми, след като е бил предупреден от обикновени потребители. Комисарят обърна специално внимание на три групи потребители, когато става дума за киберсигурност – отделните лица и организации, публичните власти, държавите членки и ЕС като цяло. Специален акцент Мария Габриел постави и на уменията и компетентностите. \"Нуждаем се от повече умения на всички нива на киберсигурността. Европа ще се сблъска с голям недостиг на стотици хиляди квалифицирани експерти до 2020 г. Затова предложихме бюджет от 700 милиона евро за инвестиране във високи цифрови умения по новата програма \"Цифрова Европа\". На карта е поставено преди всичко да направим нашето цифрово общество безопасно\", заяви еврокомисарят. Във връзка с това какво могат да направят правителствата, за да станат устройствата по-сигурни, Мария Габриел посочи необходимостта да се развият по-сигурни начини за писане и проверяване на кодове, създаване на нови характеристики на сигурността и т.н. Тя информира, че в момента се планира публично-частно партньорство, което ще инвестира 450 милиона евро до 2020 г., а индустрията ще добави три пъти повече. Тази подкрепа си поставя за цел да вкара повече технологии в устройствата, които са на пазара. \"Сега се движим към увеличаване на тази подкрепа в бъдеще. Само преди броени дни предложихме създаването на Европейски експертен център в сферата на киберсигурността. Центърът ще събира цялата съществуваща експертиза в държавите членки. Сложихме началото и на създаването на мрежа от центрове за компетентност по киберсигурност. Стартираме още следващия месец с пилотен проект на обща стойност 50 милиона евро\", информира Мария Габриел. Освен това Европейската комисия предложи създаването на европейска рамка за сертифициране на киберсигурността – с две думи схемите за сертифициране ще направят по-лесно и по-евтино за производителите демонстрирането на сигурността на техните продукти, а на купувачите ще се даде възможност да проверят дали получават това, което искат. Комисарят по цифровата икономика и общество разгледа редица други аспекти на киберсигурността и елементи от стратегията на ЕС като директивата НИС, ученията на Европейската агенция за киберсигурност ЕНИСА, мерките за киберсигурност в контекст на избори, кибервойните. Последвалата дискусия покри още измерения на темата, а накрая Мария Габриел пожела на студентите от Военната академия да бъдат следващите експерти по киберсигурност, които да допринесат за засилване на устойчивостта на България и целия ЕС на киберзаплахи. Веднага след лекцията комисарят отпътува за Страсбург, където следобед провежда втория кръг преговори именно по пакета за киберсигурност, предложен от Европейската комисия.", "date": "2018.10.01", "title": "Мария Габриел разкри във Военната академия кого удрят най-често хакерите (Обновена)"}
{"url": "https://www.24chasa.bg/novini/article/7080592", "text": "Министерството на отбраната на Черна гора публикува обява за продажбата на ненужни плавателни съдове и резервни части на обща стойност 596 210 евро, съобщи МИА. Обявата е публикувана на интернет страницата на министерството на отбраната и в нея се изтъква, че плавателните съдове са без въоръжение и военна техника. Продава се десантен кораб на стойност 140 хиляди евро и бившата яхта на Тито, която е оценена на 80 хиляди евро.", "date": "2018.10.01", "title": "Черна гора продава бившата яхта на Тито"}
{"url": "https://www.24chasa.bg/novini/article/7080605", "text": "Гражданите, които вчера участваха в референдума и дадоха подкрепата си за интегрирането на Македония в ЕС и НАТО чрез договора с Гърция дават пълна легитимност на институциите да продължат с реализация на задълженията, които произлизат от този договор. Парламентът от днес поема задълженията около целия процес, а решението е надпартийно и е нещо, което е в интерес на всички граждани на страната. Това изтъкнаха днес на пресконференция вицепремиерът и министър на отбраната на Република Македония Радмила Шекеринска и вицепремиерът по европейските въпроси Буяр Османи, съобщи МИА. Имахме консултативен референдум като инструмент да се определи политическата воля на гражданите. Този инструмент се отразява чрез броя на гласовете, които са получени от страна на избирателите - 661 хиляди гласове, от които 606 хиляди \"за\" и тази цифра дава пълна легитимност на институциите да продължат с реализацията на задълженията от този международен договор. Имаме пълна легитимност институциите още от днес да продължат с осъществяването на договора, заяви Буяр Османи. Според него въпросът за участието не е свързан с въпроса на референдума. Той подчерта, че Македония и преди е имала проблеми с избирателната активност, като спомена президентските избори, подчертавайки, че тогава цензът е трябвало да бъде спуснат на 40 процента, предава БТА. С масово изразената воля за европейска Македония депутатите в Република Македония нямат друга опция освен да следват гласовете на мнозинството с цел държавата да ускори членството в ЕС и НАТО, заяви Шекеринска. Тя подчерта, че всички политически партии трябва да се обединят и да работят за тази обща цел и добави, че е ключово да се оставят настрана личните и партийните интереси и във фокуса да бъде поставен общият интерес. Това е време, в което на Македония е необходимо единство. От една страна е Македония в ЕС и НАТО, от другата е изолация и неизвестност за нашата родина, заяви Шекеринска и добави, че другият останал инструмент са предсрочни парламентарни избори и то веднага. Тя посочи, че през тази седмица ще се проведат срещи с всички политически фактори с цел да се направи преценка дали съществува възможност за осигуряване на мнозинство от две трети в парламента, за да се гласуват конституционните промени, които произлизат от договора за името с Гърция.", "date": "2018.10.01", "title": "Македонски вицепремиери: Гражданите дадоха легитимност на институциите\nда продължат напред"}
{"url": "https://www.24chasa.bg/novini/article/7080602", "text": "Турският президент Реджеп Тайип Ердоган е съобщил пред журналисти, че е поканил германския канцлер Ангела Меркел и германския си колега Франк-Валтер Щайнмайер да посетят Турция през 2019 г., съобщава ДПА. И двете страни постигнаха съгласие за по-чести взаимни посещения, е посочил Ердоган пред журналисти в самолета в събота, на връщане от първото си държавно посещение в Германия, предава БТА. С божията воля ние ще ги посрещнем в Турция през 2019 г., е заявил Ердоган, според негови коментари, публикувани днес във в.\"Хюриет\". Турският президент е заявил, че Германия е важна страна за Турция, въпреки че проблемите между тях продължават да съществуват. Той е критикувал \"поведението\" на Щайнмайер по време на държавната вечеря, на която германският президент повдигна въпроса за задържането на германски граждани в Турция и за състоянието на човешките права в страната. В турската култура, ако някой покани някого на вечеря, не би се държал с госта по този начин, е посочил турският президент, цитиран от в.\"Хюриет дейли нюз\". Ердоган е отбелязал, че основна сфера на разногласия между двете страни се отнася до възгледите им за тероризма. Той е посочил, че Германия трябва да води по-ефективно борба срещу Кюрдската работническа партия /ПКК/ и срещу движението на ислямския проповедник Фетхуллах Гюлен. Анкара смята движението на Гюлен, наричано в Турция Фетхуллахистка терористична организация /ФЕТО/, за отговорно за опита за преврат през 2016 г. Турция е предала на германското правителство списък със 136 имена на \"терористи\", които да бъдат екстрадирани, е съобщил Ердоган.", "date": "2018.10.01", "title": "Ердоган поканил Меркел и Щайнмайер да посетят Турция през 2019 г."}
{"url": "https://www.24chasa.bg/novini/article/7080600", "text": "Съдия Мина Топузова, която е наказателен съдия от Върховния касационен съд (ВКС), е избрана с 81 гласа „за“ от пленума на съда за член на Комисията по атестирането и конкурсите (КАК) при съдийската колегия на ВСС. Това е една от най-важните комисии, през която минават всички кадрови въпроси, свързани със съдии. Освен Топузова другите избрани членове от днес са Петя Колева от Апелативния специализиран наказателен съд, Мария Лалова от Софийския апелативен съд и съдията от Сливенския окръжен съд Радка Дражева.  КАК се състои от 19 души – шестима съдебни кадровици и 13 магистрати, като двама се избират от Върховния административен съд (ВАС), а 11 – от ВКС. През лятото пленумът на ВКС избра шестима, пет места останаха свободни. Сега след новия избор остава само едно незаето място от квотата на ВКС. ВАС избра съдиите Захаринка Тодорова и Весела Павлова.", "date": "2018.10.01", "title": "Съдия Мина Топузова от ВКС избрана за член на ключова комисия във ВСС"}
{"url": "https://www.24chasa.bg/novini/article/7080632", "text": "На референдума вчера в Република Македония са гласували 666 734 граждани или 36,91 процента от общо вписаните 1 806 336 души в избирателния списък, съобщи днес Държавната избирателна комисия, след като обработи 100 процента от избирателните секции, съобщи МИА, цитирана от БТА.  На въпроса на референдума \"Дали сте за членство в ЕС и НАТО с приемане на договора между Република Македония и Република Гърция\" със \"за\" са гласували 91,46 процента или 609 813 граждани, а против - 5,65 процента или 37 700 граждани. Невалидни са 19 221 бюлетини или 2,89 процента. Председателят на ДИК Оливер Дерковски заяви, че съгласно утвърдените резултати решението не е прието, тъй като не са гласували повече от половината граждани, вписани в избирателния списък. Докладът на ДИК ще бъде публикуван в държавен вестник в срок от 15 дни. Той ще бъде доставен на парламента и ще бъде публикуван в уеб страницата на комисията.", "date": "2018.10.01", "title": "91,46% от участвалите в референдума в Република Македония са гласували \"за\""}
{"url": "https://www.24chasa.bg/novini/article/7080282", "text": "От гледна точка на нашата комисия няма недосегаеми хора, заяви в интервю за БТА председателят на Комисията за противодействие на корупцията и отнемане на незаконно придобитото имущество /КПКОНПИ/ Пламен Георгиев. От началото на тази година по линия на отнемане на незаконно придобито имущество Комисията за противодействие на корупцията и отнемане на незаконно придобитото имущество /КПКОНПИ/ има внесени 145 иска за налагане на обезпечителни мерки и 89 иска за отнемане на незаконно придобито имущество. 25 решения на Комисията са изготвени по линия на установяване на конфликт на интереси. По линия на противодействие на корупцията от получените над 470 сигнала досега 358 са приключени - някои от тях са препратени към прокуратурата с данни за престъпление. За сътрудничеството на КПКОНПИ с другите институции и за промените, които биха могли да увеличат коефициента на полезно действие в работата на КПКОНПИ БТА разговаря с председателя на Комисията Пламен Георгиев.", "date": "2018.10.01", "title": "Пламен Георгиев: От гледна точка на нашата комисия няма недосегаеми хора"}
{"url": "https://www.24chasa.bg/novini/article/7080278", "text": "До няколко дни ще се знае има ли атмосфера за постигане на договор с опозицията за необходимото мнозинство от две трети, за да се гласуват в парламента конституционните промени, които произлизат от договора за името с Гърция, заяви днес македонският премиер Зоран Заев, цитиран от агенция МИА. Той добави, че днес е ден за осмисляне на всички анализи и планове и добави, че от утре започват разговорите, предаде БТА. Според него има капацитет за предсрочни парламентарни избори, които са последен вариант, ако не се постигне договор. Ако не се постигне договор, изборите ще бъдат организирани бързо. Има възможност те да се организират до края на ноември. В целия процес трябва да се мисли и за другите срокове, например за изборите за Европейски парламент, които ще се състоят през май догодина и в които ще участва и Гърция, напомни той. Засега няма подкрепа от конкретни депутати от ВМРО-ДПМНЕ за конституционните промени и тези дни след разговорите с опозицията ще се знае каква е ситуацията в тази насока, добави Заев.", "date": "2018.10.01", "title": "Заев: Скоро ще стане ясно ще се договорим ли с опозицията или ще има предсрочни избори"}
{"url": "https://www.24chasa.bg/novini/article/7080288", "text": "Извършители на грабеж бяха разкрити след активни оперативни действия на елинпелинските криминалисти. Това съобщиха от МВР. Разследването по случая започнало в началото на септември след получен сигнал за извършен грабеж на 68-годишна жена от Елин Пелин, при който й била отнета дамската чанта със сумата от около 200 лева, мобилен телефон, лични документи и други вещи. В хода на предприетите оперативно-издирвателни действия криминалистите разкрили двама от извършителите- 33- годишен от Елин Пелин и 38- годишен от с. Мусачево. Те направили самопризнания и посочили местонахождението на отнетата чанта с част от вещите в нея. След доклад на материалите в районната прокуратура криминално проявените мъже са привлечени като обвиняеми с мярка за неотклонение \"парична гаранция\". В резултат на продължилата упорита оперативна работа на полицейските служители впоследствие е установен и задържан и третият извършител на грабежа - криминално проявен столичанин на 23 години. Пълното документиране на престъплението продължава под надзора на районната прокуратура в Елин Пелин.", "date": "2018.10.01", "title": "Двама мъже откраднаха чантата на жена от Елин Пелин, заловиха ги"}
{"url": "https://www.24chasa.bg/novini/article/7080290", "text": "Екстази и марихуана са иззели полицейски служители, след предприето преследване в град Нова Загора, съобщават от МВР. На 28 септември полицейски служител от охранителна полиция към участък \"Кв. Шести\" забелязал 38-годишен криминално проявен мъж, който се придвижвал с велосипед. При вида на униформения, мъжът направил опит да избяга, като в движение изхвърлил найлонов плик. След преследване и опит да се укрие той е задържан и отведен в РУ-Нова Загора. В плика полицейските служители открили таблетки \"екстази\" с тегло 265 грама и около 300 грама марихуана. По случая е образувано досъдебно производство.", "date": "2018.10.01", "title": "Рецидивист хвърли плик с наркотици от колело докато бяга от полицията"}
{"url": "https://www.24chasa.bg/novini/article/7080291", "text": "Двама мъже, откраднали лек автомобил \"Волво\", са задържани от служители на Първо РУ - Варна. Оперативно - издирвателните действия стартирали след образувано досъдебно производство за извършеното престъпление. В резултат на предприетите полицейски действия били установени и задържани двама мъже на 40 и 26 години, с криминалистични регистрации в полицията, автомобилът бил открит при извършени претърсвания на три адреса на територията на града. Работата по доказване и документиране на престъпното деяние продължава под надзора на Районна прокуратура - Варна. Кърджали. Криминалисти са задържали софийски гастрольори, извършили кражба на пари от два банкомата в града. 40-годишен мъж и 71-годишна жена манипулирали отвора за получаване на банкнотите и след като клиентът се отдалечи прибирали изтеглената сума. От единия банкомат майката и синът прибрали 180 лв., а от другия - 10 лв. Криминалистите са установили извършителите \"по горещи следи\" и в 13.30 часа вчера са ги задържали за срок до 24 часа в полицейското управление. Дежурна оперативна група е направила огледи на банкоматите. Образувано е досъдебно производство, работата по случая продължава разследващ полицай под наблюдението на Районна прокуратура. Сливен. Екстази и марихуана са иззели полицейски служители, след предприето преследване в град Нова Загора. На 28 септември полицейски служител от охранителна полиция към участък \"Кв. Шести\" забелязал 38-годишен криминално проявен мъж, който се придвижвал с велосипед. При вида на униформения, мъжът направил опит да избяга, като в движение изхвърлил найлонов плик. След преследване и опит да се укрие той е задържан и отведен в РУ-Нова Загора. В плика полицейските служители открили таблетки \"екстази\" с тегло 265 грама и около 300 грама марихуана. По случая е образувано досъдебно производство.", "date": "2018.10.01", "title": "Задържаха автокрадци във Варна"}
{"url": "https://www.24chasa.bg/novini/article/7080303", "text": "Трима мъже са задържани в Харманли за съхранение и отглеждане на наркотични вещества. Край местността \"Голите кайряци\" бил спрян за проверка лек автомобил \"Субару\", управляван от 39-годишен мъж с пътници - двама негови съграждани на 47 г. и 48 г. Това съобщиха от МВР. В колата били открити соларна батерия за поливна инсталация, акумулатори и селскостопански торове и препарати. Последвало претърсване в дома на водача в с.Нова надежда - в различни стаи на къщата криминалистите открили и иззели общо 26.680 кг зелена листна маса и съцветия от рода на канабиса, разстлани за сушене. В хода на допълнителните действия била открита и нива, засята с 50 канабисови растения, с видими следи от обработване и поливане с помощта на конструкция. Тримата мъже с задържани с полицейска мярка е за 24 часа. По случая е образувано досъдебно производство.", "date": "2018.10.01", "title": "Задържаха трима мъже в Харманли, отглеждали 26 кг марихуана"}
{"url": "https://www.24chasa.bg/novini/article/7080294", "text": "От днес започваме да работим по мотивите за вота на недоверие срещу правителството, като на група ще обсъдим всички подробности по вота, каза пред журналисти лидерът на БСП Корнелия Нинова, цитирана от БТА. За да тръгнем да събираме подписи, трябва да предоставим нашите аргументи за мотиви за такъв вот, допълни Нинова и отбеляза, че мотиви има достатъчно и хората го знаят, но здравеопазването е може би системата в най-тежко положение. По отношение на предвидената реформа в здравната система, Корнелия Нинова каза, че от БСП не одобряват това, че от хората ще се изисква да внасят допълнително пари под формата на здравна застраховка, а ще получат същата услуга с ниско качество и няма да имат достъп до болници. По думите й досега доплащането се предоставяше под масата, а сега това става узаконено престъпление. В здравеопазването има достатъчно пари, просто се източват, крадат и няма контрол, каза Нинова и допълни, че не са върнати и онези милиард и половина, които \"Дянков е прибрал от здравната каса и е вкарал в бюджета\". Според лидера на БСП средства има , необходим е друг начин за разходването им, като този начин се предлага от партията във \"Визия за България\", където е заложен качествено различен модел на здравеопазване. Ще изложим тези аргументи и по време на вота на недоверие, допълни Корнелия Нинова. По думите на Нинова БСП има критики освен към предложенията за здравна реформа, и към цялостното състояние на системата. Има множеството закрити общински болници- в големи райони хората в страната нямат достъп до здравеопазване и пътуват по 80 километра за раждане, което е абсурдно , каза още Нинова. Според нея не може и всяка болница да си прави търгове, от което се качват цените на лекарствата. Нашето предложеие е държавата в лицето на МЗ да направи централен търг за всички болници , като така ще се намалят цените, защото се поръчва по-голямо количество, каза Нинова. От БСП предлагат и ресурса от здравната каса да се ползва от държавните и от общинските болници , частните, ако искат да са търговски дружества и да развиват търговска дейност, да си създадат частни фондове. Вотът е срещу правителството и цялостната им политика в областта на здравеопазването, каза Корнелия Нинова в отговор на въпрос дали този вот е насочен само към министър Ананиев, който е от шест месеца на поста. \"Но господин Ананиев беше и зам.-министър на финансите, интересно е, че неговият екип тогава прибра парите от здравната каса, а сега очакваме като здравен министър да поиска от финансовия да ги върне , допълни Нинова. В отговор на въпрос дали приема критиката на Цветан Цветанов, че от БСП създават напрежение, а не предлагат нищо, Нинова каза, че спира да коментира Цветанов. Вече имах повод да кажа, че ще разговаряме и отговаряме само на хора, които са прочели \"Визия за България\" , иначе няма смисъл да си губим времето, допълни тя. В отговор на друго питане Нинова каза, че в петък е станало ясно , че без гласовете на ДПС ще се разпадне парламента. Тя допълни, че изпитва жал към Патриотите, които от думите \"Ще изтрием винаги ДПС от властта\" са стигнали до положение да се молят на депутатите от ДПС, за да съществуват и да участват във властта, което по думите й е най-малкото безпринципно. По отношение на неприсъствието в парламента на всички депутати от БСП, Нинова каза, че и така от партията могат да следят политическия живот. Тя допълни, че 20 души са в парламента и са достатъчно активни както да защитават позиции на БСП за България, така и да критикуват грешни решения на управляващото мнозинство. По думите й много полезни са се оказали срещите в страната , като досега са се включили над 5000 души -специалисти, експерти и има огромно количество предложения по \"Визия за България\", които ще се конкретизират в окончателния вариант през декември. Това е другият начин за правене на политика - да се търсят идеи от много хора извън нас, не само партийна платформа, особено по надпартийни теми като демографска катастрофа, образование, здравеопазване, каза още Корнелия Нинова.", "date": "2018.10.01", "title": "БСП започва от днес да работи по мотивите за вота на недоверие"}
{"url": "https://www.24chasa.bg/novini/article/7080302", "text": "Двама са задържани за съхранение на наркотици в Хасково, съобщават от полицията. На 29 септември в местността \"Халилово\" криминалистите спрели за проверка два леки автомобила \"Фолксваген\". В първия, собственост на 41-годишен мъж, те открили 254 грама зелена листна маса - марихуана, а в дома му - още 4 г марихуана. От задната дясна гума на другата кола със собственик 38-годишен хасковлия са иззети 500 грама марихуана. Мъжете са задържани с полицейска мярка за 24 часа. По случаите са образувани досъдебни производства по чл. 354-а ал.3 от НК. Работата продължава под наблюдението на прокуратурата.", "date": "2018.10.01", "title": "Хванаха хасковлия, скрил половин килограм марихуана в задната гума на колата си"}
{"url": "https://www.24chasa.bg/novini/article/7080319", "text": "Белгийският държавен секретар по убежището и миграцията Тео Франкен издаде книгата \"Континент без граници\", в която настоява ЕС да затвори вратите пред незаконните преселници, предаде БТА. Франкен предлага първо ЕС да укрепи външните си граници и да въведе възможност за законна икономическа миграция. Според него е необходимо държавите от ЕС сами да преценяват нуждите на трудовия си пазар и на тази основа да издават работни визи за чужденци. Държавният секретар предлага ЕС да използва опита на Австралия в борбата с неканените преселници и да не проявява отстъпчивост. По думите на Франкен днес ЕС проявява липса на човечност, защото действащата политика за миграцията става повод за много смъртни случаи в Средиземно море. Според него, вместо да предлагат помощ за развитие на страните, откъдето идват мигрантите, държавите от ЕС трябва да ги заставят да приемат обратно своите граждани под заплахата от повишаване на вносните мита. Франкен е на мнение, че онези страни, които не взимат гражданите си обратно, трябва да бъдат сплашени с икономически бойкот, прекъсване на помощите от бюджета на ЕС и облагане на паричните преводи от техни граждани към родината. Франкен, представител на водещата партия Нов фламандски алианс (НФА), издава книгата си месеци преди изборите в Белгия. Местни медии отбелязват, че НФА се е отказала от намерението да разцепва страната на фламандско-валонска конфедерация, а вместо това се е насочила към въпросите на миграцията, икономиката и сигурността. В Туитър Франкен се оплака, че произведението му е било поставено в една от най-големите вериги книжарници редом с нов тираж на \"Моята борба\" на Адолф Хитлер и \"Страх: Тръмп в Белия дом\" на разследващия журналист Боб Удуърд.", "date": "2018.10.01", "title": "Белгийски политик настоява ЕС да затвори вратата пред незаконните преселници"}
{"url": "https://www.24chasa.bg/novini/article/7080311", "text": "Общо 2800 артикула с лого на защитени търговски марки са иззели полицаи от Димитровград и Любимец при извършена проверка в неделния ден. Те установили, че на маса на Неделния пазар в Димитровград, 33-годишна жена от Нова Загора предлагала 160 тениски с лого на запазени търговски марки без разрешение на правопритежателя. Това съобщиха от МВР. Служители от участъка в Любимец спрели на пътя за с. Георги Добрево лек автомобил \"Ситроен\" и микробус \"Ивеко\", шофирани от 46 - годишен мъж и 48 - годишна жена, и двамата от Полша. При инспекцията е установено, че в багажното отделение на микробуса превозвали 45 кашона с различни марки и разфасовки парфюмни тоалетни води, за голяма част от които нямали разрешение от притежателите на марките. И по двата случая са образувани досъдебни производства по чл.172-б ал.1 от НК.", "date": "2018.10.01", "title": "Откриха 45 кашона с нелегални стоки в колата на поляци"}
{"url": "https://www.24chasa.bg/novini/article/7080337", "text": "Неотдавнашните промени, извършени в румънското правосъдие, \"заплашват да върнат времето в началото на 2000-те години\", когато Румъния беше белязана от корупция, заяви американският посланик в Букурещ Ханс Клем, цитиран от Аджерпрес. Американският дипломат участва в церемонията по откриване на учебната година във факултета по право заедно с френския посланик Мишел Рами. Клем говори за промените в наказателните кодекси, за измененията в Съдебната инспекция и за протестите на румънските магистрати срещу тези промени, предава БТА. \"Новото съдебно законодателство предлага редица възможности за принуда и наказание на магистратите, което създава напрежение\", посочи Клем. Той изтъкна, че \"тези натрупани промени рискуват да върнат времето в началото на 2000-те години, когато правосъдието беше засегнато от корупцията и политическите влияния\". \"Постигнатият напредък в румънското правосъдие също така е заплашен от промените в Наказателния и Наказателно-процесуалния кодекс, приети от парламента това лято\", посочи още американският дипломат. \"Дегизирани като загриженост за справедливия процес и правата на човека, тези промени са ясен опит да бъдат защитени определени интереси от едно независимо правосъдие. Обнародвани в настоящата форма, тези изменения ще направят разследването или наказването на едно престъпление - от убийство до организирана престъпност - много по-тромаво или дори невъзможно\", заяви още посланикът. По думите му в този контекст международното сътрудничество в областта на правосъдието \"ще бъде намалено значително\" заради \"безпокойства по отношение на споделянето на информации с Румъния\".", "date": "2018.10.01", "title": "Посланикът на САЩ в Букурещ: Промените в правосъдието заплашват да върнат Румъния в 2000 г."}
{"url": "https://www.24chasa.bg/novini/article/7080322", "text": "При средна цена 74.25 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /2 октомври/. Средната цена на пиковата енергия /9.00-20.00 ч./ e 95.88 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 52.62 лв. за мегаватчас. Най-ниската цена в рамките на днешната сесия, при утрешен ден на доставка, е 44.08 лв. за мегаватчас, достигната за часовете 1.00, 2.00, 3.00, 4.00, 23.00 и 24.00, а най-високата е 149.33 лв. за мегаватчас - за 13.00 часа. Данните от БНЕБ показват, че са продадени общо 21 100.20 мегаватчаса електроенергия. Енергийната борса вчера затвори при средна цена 126.94 лв. за мегаватчас. В сегмента \"пазар в рамките на деня\" за днес, 1 октомври, БНЕБ отчита до момента общ търгуван обем от 926.80 MWh.", "date": "2018.10.01", "title": "Енергийната борса затвори при средна цена 74.25 лева за мегаватчас"}
{"url": "https://www.24chasa.bg/novini/article/7080320", "text": "Бразилците ще гласуват за нов президент на 7 октомври на силно оспорвани избори, които отразяват поляризирания политически пейзаж и чийто изход е забулен в неяснота, съобщи ДПА, цитирана от БТА. Ако победи бившият капитан от армията Жаир Болсонаро, той ще стане най-десният президент в историята на гигантската южноамериканска страна. Шейсет и три годишният Болсонаро води в социологическите проучвания, но среща все по-голямо конкуренция от 55-годишния Фернандо Адад, бивш кмет на Сао Пауло. Адад замести Луиз Инасио Лула да Силва като кандидат на лявата Партия на трудещите се (ПТ), след като бившият президент бе осъден на затвор за корупция. Смята се, че други трима от общо 13-те кандидати също имат шансове на изборите, които вероятно ще имат втори тур на 28 октомври. Бразилците ще избират също 513 депутати, 53 сенатори, както и губернатори на 26-те щата и на столицата Бразилия. От две десетилетия сред партиите в страната доминират ПТ, която е спечелила последните четири президентски избори, и Бразилската социалдемократическа партия (БСДП). Непрестанните корупционни скандали и икономическият срив обаче подпомагат възхода на Болсонаро, наричан \"бразилския Доналд Тръмп\" в една страна, където не е имало силно дясно движение от края на военното управление през 1985 г. Изборите бяха предшествани от най-дълбоката рецесия в историята на Бразилия, която доведе до спад на икономиката от 7 процента през 2015-16 г. - период, през който страната изпадна и в институционална криза заради импийчмънта на президента Дилма Русеф, съпартийка и наследница на поста на Лула, по обвинения, че е прикрила размера на бюджетния дефицит. Мишел Темер, бившият вицепрезидент на Русеф, който автоматично я замени на поста, управляваше мудното възстановяване на икономиката чрез непопулярни неолиберални реформи. Той не се кандидатира на изборите. Междувременно политическата класа затъна в корупционните скандали, един от които, наречен \"Лава жату\" (Автомивка), бе за подкупите, които предприемачи са плащали на политици в замяна на договори с държавната петролна компания \"Петробраз\". Сред тях бе и Лула да Силва, осъден на 12 години затвор, въпреки че в анкетите водеше с голяма преднина пред другите кандидат-президенти. Импийчмънтът на Русеф и процесът срещу Лула, възприети от привържениците им като маневри за отстраняването на левицата от власт, допринесоха за поляризирането на страната между левицата и все по-радикалната десница. \"Всички големи бразилски партии и повечето политически лидери бяха замесени в оплакванията от корупция. И това подпомогна търсенето на алтернатива\", каза Маурисио Санторо, политолог от Държавния университет в Рио де Жанейро. \"Също като Тръмп в САЩ Болсонаро е кандидат, обещал да донесе най-голямата и най-дълбоката промяна в историята на Бразилия\", заяви Питър Аким от американския мозъчен тръст \"Междуамерикански диалог\". Болсонаро възхвалява военната диктатура от 1964-85 г., обещава да въоръжи населението да се бори срещу ширещата се престъпност, възприел е крайнолиберална икономическа политика и говори срещу абортите. При атака с нож на 6 септември той бе ранен толкова тежко, че бе в състояние да продължи кампанията си само по социалните медии. Нападението обаче повиши неговата популярност и според резултатите от проучване, публикувани в петък, той има сега подкрепа от 28 на сто. \"Болсонаро може да спаси страната, защото не е корумпиран\", каза 25-годишната студентка Маяра Ферари. \"Измежду предложенията му най-много харесвам това за сигурността\", заяви 43-годишният безработен Фабио Кристофоримая. Той добави, че Бразилия е \"в плен на насилието\". Болсонаро обаче предизвика и масово възмущение с изявления, възприети като сексистки, расистки и хомофобски. Той каза по адрес на една депутатка, че е прекалено \"грозна\", за да бъде изнасилена. Това обърна срещу него много избирателки и може да облагодетелства Адад, който се опитва да извлече полза от постиженията на Лула да Силва. За мнозинството бразилци президентството на Лула от 2003 до 2010 г. бе \"най-доброто време, що се отнася до икономическия растеж, намаляването на безработицата, възможностите, заетостта\", каза политологът Санторо. ПТ месеци наред се бореше съдебната власт да разреши на Лула да се кандидатира, като остави на Адад - учен и бивш министър на образованието, лишен от харизмата на експрезидента - едва четири седмици за предизборна кампания. \"Адад няма да получи почти никакви гласове, ако не е подкрепата на Лула\", каза Аким. Все пак с наближаването на изборите подкрепата за Адад се повиши до 22 на сто. Сред другите претенденти с шансове да победят Болсонаро е Сиро Гомес, бивш министър на националната интеграция в правителството на Лула, който ще се конкурира с Адад за левоцентристките гласове. Природозащитничката Марина Силва - чернокожа жена със скромен произход - може да се хареса на бедните и жените, а ексгубернаторът на Сао Пауло Жералдо Алкмин предлага алтернатива на Болсонаро със своята умерена консервативна програма. Питър Аким залага на успех на Адад, но признава, че Болсонаро има \"реален шанс\" да победи. И докато някои се опасяват, че той може да наложи с подкрепата на военните авторитарен режим, Аким вижда риска другаде. \"Опасността е в това, че той ще бъде слаб, неориентиран президент, който няма да може да се справи с безбройните проблеми, които разяждат основите на демокрацията\" каза анализаторът.", "date": "2018.10.01", "title": "Бразилците ще гласуват в неделя на президентски избори с неясен изход"}
{"url": "https://www.24chasa.bg/novini/article/7080324", "text": "\"Все още не съм могъл да се свържа с доктор Алисън, възможно вече да е разбрал, че е станал Нобелов лауреат\", заяви секретарят на Нобеловия комитет Томас Пърлман, цитиран от ТАСС. \"Доктор Хонджо, ако се съди по проведения ми с него разговор, беше много щастлив. Беше ми трудно да разбера дали е очаквал високото отличие, но ми се стори изненадан. Във всички случаи той изрази изключителното си задоволство, че споделя Нобеловата награда с професор Алисън\", заяви Пърлман. По време на обявяването на имената на тазгодишните лауреати на Нобеловата награда за медицина или физиология в Туитър се появи снимка на професор Хонджо, заобиколен от радостни колеги, узнали за удостояването му с авторитетния приз, предаде БТА. Пред шведските медии проф. Алисън заяви, че е крайно изненадан от присъдената му награда и че нямал намерение отново да си легне да спи. \"Ще си плисна чаша вода в лицето и ще побързам да позвъня по телефона на сина ми и да му разкажа какво ми се е случило!\", заяви Нобеловият лауреат.", "date": "2018.10.01", "title": "Нобеловите лауреати Алисън и Хонджо изненадани от отличието"}
{"url": "https://www.24chasa.bg/novini/article/7080336", "text": "Тежка катастрофа затвори главен път Е-79 край Мездра, съобщава  Челно са се ударили два автомобила, трима души са сериозно пострадали. \"Фолксваген\" с врачанска регистрация, управляван от около 80-годишен шофьор, пътувало в посока Враца, когато навлязло в насрещното и се забило в софийската кола, предава  Вероятно на възрастния шофьор му прилошало, тъй като няма следи от спирачен път на местопроизшествието. Пострадал е водачът на „Фолксваген“-а и трима души, които пътували в другия автомобил. На мястото са пристигнали четири линейки, които са извозили ранените. Наложило се те да бъдат вадени изпод смачканите ламарини от пожарникари. При инцидента е пострадала и трета кола „Фиат“ с врачанска регистрация, управлявана от млад мъж, който станал свидетел на катастрофата. Шофьорът се отървал само с уплаха, а по возилото има леки щети. В района бързо се образува колона от тирове.", "date": "2018.10.01", "title": "Тежка катастрофа край Мездра - 2 коли се блъснали челно, трима са ранени"}
{"url": "https://www.24chasa.bg/novini/article/7080343", "text": "Микробус блъсна лек автомобил в Благоевград. Двама души са леко ранени от пръснало се стъкло, предаде БГНЕС. Пътният инцидент е станал в 12.40 ч. на ул. \"Александър фон Хумболт\", минаваща покрай студентските общежития в града. Микробусът е навлизал на заден ход в Т-образно кръстовище. С дясната си задна част той се блъска в лявата странична врата на колата. Транспортирани са за преглед в МБАЛ-Благоевград. До изясняване на състоянието им полицейски патрул затвори ул. „Александър фон Хумболт”. Пряката, от която излиза микробусът, води към складове и жилищни сгради. На нея трябва да има поставен знак, че се навлиза в улица, по която движещите са с предимство. Такъв обаче няма.", "date": "2018.10.01", "title": "Микробус влезе на заден ход в кръстовище и блъсна кола в Благоевград, има ранени"}
{"url": "https://www.24chasa.bg/novini/article/7080349", "text": "С каяк по каналите, за да си напазарувате хранителните продукти, няколкоминутна разходка до метростанцията или с колело по пешеходната улица, за да се срещнете със съседи - ако искате да живеете в копенхагенския квартал Норт харбър, колата няма да е нещо, което ще ползвате често. Това поне е целта на архитект Рита Юстесен. От 2007 година тя е натоварена със задачата да превърне някогашното промишлено пристанище на датската столица в чисто нов квартал и да направи така, че 3,5-те милиона квадратни метра жилищна и търговска площ да бъдат финансово и климатично устойчиви. Това означава колите да са сврени неудобно в централизирани паркинги, за да не се насърчава карането на автомобили. Да има повече велоалеи, каналите и пристаните да са достатъчно чисти, че да може да се плува в тях. А също така да има метростанция с удобни връзки за предвидените 40 000 жители на квартала и 40 000 работещи до 2060 година. Докато държавите се надпреварват да постигнат амбициозните климатични цели за намаляване на въглеродните емисии, много градове търсят устойчиво градско устройство, за да помогнат на гражданите си да намалят използването на енергия, да подобрят общественото благополучие и свързаност, а също така да се справят с повишаващите се температури и наводненията. Проектираните пространства, при които се отчитат последиците от климатичните промени, могат да помогнат за промяната в поведението и да направят по-лесен \"зеления\" живот на хората, според доклад на British Psychological Society. \"Казахме, че ще направим устойчив град по копенхагенски. Това означава, че устойчивият начин на живот трябва да бъде лесен. Това означава кратки разстояния до метрото, магазините и местата за отдих, казва Юстесен, която е главният архитект на фирмата, собственост на градския съвет, By & Havn. Желаем да направим наистина привлекателен квартал, където хората искат да живеят и да останат - това за нас е и устойчиво в дългосрочен план, допълни Юстесен, вървейки покрай строежи в Норт харбър, където живеят 1500 души от 2015 година. Климатично приспособяване Градовете използват над две трети от световната енергия и носят отговорност за около три четвърти от въглеродните емисии според ООН. При тази бърза урбанизация над две трети от хората ще живеят в градове до 2050 година, прогнозира ООН. Затова градовете са ключови за изпълнението на поетите ангажименти според парижкото споразумение за климата от 2015 година, което предвижда намаляване на емисиите вредни газове, за да се задържи повишението на температурите в света до под 2 градуса по Целзий спрямо прединдустриалните равнища. Повишение на температурите с 1,5 градуса по Целзий би дало на уязвимото население шанс да преживее климатичните сътресения като наводнения, циклони, суша и по-високи равнища на океаните, посочват експерти. По света нивото на океаните се е повишило с 26 сантиметра от края на 19-ти век предимно заради топенето на ледовете и естественото увеличаване на водата в океаните със затоплянето им, сочат данните на ООН. Група от учени, занимаващи се с климата, към ООН обявиха през 2014 година, че морското равнище може да се повиши с до един метър до 2100 година. Обграден от открито море и обсипван от поройни дъждове, Копенхаген е изложен на същите рискове като по-бедните градове, които са разположени по-ниско. Морското равнище около пристанищния град се очаква да се повиши с до един метър през следващото столетие, според датския метеорологичен институт. Според градския съвет на Копенхаген, ако не се вземат мерки за защита от наводненията, заради все повечето бури, щетите през следващия век ще възлизат на до 20 милиарда датски крони (3,14 милиарда долара). За сравнение превенцията това да не се случи ще струва до 4 милиарда датски крони (627 милиона долара). Освен че ще се защити от бъдещите наводнения, причинявани от повишение на морското равнище и обилни валежи, със зелени покриви и паркове, които абсорбират водата от дъждовете до големи прегради, които могат да ограничават наводнения, градът цели и да стане първата столица, която е намалила емисиите си вредни газове до 2025 година. Ако погледнем как се развива светът, ще видим, че населението на градовете расте, като броят наистина е голям. Ако инвестициите не са съобразени с околната среда, тогава ще бъде невъзможно да се решат екологичните проблеми, каза пред Thomson Reuters Юрген Абилдгаард, директор на програмата за климата на града. Социални ползи Подобно на Юстесен, архитект Петер Рааскоу-Нилсен каза, че създаването на пространства, които помагат на хората да се справят със сътресенията, предизвикани от измененията на климата, е в основата на всичките му проекти за датската фирма Gehl. Насърчаването на социалните връзки и взаимодействие също са решаващи за устойчивите градове на бъдещето, казва той. Проектите, върху които работя са съсредоточени върху околната среда - социално, финансово, от гледна точка на благоденствие и природа, за да бъдат създадени по-добри градове за хората, които живеят там, а също и да се направи нещо положително за природата, казва той в студиото си. Рааскоу-Нилсен припомня за положителните резултати от проекта за ново развитие на често наводнявания град Кокедал, на 30 километра северно от Копенхаген. Макар запуснатият район да е бил известен с престъпност и банди, той е съживен с по-добро осветление, зелени пространства и обществени градини. \"Вече не е гето, а е превърнат в квартали с нова идентичност, които са изпълнени с живот\", каза Рааскоу-Нилсен. \"Прекрасно е, че може да осъществиш едно такова решение (... ) и в същото време да вземаш мерки срещу климатичните промени,\" казва той.  (От БТА)", "date": "2018.10.01", "title": "Градска трансформация: пазаруване с каяк в най-зеления датски квартал"}
{"url": "https://www.24chasa.bg/novini/article/7080359", "text": "Британският министър за Брекзита Доминик Рааб предупреди днес, че Европейският съюз се опитва да притисне Обединеното кралство да подпише споразумение за развод, което да подкопае единството на страната, предаде Ройтерс. \"Ако единственото предложение на ЕС заплашва целостта на нашия съюз, тогава ще останем без избор, освен да напуснем без споразумение\", каза Рааб пред годишния конгрес на своята Консервативна партия в Бирмингам, предава БТА. \"Немислимо е това правителство или всяко друго британско правителство да бъде изнудвано чрез заплаха от някакво икономическо ембарго да подпише едностранно споразумение срещу интересите на нашата страна\", заяви министърът. Той изрази недоумение, че ЕС се стреми да накаже Великобритания по такъв \"глупав и непродуктивен начин\". Рааб призова европейските лидери да започнат да правят отстъпки в преговорите за Брекзита, защото времето за сключване на сделка изтича. \"Ако ЕС иска споразумение, те трябва да подходят сериозно. И трябва да го направят сега\", подчерта британският главен преговарящ. Пред делегатите на конгреса той окачестви като \"напълно едностранчив\" досегашния подход на Брюксел в преговорите, който според него не оставя пространство за \"сериозни компромиси\".", "date": "2018.10.01", "title": "Министърът за Брекзит: ЕС се опитва да накаже Великобритания"}
{"url": "https://www.24chasa.bg/novini/article/7080373", "text": "В Хитрино необхванати щети няма. В населеното място се направи много, дори в повече. Това каза кметът на Хитрино Нуридин Исмаил на пресконференция в пресклуба на БТА в Шумен, по повод повдигнати въпроси от омбудсмана Мая Манолова при последното й посещение в Хитрино и направи отчет на изразходените до момента средства за пострадалите след инцидента в населеното място през 2016 г. На пресконференцията присъстваха и заместникът му Ахмед Ахмед, и председателят на Общинския съвет в Хитрино Мустафа Ахмед, предава БТА. \"В процеса на възстановяване на Хитрино не участва само общинската администрация. Набраните средства в сметките на БЧК се контролират и изразходват с решение на Националния обществен съвет. Тези, които са по Социалния фонд, в Министерството на труда и социалната политика, се изразходват с решение на управляващия орган на Фонд \"Социална закрила\" и се контролират от тях. Другата сметка, която Манолова засяга, е дарителската, с която разполага местният обществен съвет, отбеляза Нуридин Исмаил. Той каза, че жалбите на хора от Хитрино, за които Манолова говори, още не ги е виждал. Според него те са писани от екипа на омбудсмана, от журналистка и активистка на една партия. Исмаил изрази готовност да ги провери доколко са основателни, като покани на място и медиите. \"Това предложих и на Манолова, да избере две жалби от всичките, които назовава и счита, че са най-основателни, да отидем заедно с нея и с медиите да ги проверим. Чрез вас пак й предлагам - да отидем без значение в кое студио в национална телевизия, заедно с хората, които имат отношение за събитията в Хитрино - ръководството на БЧК и представител на Министерството на труда и социалната политика\", посочи Исмаил. Той каза още, че иска обществото да знае, че дадените за възстановяването на Хитрино средства \"не са изхарчени с лека ръка\". По думите му, ако в страната има хора, които искат да видят какво се е случило и какво се случва в населеното място, ще им осигури транспорт, не само за тези, които са помагали, но за тези, които имат съмнение за злоупотреби. Протоколи с отчети за изразходваните за възстановяването на Хитрино има и на страницата на общинската администрация в интернет, допълни Исмаил. Около 170 са засегнатите имоти от инцидента в Хитрино. 150 от тях са възстановени, по още 20 се работи. Приоритетно се възстановяват частните имоти, а работата по обществените обекти ще продължи и следващата година. Няма да има хора от населеното място, които ще живеят на фургони през тази зима, бе съобщено на пресконференцията.", "date": "2018.10.01", "title": "Кметът на Хитрино отчете изразходваните средства за пострадалите"}
{"url": "https://www.24chasa.bg/novini/article/7080366", "text": "Все повече компании от Швеция инвестират у нас през последните години, а шведските инвестиции в България приближават 200 млн. евро и са разкрили близо 9000 работни места. Това е станало известно на среща между заместник-министъра на икономиката Лилия Иванова и посланика на Швеция Луиз Бергхолм, съобщиха от министерството. Посланик Бергхолм е изтъкнала, че според проучване на българския бизнес климат, изготвено в скандинавската държава шведските компании са позитивно настроени към растящия потенциал за инвестиции в България. Тя е дала пример с шведски компании от различни сектори, които наскоро са заявили намеренията си за инвестиции и разширение на производството в страната ни. Бергхолм е посочила, че индустриалният гигант АББ е обявил наскоро, че ще разшири дейността си и започва изграждането на нов завод в Петрич, който се очаква да разкрие над 400 работни места. Посланикът е допълнила, че \"Волво\" ще отвори допълнителна производствена мощност във Велико Търново, а софтуерната компания \"Стилфронт\" е направила инвестиция на стойност 10 млн. евро, придобивайки българска компания за видео игри. На срещата е станало известно още, че в началото на 2019 г. ще бъде създадена Шведско-българска търговска камара в страната ни и че се подготвя бизнес форум в Стокхолм, в който участие ще вземат потенциални партньори от двете страни. Заместник - министър Иванова е подчертала, че търговията между двете държави също бележи постоянен ръст, а българският износ за Швеция се е удвоил в последните няколко години, като само за първите 6 месеца на 2018г. се е увеличил с 15.3 на сто и е на стойност 106 млн. евро. Икономическият заместник-министър е посочила още, че двете страни имат по-голям потенциал за развитие на търговските си отношения като е посочила секторите хранително-вкусова, мебелна, текстилна промишленост и ИКТ като приоритетни.", "date": "2018.10.01", "title": "Шведските инвестиции в България приближават 200 млн. евро"}
{"url": "https://www.24chasa.bg/novini/article/7080370", "text": "Велосипедист на 69 години е бил блъснат тази сутрин на пешеходна пътека на кръстовището на улица „Сан Стефано” и бул „3-ти Март” в град Добрич. След инцидента е приет в спешното отделение на болницата с фрактура на глезена. Пострадалият е настанен за лечение в ортопедично отделение на болницата.", "date": "2018.10.01", "title": "Блъснаха велосипедист на пешеходна пътека в Добрич"}
{"url": "https://www.24chasa.bg/novini/article/7080380", "text": "\"Благодаря ви за усилията, които дадохте за градежа на България. Благодаря за това, че младостта ви е минала в строителство на икономиката, здравеопазването, образованието и селското стопанство. Днес ви поздравяваме с уважение, но споделяме и тревога, че както дадохте младините си за България, старините ви днес не са леки\". Това каза председателят на НС на БСП Корнелия Нинова на тържественото честване на 1 октомври – Международен ден на възрастните хора, цитирана от пресцентъра на БСП. Тя добави, че близо милион и половина пенсионери живеят на прага на бедността. \"Знаем, от какво имате нужда - от Закон за възрастните хора, преизчисляване на всички пенсии, увеличаване на вдовишката добавка и отпадане на тавана на пенсиите\", каза още лидерът на левицата. Тя добави, че преизчисляването на пенсиите и Законът за възрастните хора са внесени от БСП в Народното събрание, но те са отхврълени от мнозинството. \"Гарантирам, ви че ще имате закон, преизчислени пенсии, други вдовишки надбавки и премахване на тавана на пенсиите, защото не е вярно, че това не е възможно, не е вярно и че няма средства\", категорична бе Корнелия Нинова. Тя допълни, че средства има, както е имало и през 2008 г., когато са преизчислени всички пенсии. \"Воля и желание са необходими, както и всички ние да прогледнем за това поколение, което живее на прага на бедността и мизерства, а ни даде живота си\", заяви още лидерът на левицата. Корнелия Нинова призова всички институции да дадат пример- що е солидарност и справедливост. Тя каза, че нито е солидарно, нито е справедливо- заплатите на всички народни представители и представители на държавните институции да се увеличават автоматично с ръста на средните заплати, а пенсиите да бъдат забравени. \"С това, което правим, губим не само майките и бащите си, а нанасяме сериозен удар по това- да имаме солидарно и справедливо общество\", изтъкна Нинова.", "date": "2018.10.01", "title": "Нинова към възрастните хора: Гарантирам ви преизчислени пенсии и махане на тавана им"}
{"url": "https://www.24chasa.bg/novini/article/7080383", "text": "Самоубийствен атентат с кола бомба, извършен от ислямистката групировка Аш Шабаб, порази днес бронирана автоколона на Европейския съюз в сомалийската столица Могадишу. Едно превозно средство получи повреди, но няма пострадали хора, предаде Ройтерс, като се позова на полицията. Свидетели видели мъже да теглят бронирана кола, повредена отзад от експлозията. На превозните средства от автоколоната били знамената на ЕС и Италия. От полицията съобщиха, че няма пострадали хора при взрива. \"Нападнахме служители от силите на ЕС с кола бомба с атентатор самоубиец. По-късно ще дадем подробности за жертвите\", каза за Ройтерс говорител на Аш Шабаб, цитиран от БТА.  Свързаната с Ал Каида групировка често извършва нападения в Сомалия с цел да свали подкрепяното от Запада правителство и да наложи шериата в държавата от Африканския рог. ЕС е сред основните финансови дарители за мироопазващата мисия на Африканския съюз в Сомалия, отбелязва Ройтерс.", "date": "2018.10.01", "title": "Бомбен атентат срещу бронирана автоколона на ЕС в Сомалия"}
{"url": "https://www.24chasa.bg/novini/article/7080465", "text": "\"В реформата в здравеопазването не одобряваме това, че от хората ще се изисква да внасят допълнително пари под формата на здравна застраховка, а ще получават същата услуга с ниско качество и няма да имат достъп до болници\". Това каза председателят на НС на БСП Корнелия Нинова пред журналисти, съобщиха от пресцентъра на БСП. Тя добави, че досега доплащането е ставало нерегламентирано и \"под масата\", а сега се узаконява. \"Няма как да се искат повече пари от хората, без да се подобри здравната услуга. В здравеопазването има достатъчно пари, но те се източват, крадат се и няма контрол\", категорична бе Нинова. Тя припомни, че не са върнати онези 1.5 млрд.лв., които Дянков прибра от НЗОК и вкара в бюджета. \"Във \"Визия за България\" предлагаме коренно различен модел на здравеопазване в много голяма конкретика и ще изложим тези наши аргументи по време на вота на недоверие. От днес започваме да работим по мотивите за него и ще покажем алтернативата\", заяви председателят на БСП.", "date": "2018.10.01", "title": "Нинова: В здравеопазването има достатъчно пари, но те се крадат"}
{"url": "https://www.24chasa.bg/novini/article/7080474", "text": "Протестиращите майки на деца с увреждания настояват премиерът Бойко Борисов да спази обещанията си за реформа. Това коментира пред журналисти Вера Иванова, представител на протестиращите майки. Днес Националният съвет за интеграция на хората с увреждания обсъжда нов проект на закон за хората с увреждания, след като стана ясно, че в последния вариант от предложения на работната група са направени сериозни промени и почти всички искания на майките не са отразени в документа. По-рано днес омбудсманът Мая Манолова заяви, че проектът е осакатен и затова трябва да поеме отговорност социалният министър Бисер Петков, предава БТА. Общественото обсъждане на законопроекта приключи на 28 септември и се очакваше тази седмица той да бъде внесен в Народното събрание и да бъде гледан заедно със закона за личната помощ, разработен от омбудсмана Мая Манолова. Случилото се е безобразие, подигравка към нас, подигравка към всички хора, които внасят данъци, за да отиват за субсидия на организации, които не вършат нищо, заяви Вера Иванова. Тя допълни, че майките ще търсят отговорност от премиера Бойко Борисов, което по думите й не означава оставка, а искане да си свърши работата и обещанията за реформа. Майките ще протестират утре в цялата страна.", "date": "2018.10.01", "title": "Майки на деца с увреждания настояват премиерът да спази обещанията за реформа"}
{"url": "https://www.24chasa.bg/novini/article/7080507", "text": "Певецът Шарл Азнавур почина на 94-годишна възраст, предава БТА. Азнавур е роден в Париж на 22 май 1924 г. в семейството на арменски имигранти. Рожденото му име е Шанур Вахинаг Азнавурян. Той започва да пее на 9 години и скоро приема артистичното име Азнавур. За неговия пробив помага Едит Пиаф, която го чува да пее и го взема със себе си на турне във Франция и САЩ. Често наричан „френският Франк Синатра“, Азнавур създава песни преди всичко за любовта. Той е написал над 1000 песни и мюзикъли, направил е над 100 записа и е играл в 70 филма. Азнавур пее на 5 езика и е един от най-известните френски певци зад граница, като е изпълнявал песни в Карнеги Хол и на други известни места по света. През май той получи двойна фрактура на лявата си ръка и отмени пет концерта. Очаквайте подробности.                                                                                                                                                                                                                                                                                                                       ", "date": "2018.10.01", "title": "Почина легендата Шарл Азнавур (Видео)"}
{"url": "https://www.24chasa.bg/novini/article/7080460", "text": "Населението на Гърция все повече намалява, като смъртните случаи надхвърлят значително ражданията, сочат данни на гръцката статистическа служба, цитирани от агенция АНА-МПА. Миналата година ражданията в Гърция са били 88 553, тоест с 4,7 процента по-малко от 2016 г., когато са били 92 898. В броя на ражданията не са включени мъртвородените деца, които миналата година са били 363 или със 7,1 процента повече от 2016 г., когато са били 339, информира БТА. Смъртните случаи отбелязват нарастване с 4,8 процента и през 2017 г. са били 124 501 срещу 118 792 през 2016 г. Смъртните случаи на деца до една годишна възраст миналата година са били 306, като този показател отбелязва спад, т.е. детската смъртност намалява от 4,2 на 3,5 промила през 2017 г. Браковете през 2017 г. са били 50 138 (24 975 църковни и 25 163 граждански) или с 1 процент повече от 2016 г., когато са сключени 49 632 брака (23 778 църковни и 25 854 граждански). През 2017 г. са сключени 4921 договори за съжителство, което е с 29,5 процента повече от 2016 г., когато са били 3799. Освен това сред тези договори тази година 94 са между мъже, а 40 между жени.", "date": "2018.10.01", "title": "Гръцката статистика отчита ускоряване на спада на населението"}
{"url": "https://www.24chasa.bg/novini/article/7080509", "text": "Японският министър-председател Шиндзо Абе поздрави Нобеловия лауреат Тасуку Хонджо, предаде Асошиейтед прес, цитирана от БТА. Шиндзо Абе се включи по телефона в пресконференцията, докато Хонджо говореше, след като спечели Нобеловата награда за физиология или медицина за 2018 г. Той каза, че изследванията му са дали надежда на много пациенти. Абе добави, че се чувства горд като японец и насърчи 76-годишния учен да продължи да работи. Тасуку Хонджу спечели съвместно Нобеловата награда за физиология или медицина за 2018 г. с Джеймс Алисън за имунологични изследвания, довели до нови методи за лечение на рака.", "date": "2018.10.01", "title": "Шиндзо Абе поздрави Нобеловия лауреат Тасуку Хонджо"}
{"url": "https://www.24chasa.bg/novini/article/7080650", "text": "„Законопроектът за хората с увреждания е абсолютно осакатен. От него са извадени всички точки, които трасираха реформата. Дали ще се приеме в този му вид, няма никакво значение, защото абсолютно всичко, на което държахме, е отпаднало.“ Това каза омбудсманът Мая Манолова пред журналисти при влизането си в Министерство на труда и социалната политика, където се провежда заседание на Националния съвет за интеграция на хората с увреждания, съобщиха от пресцентъра на обществения защитник. Тя подчерта, че трудно сдържа своя гняв и очаква обяснение от социалния министър Бисер Петков защо реформата се връща в изходна точка. „Няколко месеца работихме сериозно, юли и август, с моя екип, с експерти на социалния министър, постигнахме висока степен на съгласие и с всички организации на хората с увреждания по основните точки на реформата. Сега по неясни причини всичко това, за което се борихме, преговаряхме, обсъждахме липсва от този проект“, аргументира се Манолова. По думите й този проект е загубено време и подигравка за всички хора с увреждания, които очакват реална реформа. „Още повече, че ангажиментът беше поет на най-високо политическо ниво – от премиера Бойко Борисов, вицепремиера Томислав Дончев, социалния министър Бисер Петков, здравния министър Кирил Ананиев. Оказва се, че просто сме си губили времето, че сме разговаряли не с когото трябва. Аз нямам обяснение, може би някой ги саботира“, заяви още омбудсманът. Според Манолова нов Закон за личната помощ за хората с увреждания няма да има. „Бяхме постигнали договореност, че хората, които искат да се ползват от лична помощ, могат да поискат индивидуална оценка на техните потребности, извън реда на комплексната оценка, тъй ката комплексната оценка ще започне да се прилага след 1 юли 2019 г. Тогава ще се прави методика, ще се обучават екипи и за да не се забави толкова този процес, нашата договореност беше, че човекът ще може да поиска конкретна индивидуална оценка за неговите потребности от лична помощ, но сега тя не се предвижда да е в отделен закон, а в Закона за социално подпомагане“, разясни общественият защитник. Тя подчерта, че личната помощ е кауза на майките на деца с увреждания в цялата страна и те няма да отстъпят от нея. „Фондът „Мобилност и достъпна среда“ няма да се случи. Освен това отпада ангажиментът новите сгради да не бъдат пускани в експлоатация, ако не отговарят на условията за достъпна среда. Няма никакъв ангажимент, има една глоба от 5 000 лв., която е ясно за един голям инвеститор, колко е лесно да я плати. В същото време се възлага ангажимент на собствениците на частни сгради да намерят финансиране и да ги пригодят към нуждите на хора с увреждания, без за това да се създава фонд. Отпада фондът „Трудова заетост“, отпада „защитената заетост“, на практика са редуцирани квотите, които биха осигурили заетост на хората с увреждания. Срещу тях няма санкции, има санкции само за институциите в публичния сектор“, подчерта общественият защитник. По думите й нищо няма да се случи и с помощните средства и медицинските изделия, включително със създаването на нови стандарти и по-строг контрол от 1 януари, а парите ще продължат да изтичат от системата. „Обещанието е, че евентуално от по-следващата година те ще се дават в натурално изражение от здравната каса или от Министерство на здравеопазването. Новият орган, за който пое ангажимент премиерът, всъщност е трансформиране на Агенцията за хора с увреждания в нова такава, като там се говори, че ще има евентуално екипи на местно ниво“, негодува Манолова. Тя допълни още, че няма да коментира унизителната практика на министър Петков да изпраща преработен проект в последния момент, при това в него да липсват основни теми и решения.", "date": "2018.10.01", "title": "Мая Манолова: Законопроектът за хората с увреждания е абсолютно осакатен"}
{"url": "https://www.24chasa.bg/novini/article/7080652", "text": "Първата дама на САЩ Мелания Тръмп заминава за Африка на първата си голяма самостоятелна обиколка в чужбина с намерение да постави благополучието на децата в центъра на петдневната си визита в четири страни - в четирите края на огромния, тънещ в бедност континент. Мелания заминава днес, започвайки първото посещение в живота си в Африка утре от Гана, която се намира в западната част на континента. Оттам тя заминава за Малави на юг, после пристига в Кения на изток и накрая ще посети Египет, в североизточната част на континента. Първата й продължителна международна обиколка извън сянката на президента Доналд Тръмп обаче може да бъде помрачена от нейния съпруг, който преди време направи непочтителни и дори вулгарни коментари за континента. Това натоварва първата дама до известна степен със задачата да изглади, доколкото може, отношенията. \"Тя има някои тежки ангажименти при това посещение, а това е малко несправедливо, тъй като не това би трябвало да прави една първа дама на такава обиколка\", каза Джъд Девърмонт, директор на програмата за Африка към Центъра за стратегически и международни изследвания. Първите дами обикновено осъществяват по-мека дипломация, като показват интерес към училищата, болниците и програмите по изкуства в страната домакин и избягват трънливите теми. Джошуа Мезървей, старши анализатор по африканската политика във фондация \"Херитидж\", контрира това виждане, изтъквайки \"положителните ангажименти\" от страна на Доналд Тръмп към някои африкански държавни глави, включително кенийския му колега Ухуру Кениата, когото посрещна в Белия дом в края на август. Миналата седмица Тръмп се срещна в Ню Йорк и с египетския президент Абдел Фатах ас Сиси. Мезървей отбеляза също, че САЩ харчат значителни суми за общественото здравеопазване и инициативи, свързани с развитието, в Малави - една от най-слабо развитите страни в света. \"Смятам, че отношенията между САЩ и Африка са нещо много по-значително от коментарите на президента и са такива от десетилетия\", посочи той. \"Откровено казано предполагам, че повечето редови африканци изобщо не са чували за тези конфузни изблици. От това се интересува предимно елитът\", допълни анализаторът. \"Африканците като цяло са много мили и гостоприемни домакини и ще направят всичко възможно, за да се погрижат подобаващо за гостите си\", подчерта Мезървей. Броени дни преди първата дама да се качи в американския правителствен самолет, за да прекоси Атлантическия океан, президентът Тръмп заяви в ООН, че той и съпругата му \"обичат Африка\". Петдневната обиколка на г-жа Тръмп включва посещения в болници, училища и приюти, тъй като е фокусирана върху благополучието на децата. Грижата за децата е ключов въпрос за Мелания, която има 12-годишен син. В САЩ тя се съсредоточи върху темата чрез подетата от нея инициатива \"Би бест\" (\"Бъди най-добрият\"). Тази седмица бележи най-продължителното популяризиране на програмата и нейните цели в чужбина, като се изключи събитието, организирано от г-жа Тръмп посещението в Лондон заедно със съпруга й през юли. Четиридесет и осем годишната г-жа Тръмп, родена в Словения бивша манекенка, днес натурализирана американска гражданка, пътува доста, придружавайки президента, включително до Саудитска Арабия, Израел, Италия, до Брюксел, Франция, Япония, Южна Корея и Великобритания. Тя беше във Финландия за срещата на върха на съпруга й с руския му колега Владимир Путин, но не замина с него за Сингапур за срещата му със севернокорейския лидер Ким Чен-ун през юни. Единствената й друга визита в чужбина беше кратка - еднодневно посещение в Торонто през септември 2017 г., за да се присъедини към британския принц Хари на спортно състезание за ранени в бойни действия военнослужещи. Мнозина смятат г-жа Тръмп за първа дама, която изпълнява задълженията си с неохота, тъй като тя се пренесе изцяло в Белия дом почти шест месеца след като Доналд Тръмп встъпи в длъжност, защото синът им учеше в Ню Йорк. Нейното присъствие не бие на очи в сравнение с това непосредствените й предшественички. Тя отсъстваше от публичното пространство в продължение на няколко седмици след бъбречна операция през май. Предшественичките й Хилари Клинтън, Лора Буш и Мишел Обама пътуваха многократно в чужбина без съпрузите си по време на управлението им. Подобни визити се превърнаха в нещо подразбиращо се при първите дами и подобни очаквания имаше и за Мелания като следваща стъпка от издигането й на една от най-зорко следените позиции в света. Бившите първи дами Клинтън, Буш и Обама пътуваха неведнъж самостоятелно до Африка. \"Когато посещава чужда страна, първата дама може да привлече вниманието и да съдейства значително за пораждането на положителни чувства към Съединените щати. Надявам се тя да успее да направи това\", каза за г-жа Тръмп изследователката на първите дами Майра Гътин от университета \"Райдър\" в Ню Джърси. По-рано тази година президентът Тръмп предизвика възмущение в цяла Африка, след като до журналистите стигна негово изказване от частен разговор, в което нарече африканските страни \"мръсни дупки\". По-късно той публично отрече частично думите си, но неофициално ги защитил, както съобщи през януари АП. Президентът не отрече коментара си и когато беше запитан за него при посещението в Белия дом на нигерийския президент Мухамаду Бухари през април. Наскоро Тръмп подразни допълнително Южна Африка, като заяви в Туитър, че страната експроприира ферми и голям брой фермери са убити. Президентът натиснал бутона \"изпрати\" в туит, след като гледал по телевизия \"Фокс нюз\" материал за спорове за поземлена собственост в Южна Африка. Макар че убийства на фермери в Южна Африка се извършват от повече 20 години и те до голяма степен се разглеждат като част от високото равнище на престъпност в страната, експерти обясняват, че белите фермери не са конкретна мишена, нито пък има признаци, че тези убийства са широко разпространени. (БТА)", "date": "2018.10.01", "title": "Мелания се утвърждава като първа дама на САЩ със самостоятелната си обиколка в Африка"}
{"url": "https://www.24chasa.bg/novini/article/7080611", "text": "Провеждаме политика на преструктуриране на държавния план-прием във висшите училища. Това обяви при откриването на новата учебна година във Великотърновския университет министърът на образованието Красимир Вълчев. \"Частните училища заявяват много повече места, отколкото могат да изпълнят, за да се застраховат. През последните години утвърждаваме по 8000-9000 бройки \"кух\" прием. Затова провеждаме политика на преструктуриране на приема. Неизпълненият прием е в тези професионални направления, в които в последните години увеличаваме бройките, но търсенето е относително по-ниско. И обратно, висши училища още през юли отчетоха високо изпълнение на приема в тези професионални направления, в които намаляваме приема като Администрация и управление, Психология и др.\", обясни Вълчев. Той допълни, че в медицинските професионални направления, където този въпрос е най-болезнен, системата на висшето образование реагира като за последните 7 години увеличението на приема в Медицина, Дентална медицина, Здравни грижи, Обществено здраве и Фармация, е над 60 %. Предизвикателство пред здравния сектор било да задържи тези специалисти, особено младите лекари. \"Ще продължим тази политика за преструктуриране на приема. Факт е обаче, че имаме различна логика на търсенето на пазара на образование и пазара на труда. Иска ни се да накараме повече студенти да се обучават в т.нар. професионални направления, там където очакваме бъдещ недостиг на кадри на пазара на труда. Това са инженерните, педагогическите, природо-аграрните професионални направления\", каза министър Вълчев. Той обясни, че на дневен ред са и промените в Закона за висшето образование, които скоро ще бъдат предложени и които продължават да обсъждат в МОН.\"Надявам се, че в рамките на този месец ще ги представим за по-широко публично обсъждане. Те имат за цел да се подобри стратегическото управление на висшите училища, които да станат по-отворени за взаимодействие, да се подобри акредитацията и други елементи на системата\", коментира още просветният министър. Той каза още, че на среща с издателствата ще обсъдят възможностите за намаляване на цените на учебниците. \"В момента правим пълно пазарно проучване. Колегите ми докладваха, че цената на учебниците, които се продават в книжарниците, не е по-висока от коричната цена, т.е. нямаме надбавка от страна на търговците. По-скоро говорим за висока корична цена\", заяви Красимир Вълчев.", "date": "2018.10.01", "title": "Красимир Вълчев: Годишно утвърждаваме по 8000-9000 бройки \"кух\" прием в университетите"}
{"url": "https://www.24chasa.bg/novini/article/7080413", "text": "Жена на 71 години от Нова Загора намери и предаде в полицията чужда чанта с 3000 евро и златни накити в нея, съобщиха Днес от ОДМВР в Сливен. Случаят е от петък след обяд. 43-годишна жена забравила дамската си чанта на детска площадка в центъра на града, където била с внучето си. Около час по-късно тя осъзнала какво е направила и се е върнала на мястото, но не открила нищо. Силно притеснена за загубата на парите и ценностите си, тя отишла в полицейското управление в града, където в същото време полицейски служители описвали съдържанието на нейната чанта и се опитвали да установят собственичката й. Когато видяла парите и вещите си и разбрала, че те не са откраднати, жената загубила съзнание. След като я свестили, полицаите й разказали, че чантата е намерена и донесена в районното управление от новозагорка на 71 години, казвала се Сталинка. Оказало се, че възрастната жена е майка на полицейски служител от същото районно управление, в което занесла находката си. След като се уверили, че наистина 43-годишната жена е собственик на намерената чанта и на парите и ценностите в нея, полицаите от Нова Загора я върнали непокътната на стопанката й.", "date": "2018.10.01", "title": "Жена от Нова Загора намери и върна чужда чанта с 3000 евро и златни накити (Обновена)"}
{"url": "https://www.24chasa.bg/novini/article/7080658", "text": "Общо 70 хиляди евро са били платени за поръчковото убийство на словашкия разследващ журналист Ян Куциак и годеницата му по-рано тази година, обяви днес прокурор, цитиран от Асошиейтед прес, предаде БТА. По думите на специалния прокурор, чието име не бе огласено, каквато е практиката при тежки наказателни дела, от сумата са били платени 50 хиляди евро. Останалите 20 хиляди евро са били опростен дълг, уточни той на пресконференция. Ян Куциак и Мартина Кушнирова бяха застреляни в дома си на 21 февруари. Словашките власти тогава съобщиха, че убийството е поръчково и свързано с работата на журналиста, който е разследвал корупция и връзки между местни политици и италиански мафиоти. Убийствата предизвикаха в Словакия масови протести, уволнение на началника на националната полиция и оставката на правителството, припомня АП. Словашки медии съобщиха днес, че на заседание на Специалния наказателен съд вчера в Банска Бистрица е било постановено, че четиримата заподозрени съучастници в убийството остават под стража. 44-годишната Алена Жужова е обвинена като поръчител, Томаш Сабо - като пряк извършител, Мирослав Марчек - като шофьор, и Золтан Андрушко - като помагач. Според новинарския уебсайт topky.sk на пресконференция днес словашката главна прокуратура е дала разяснения за развитието на делото. На пресконференцията са присъствали главният прокурор Яромир Чижнар, надзираващи прокурори от специалната прокуратура, началникът на националната полиция Милан Лучански и командващият силите за борба с престъпността НАКА Бранислав Зуриан. Пред репортери главният прокурор е изказал възмущението си от опитите на политици да се месят в разследването и е подчертал, че има пълно доверие в следователите. Чижнар обещал, че обществеността ще бъде информирана за хода на разследването. На пресконференцията било съобщено, че някои от четиримата обвиняеми са били осъждани в миналото, но не за престъпления с насилие.", "date": "2018.10.01", "title": "Платили 70 000 евро за поръчковото убийство на словашкия журналист"}
{"url": "https://www.24chasa.bg/novini/article/7080643", "text": "С постановление на Окръжна прокуратура – Габрово за срок от 72 часа е задържан български гражданин, обявен за международно издирване с Европейска заповед за арест от гръцките власти, съобщи Апелативната прокуратура във Велико Търново. С. И. е обявен за международно издирване  въз основа на Европейска заповед за арест, издадена от съд в гр.Каламата, Гърция във връзка със сексуална експлоатация на деца, детска порнография, изнасилване на непълнолетно лице. С. И. е установен в България и е задържан. Прокуратурата е постановила 72-часово задържане на лицето, с оглед пристигане на пълната документация по европейската заповед за арест, преценка на основанията по чл.36 ал.3 и чл.37 от ЗЕЕЗА и довеждането на задържания пред съда за вземане на мярка за неотклонение „задържане под стража“.", "date": "2018.10.01", "title": "Българин, дирен от Гърция за детска порнография и изнасилване, е задържан в Габрово"}
{"url": "https://www.24chasa.bg/novini/article/7080656", "text": "Общинските съветници от ГЕРБ в Чирпан ще предложат на предстоящата октомврийска сесия на местния парламент централният булевард в града \"Георги Димитров\" да бъде преименуван на бул. \"Никола Манев\". Това бе съобщено днес на пресконференция, на която присъства и зам.-председателят на Народното събрание и депутат от Стара Загора Емил Христов. \"Ще потърсим максимална подкрепа през следващите седмици, както от обществеността на Чирпан, така и от цялата страна\", подчерта общинският ръководител на партията Христо Стефанов. Той уточни, че с тови си предложение не търсят да политизират въпроса, а целят то да обедини хората. И добави, че такова било и желанието на семейството на художника, който почина преди малко повече от месец. Вече имали съгласието и на сина му Александър. Стефанов не скри, че той и колегите му очакват подкрепа и от ръководството на община Чирпан, където кмет е Кичка Петкова от БСП, от различни съсловни организации, от хората на изкуството, от медиите и от всеки, който цени направеното от художника. \"Нека бъдем първите, които с гордост ще назовем на негово име централния булевард в Чирпан. Убедени сме, че след нас това ще направят много български и европейски градове. За нас на дневен ред не стои въпросът да кръстим на Никола Манев друга някоя улица, освен централния булевард\", категоричен бе Христо Стефанов. В момента община Чирпан е сред малкото в страната, които пазят болезнения спомен от тоталитарното минало чрез имената на голяма част от улиците си. В повечето български градове и села смяната на имената на улиците стана още през 90-те години на миналия век. \"Ние няма да влизаме в полемика за Георги Димитров, а и днес това не е нужно. Времето и историята дадоха своята справедлива оценка\", подчертаха общинските съветници от ГЕРБ. И допълниха, че ще търсят разумен диалог с останалите политически сили в общинския съвет. Помолен за коментар от \"24 часа\", днес общинският лидер на БСП в Чирпан Стайко Генов, който е и заместник-кмет на града, каза, че левицата ще направи свое допитване до чирпанлии и ще излезе със своя позиция. \"Струва ми се, че колегите от ГЕРБ с това си предложение по-скоро търсят начин да затегнат редиците си преди предстоящите местни избори. Но в крайна сметка ние сме демократична партия и ще оставим нашите съветници да решат как да гласуват, не изключвам възможността и да се въздържат\", каза още Генов. Никола Манев е роден в Пазарджик, но приживе се гордееше с чирпанските си корени - от този град са неговите родители. Предсмъртното му желание бе урната с праха му да остане завинаги в Чирпан и то бе изпълнено. Сега прахът му почива в специално изградена ниша в двора на Художествената галерия, която той подари на града.", "date": "2018.10.01", "title": "Съветници от ГЕРБ предлагат централният булевард на Чирпан да носи името на Никола Манев"}
{"url": "https://www.24chasa.bg/novini/article/7080681", "text": "Германски съд се произнесе днес, че ирански дипломат, арестуван в страната по подозрение в тероризъм, може да бъде екстрадиран в Белгия, предаде ДПА. Второинстанционен регионален съд в Бамберг, в южната провинция Бавария, постанови, че искането на главната прокуратура е обосновано, предава БТА. В съобщението на съда не се уточнява кога 46-годишният дипломат, идентифициран от германските власти като Асадола А., ще бъде предаден на Белгия. Дотогава той ще остане в германски затвор по обвинения в шпионаж и подготовка на убийство. Смята се, че дипломатът е организирал неуспешния опит за убийство на иранци, живеещи в изгнание във Франция. Асадола А. е обвинен, че възложил на съпрузи, живеещи в Белгия, да извършат нападението и че им е дал устройство с 500 г. експлозиви, според главния прокурор на германския град Карлсруе. Планираното нападение било насочено срещу среща на иранци на 30 юни в парижкото предградие Вилпинт, на която присъствали 25 000 души. Белгийските специални части заловили навреме двамата съпрузи в Брюксел и открили експлозивите в колата им. Иранският дипломат беше задържан на 1 юли на бензиностанция на магистрала край баварския град Ашафенбург. Асадола А. е бил акредитиран като съветник в иранското посолство във Виена и дипломатическият му имунитет е валиден само в Австрия, уточни германската прокуратура.", "date": "2018.10.01", "title": "Германия ще екстрадира в Белгия ирански дипломат, задържан за тероризъм"}
{"url": "https://www.24chasa.bg/novini/article/7080695", "text": "Ново изследване навежда на мисълта, че малък коридор между Норвегия и Британските острови останал без лед през последния ледников период, превръщайки се в нещо като оазис за морския живот, съобщи ЮПИ, цитирана от БТА.  \"Докато търсехме доказателства за биологичен живот в седименти на океанското дъно, установихме, че между покриващия океаните лед и ледената покривка на сушата вероятно е имало тесен коридор без лед\", заяви Йохен Книс от Арктическия университет на Норвегия и Норвежкия геоложки институт. Наскоро морският лед в Арктика се сви до най-ниското си ниво тази година, обхващайки шестото най-малко пространство през лятото в съвременната история. През последния ледников период морският лед обхващал по-големи територии в Арктика, включително почти изцяло Северно море. Изследване на седименти обаче разкри, че е имало тесни ивици вода, заобиколени отвсякъде с лед. Подобни зони са често срещани днес. Те се формират от ветрове и топли течения от океанските дълбини. Тези зони поддържат съществуването на \"джобове\" от морско биоразнообразие. \"Често срещани са в полярните райони, но е трудно да се потвърди съществуването им в миналото - поясни експертът по химия Саймън Белт от университета в Плимут, Англия. - Откривайки фосили от водорасли, показахме, че подобни зони трябва да са съществували през последния ледников период.\" Въпреки наличието на \"оазиси\", внезапно застудяване преди около 17 500 години отключило увеличаване на покритите с морски лед пространства, намалявайки биоразнообразието в Арктика за най-малко 2000 години. Резултатите от изследването са публикувани в сп. \"Нейчър къмюникейшънс\".", "date": "2018.10.01", "title": "Малки \"оазиси\" без лед помогнали на морския живот в Арктика да оцелее"}
{"url": "https://www.24chasa.bg/novini/article/7080694", "text": "Френските власти съобщиха днес, че ще осигурят 15 милиона евро за улесняване на професионалната интеграция на бежанците, които често се затрудняват да намерят работа в приемната страна, предаде Франс прес, цитирана от БТА. Програмата е предназначена за 4000 до 5000 бежанци и започва от 2019 г., а през следващите години ще се разширява, каза министърът на труда Мюриел Пенико. \"Някои бежанци имат квалификация, но идват от страни, дипломите от които тук не се признават, или изискват допълнително обучение\", подчерта министърката. Освен това над 39 процента от бежанците, пристигащи във Франция, нямат професионална квалификация. Тези хора, преживели война и гонения, обаче имат кураж и желание да се учат и са с професионални умения, които са силно търсени, а няма много кандидати, така че от съчетаването на търсене и предлагане може да спечелят всички, допълни Пенико. През 2017 г. Франция е дала убежище на 43 000 души. \"Малцина знаят, че тук бежанците имат право да работят\", изтъкна Жудит Акиен, генерален директор на организацията \"Аксион амплоа рефюжие\", която има за цел да улесни интегрирането на бежанците и им съдейства да си намерят работа.", "date": "2018.10.01", "title": "Франция инвестира 15 милиона евро в професионалната интеграция на бежанците"}
{"url": "https://www.24chasa.bg/novini/article/7080714", "text": "Двама мъже са загинали при тежка катастрофа на пътя между село Константиново и град Белослав, съобщиха от пресслужбата на полицията във Варна. Инцидентът е станал днес, около 15 часа. По първоначални данни по време на движение микробус е напуснал пътното платно и се е блъснал в дърво. Двамата мъже - на 37 и 33 години, са загинали на място. Работата по случая продължава. Изясняват се обстоятелства около произшествието.", "date": "2018.10.01", "title": "Двама мъже загинаха при тежка катастрофа край Варна"}
{"url": "https://www.24chasa.bg/novini/article/7080711", "text": "Между 2,28 и 8,57 процента се повишават сметките за парно и топла вода от днес до края на годината. Това обяви председателят на Комисията за енергийно и водно регулиране /КЕВР/ Иван Иванов на брифинг пред журналисти. Той каза, че основният аргумент за повишаването на цената на топлинната енергия е увеличението на природния газ от 1 октомври с 13,89 на сто. Иванов поясни, че за битовите и бизнес потребителите на природен газ повишението няма да е с повече от 8 процента, защото таксите за достъп, пренос, разпределение и снабдяване остават непроменени. Поскъпването на топлинната енергия в София е със 7,97 на сто, докато в Пловдив - с 8,57 процента. Между 4 и 6 процента се повишава цената на парното и топлата вода в Бургас, Плевен, Враца, Велико Търново и Разград. Най-малко ще е увеличението във Варна - с 2,28 процента, посочи Иван Иванов. Промяна в цената на парното няма да има в Русе, Перник, Сливен и Габрово, защото топлофикациите в тези градове работят на въглища. Цената на топлинната енергия се повишава, защото един от основните ценообразуващи фактори, по който се изчислява цената на природния газ, доставен от \"Газпром-Експорт\" на \"Булгаргаз\" - петрол тип BRENT, за една година се е повишил с 43,76 на сто. Освен това щатският долар, който е един от другите ценообразуващи фактори, за повишил стойността си с 1,99 процента, уточни Иван Иванов. Цената на топлинната енергия се увеличи и от 1 юли. След днешното увеличение сметките за парно и топла вода ще се повишат средно с около 16 на сто за София, в Пловдив - над 9 на сто, в Плевен - с около 20 на сто, Бургас - с около 22 на сто, във Варна - с около 8 на сто. Цената на тока няма да бъде променяна от 1 октомври, изтъкна председателят на КЕВР.", "date": "2018.10.01", "title": "Между 2,28 и 8,57 процента се повишават сметките за парно и топла вода"}
{"url": "https://www.24chasa.bg/novini/article/7080821", "text": "Въпреки критиките заради участието на Саудитска Арабия в конфликта в Йемен, германското правителство одобри износ на оръжие на стойност 254 милиона евро за кралството, предаде ДПА, цитирана от БТА. Другите 8 държави, замесени в конфликта в Йемен, които са във водения от саудитците съюз, получиха през последната половин година от ФРГ оръжия за 21,8 млн. евро според данни на министерството на икономиката, предоставени в отговор на парламентарно питане на опозиционните Зелени. Между 14 март и 23 септември правителството одобри 87 разрешителни за износ за страни в оглавявания от Саудитска Арабия алианс, сочат числа, които ДПА имаше възможност да види днес. Износът е одобрен въпреки споразумение да не се продава оръжие на държави, пряко замесени във войната в Йемен. То беше включено в сделката, осигурила през март, след месеци на политически препирни, коалицията между консервативния блок на Ангела Меркел и социалдемократите. Воденият от саудитците съюз се сражава срещу йеменските бунтовници хуси, които от 2015 г. получават подкрепа от регионалния съперник Иран. Мирни преговори, планирани за началото на септември в Женева, не се състояха, защото делегацията на хусите не се появи. ООН определя конфликта в Йемен като най-тежкия в света: той доведе до хуманитарна катастрофа, в която три четвърти от населението от 22 млн. души зависи от помощи, а 7 млн. йеменци страдат от недохранване.", "date": "2018.10.01", "title": "Германия продава на Саудитска Арабия оръжие за 254 милиона евро"}
{"url": "https://www.24chasa.bg/novini/article/7080834", "text": "Четвъртата среща на местните лидери на страните от Централна и Източна Европа (ЦИЕ) и Китай „16+1“ ще се проведе в Националния дворец на културата в София на 20 октомври 2018 г. Форумът ще се проведе под мотото „Глобално мислене, действия на местно ниво“. Събитието се организира от Министерството на Българското председателство на Съвета на ЕС 2018 и Областния управител на област София в партньорство със Столична община, Националното сдружение на общините в Република България и Националния дворец на културата, както и Секретариата за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайска народна асоциация за приятелство с чужбина. Четвъртата среща на местните лидери на страните от ЦИЕ и Китай ще се проведе само три месеца след Седмата среща на правителствените ръководители на държавите от формата \"16+1\", състояла се в София на 7 юли 2018 година. Целта на форума е да надгради постигнатите резултати и договорености от Срещата на върха, на която бяха очертани и „Насоките от София“. Инициативата „16+1“ за сътрудничество между Китай и 16-те страни от ЦИЕ е важен механизъм за стимулиране на политическия диалог, инвестициите, търговските и икономическите отношения и сътрудничеството в широк кръг от области. През последните години сътрудничеството на местно ниво във формат „16+1“ придоби по-голяма видимост чрез подкрепата за побратимяване на градове, провинции, регионите и общини на страните от ЦИЕ и Китай, и осъществяването на посещения с цел насърчаване на прекия обмен и сътрудничество на местно равнище. Дискусиите в София ще се съсредоточат върху развитието на сътрудничеството в областта на туризма, селското стопанство, индустриалните и демонстрационни зони и паркове, малките и средните предприятия. Програмата ще включва презентации и речи на говорители от България, Китай и страните от ЦИЕ. България вече е била домакин на два форуми на местните лидери в рамките на формата - Третата работна среща на Асоциацията на областните управители на страните от ЦИЕ и Китай, провела се в Пловдив на 19 октомври 2017 г., и на Първата среща на кметовете на столиците на страните от ЦИЕ и Китай в София на 27 септември 2016 г.", "date": "2018.10.01", "title": "4-ата среща на лидерите на страните от\nЦИЕ и Китай „16+1“ - в София на 20 октомври"}
{"url": "https://www.24chasa.bg/novini/article/7080855", "text": "Френският президент Еманюел Макрон, който губи рейтинг в допитванията, бе засипан с критики заради снимка, на която при посещение на Френските Кариби позира усмихнат между двама младежи, единият от които прави вулгарен жест с пръст, предаде Асошиейтед прес, цитирана от БТА. Другият младеж на снимката е бивш обирджия. Макрон се е срещнал с него и с майка му. Днес френски десни политици масово изразиха възмущението си в Туитър. Лидерката на крайнодесния Национален фронт Марин Льо Пен написа: \"Това е непростимо!\" Вчера Макрон каза, че е срещнал бившия обирджия при непланирано посещение на социални жилища на остров Сен Мартен, защото, по думите му, \"Обичам всяко дете на Републиката, каквито и да са простъпките му.\"", "date": "2018.10.01", "title": "Критикуват Макрон заради снимка с тийнейджър, който показва среден пръст"}
{"url": "https://www.24chasa.bg/novini/article/7080852", "text": "Циклонът \"Зорбас\", който връхлетя Гърция, потопи и част от курортите по Южното Черноморие, но само до глезена. Под вода се оказа голяма част от Слънчев бряг, където все още има туристи. Проблемът там е заради старата канализация, която не можа да поеме голямото количество дъжд и се наложи част от магазини и кръчми да затворят. Дъждът отнесе и регистрационните номера на много автомобили, без тях останаха и колите по ул. \"Солна\" в Поморие. Тя се намира в ниската част на града и редовно се наводнява при обилен дъжд. От голямото количество вода се образува и свлачище на кръговото кръстовище в Сарафаво, което предизвика кратко задръстване. Пострадали хора и автомобили обаче няма, уточниха от пресцентъра на полицията. От там обясниха, че директният път за Поморие е затворен за ремонт, а трафикът се отбива през пътя за Каблешково. Според метеоролозите най-много дъжд е паднал в Ахтопол - 110 л. на кв. метър. \"Тези количества са измерени в пика на дъжда, но това не означава, че интензивността на валежите е била през цялото време. Ахтопол си е на мястото, няма наводнени къщи и ранени хора, нито материални щети. Положението и в Странджа е спокойно\", каза пред \"24 часа\" кметът на Царево Георги Лапчев. И добави: \"Вместо да се притесняват, хората да прескочат до Ахтопол и да си купят пресен паламуд\".", "date": "2018.10.01", "title": "\"Зорбас\" наводни морските курорти до глезените, най-много дъжд в Ахтопол"}
{"url": "https://www.24chasa.bg/novini/article/7080877", "text": "Моторист блъсна пешеходец в центъра на София, близо до хотел „Хемус”. Случката е станала около 16:50 ч. Мотористът изпреварва автомобил и не забелязва пешеходецът, който е пресичал улицата неправилно. „Имаше една висока кола и един пешеходец. Той тичаше, а аз минавах в дясно, за да изпреваря автомобила. Нито аз го видях, нито той, и се блъснахме”, разказа пред  шофьорът на мотора. Той допълва, че пешеходецът е бил контактен, но най-вероятно е със счупено ребро. От пресцентъра на МВР коментираха, че пострадалият веднага е откаран в болница за преглед и по първоначални данни не е със сериозни наранявания.", "date": "2018.10.01", "title": "Моторист блъсна пешеходец в центъра на София"}
{"url": "https://www.24chasa.bg/novini/article/7080883", "text": "Четирима ученици загинаха при днешния самоубийствен атентат с кола бомба в сомалийската столица. Той бе извършен от ислямистката групировка Аш Шабаб срещу бронирана автоколона на ЕС, която се движела с флагове на общността и на Италия. Това съобщиха полицията и службата за извънредни ситуации, цитирани от Ройтерс и ДПА. Взривът удари конвоя в 12.20 ч. местно време на възлово кръстовище в центъра на Могадишу, предава БТА. Учениците минавали край мястото, когато експлозията избухнала. Полицай каза за ДПА, че загиналите при атаката са само цивилни. Аш Шабаб, която редовно извършва нападения в Сомалия, пое отговорност за нападението по радиостанцията си. Италианските военни казаха, че конвоят от пет превозни средства се е връщал от обща тренировъчна мисия със сомалийските военни. Сред пътуващите с него няма загинали и ранени. \"Превозно средство с четирима души беше леко повредено и можа да се върне в базата\", уточниха военните. Свързаната с Ал Каида групировка Аш Шабаб иска да свали подкрепяното от Запада правителство и да наложи шериата. ЕС е сред основните финансови дарители за мироопазващата мисия на Африканския съюз в Сомалия AMISOM, отбелязва Ройтерс. Сомалия затъна в насилие и беззаконие от началото на 90-те години на миналия век след свалянето на диктатора Мохамед Сиад Баре.", "date": "2018.10.01", "title": "Четирима ученици загинаха при атентата срещу конвой на ЕС в столицата на Сомалия"}
{"url": "https://www.24chasa.bg/novini/article/7080906", "text": "Германският президент Франк-Валтер Щайнмайер ще посети следващата седмица Гърция, където има планирани срещи с гръцкия премиер Алексис Ципрас и с лидера на опозиционната партия Нова демокрация Кириакос Мицотакис, предаде ДПА, цитирана от БТА.  Щайнмайер ще започне тридневното си посещение в Гърция на 10 октомври, съобщиха днес от неговия кабинет. Германският президент и гръцкият му колега Прокопис Павлопулос ще пътуват заедно до Каламата за среща с млади предприемачи и посещение на мемориала в Хайдари - бивш германски концентрационен лагер. Щайнмайер ще бъде придружен от съпругата си Елке Бюденбендер. Гърция продължава да се бори с икономическа криза и е една от държавите, в които първо пристигат бежанците, устремили се към Европа, отбелязва ДПА. При посещение в Атина миналата година Щайнмайер призова за преодоляване на политическите и икономическите разногласия, като отбеляза, че финансовата и бежанската криза в Гърция са огромни и нарастващи предизвикателства.", "date": "2018.10.01", "title": "Германският президент ще посети Гърция следващата седмица"}
{"url": "https://www.24chasa.bg/novini/article/7079291", "text": "Да чуеш най-тежката присъда - затвор до живот, и да я посрещнеш с усмивка! Или си мазохист, или краен оптимист. Бившият полицай Венцеслав Караджов е убеден, че даденият му доживотен затвор е крайно несправедливо наказание. И смята, че рано или късно ще бъде оправдан. “Невинен съм. Ще се боря докрай Има и други инстанции, да не забравяме”, отсече той. За разлика от него съпругата му Каля едва не се разплака, когато чу решението за мъжа си. Предишния ден двамата си размениха “Обичам те”. А Венцеслав държа защитна реч до полунощ. “Нямам нищо общо с това грозно деяние”, кле се той. В продължение на 2 г. в съдебните зали Караджов се държа нахакано, води си подробни записки, взема отношение, задава въпроси, надсмива се на показанията срещу него и често повтаря: “Нямате доказателства!” “Такива думи обикновено изричат хора, извършили престъпление, за да се прикрият”, разсъждава прокурор Стефани Черешарова. Тя дори си помислила в началото на разследването, че бившият служител на Икономическа полиция е осиновен от застреляните си родители Божура и Цветан Караджови. “Ро̀ден син не може да убие майка си и баща си с такава ярост и ожесточение. Било е екзекуция”, твърди обвинителката. И добавя, че Караджов е изстрелял в майка си 5 куршума, а в баща си - 3. Според нея смъртта на двамата е можела да бъде постигната с по-малко изстрели. Оръжието, с което е извършена екзекуцията, не е открито Няма преки доказателства - нито видеозаписи, нито свидетели, които да твърдят, че са видели Венцеслав Караджов да посещава дома на родителите си във фаталния ден. Не са открити барутни частици по ръцете му, няма и негови отпечатъци по вратата, където са живели Божура и Цветан. Телата им бяха открити на 17 май 2016 г. в къщата им на ул. “София” 68А в Пловдив. Убийството е станало два дни по-рано. На страшната гледка се натъкнала 79-годишната съседка Анка Петкова. “Предния ден звънях упорито да ги търся. Не се обадиха. На следващия продължих. Учудих се, че не отговарят. Една комшийка ме накара да отида да видя какво става. Влязох откъм ранчото. Вратичката беше отворена, а тя обикновено винаги е заключена със синджир и катинар. Казах си: “Тук е станало нещо”. Надникнах в стаичката. Божурка лежеше окървавена и безжизнена на леглото, а Цветан - проснат между масата и стола”, описа баба Анка. Тя е сред ключовите свидетели и твърди, че родителите са очаквали смъртта си от собствения им син Споделяли, че не ги чака нищо добро, след като спечелили дело срещу Венцеслав за имота на ул. “София” 68А. Той държал да му го припишат, а те настоявали синът да го наследи, когато си отидат от този свят. Според прокуратурата единствено Венцеслав е имал мотив и полза от смъртта на родителите си заради въпросния имот. Съседи допълват, че отношенията син - родители били силно обтегнати. Често полицаят заплашвал майка си и баща си. Комшии и близки описват Цветан и Божура като кротки хора, които живеят в мизерия, а синът им ги подлагал на тормоз. Дори имало случай, когато насочил оръжие към майка си. Адвокатката на Караджов Зоя Тошкова не отрече, че отношенията между сина и родителите са били лоши. Но упрекна възрастните, че и те не са направили нищо да се помирят с единственото си дете. Според защитата основната теза на прокуратурата се гради само на косвени доказателства, а голяма част от тях се тълкували неправилно. По думите на Тошкова Венцеслав поддържал добри отношения с майка си. С баща си имал конфликт, защото се държал зле с жена си Божура. В годините на прехода младият Караджов забогатял след обмен на валута. Вложил парите в имота, заради който впоследствие възникнал конфликт с родителите му. При изповядане на сделката при нотариус синът не си носил паспорта и вписали баща му като собственик. Разбрали се впоследствие да прехвърли имота на Венцеслав. Подписали декларация. В един момент синът поискал да си върне собствеността. Възрастните отказали, а бащата скъсал декларацията. Започнали да се съдят. Родителите пускали жалба след жалба срещу сина заради заканите, отправени от него. “Върху тези писмени доказателства се гради обвинението”, посочи адвокатката. И отхвърли тезата на прокуратурата за користната цел на убийството с аргумента, че преди това Венцислав и съпругата му Каля са си купили друг, по-голям имот. Според прокурор Черешарова доказателства има. В жалбите си той назовавал родителите си “лицата”, а не “майка” и “татко” В деня на погребението им не пожелал да се прости с тях, както подобава, а само слязъл за минутка от караулката и предпочел да се види с жена си. Бившият му шеф Христо Разсолков заяви, че не видял грам тъга в очите на Венцеслав, когато му съобщили, че майка му и баща му са открити разстреляни. От дългогодишния си опит в полицията той знаел как се извършва разследване и затова успял да заличи следите. В компютъра му били открити сайтове със статии за различни видове убийства. Според прокуратурата той е търсил най-изгодния за него начин да сложи край на живота на майка си и баща си. “Приложил е този, защото е бил сигурен във възможностите си”, изтъкна обвинението. В двора на родителите му са открити следи от полицейските му кубинки. “Всичко това е косвено”, отсича защитата. Тя оборва и още едно твърдение - че екзекуцията е извършена с патрони, произведени през 1983, 1984 и 1986 г. Прокуратурата е категорична, че те съвпадат с времето, през което Венцеслав е бил в МВР и лесно се е сдобил с тях. “Никъде в документите на производителя “Арсенал” не е посочено кога са продавани тези патрони. Те може да са предоставени на МВР мног, след като клиентът ми е напуснал системата”, отговори Тошкова. Тя е категорична, че всичко в обвинението са хипотези, а целта била Караджов да бъде “сготвен”. Оставила е “резерви” за следващите инстанции Към нея се присъединява още един топ адвокат в наказателното право - Васил Василев. Тошкова се надява, че процесуални нарушения, които не е успял да види Пловдивският окръжен съд, ще бъдат забелязани от по-горните състави. Клиентът ѝ също смята, че ще бъде оправдан. На всяко заседание той повтаряше, че е невинен. Може би затова посрещна с усмивка думите на председателя на състава Михаела Добрева: “Осъжда на доживотен затвор Венцеслав Цветанов Караджов”. Според юристи вариантите са два - или да бъде оневинен напълно, или присъдата му да бъде потвърдена. Защото става дума за жестоко убийство на двама души.", "date": "2018.10.01", "title": "Кое кара полицая Караджов да се усмихва на доживотната си присъда?"}
