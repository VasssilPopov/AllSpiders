{"url": "https://www.24chasa.bg/novini/article/6930432", "text": "Кметицата на столичния район “Младост” Десислава Иванчева накарала от килията служителка на общината да прехвърли забавени преписки по нейно време на и.д. кмета Румен Русев, така че той да излезе отговорен за забатачването им, научи “24 часа”. Преписките например били от февруари и март, преди Иванчева да бъде задържана за подкуп в центъра на София на 17 април т.г. Компютърната машинация обаче била хваната. А Русев съобщил за натопяването в прокуратурата. Наскоро в интервю за “24 часа” той каза, че бил с отрязан достъп до вътрешната система на общината. Междувременно адвокатът на кметицата Марин Марковски каза, че клиентката му влязла по спешност в затворническата болница. Той не уточни защо, но подчерта, че заболяването ѝ е делиткатна тема. Запознати уточниха, че става дума за стар хормонален проблем на Иванчева от 2014 г. С мотив, че здравето ѝ е влошено Иванчева ще поиска в сряда от спецсъда да я пусне на свобода.", "date": "2018.06.25", "title": "Иванчева от ареста кара общинарка да прехвърля забавени преписки на и.д. кмета"}
{"url": "https://www.24chasa.bg/novini/article/6930389", "text": "10 г. след убийството на студента по медицина Михаил Стоянов в Борисовата градина виновните влязоха в затвора, научи “24 часа”. 10 г. затвор е получил окончателно от Върховния касационен съд (ВКС) Александър Георгиев, а 4,5 г. - Радослав Кирчев, който по време на престъплението нямал навършени 18 г. Висшите съдии са намалили наказанието на Георгиев от 15 на 10 г. 2 г. по-малко затвор е отредено и на Кирчев. Какви са мотивите на ВКС, не е ясно, тъй като решението все още не е публикувано. Въпреки че от 20 февруари т.г. двамата чакаха окончателното решение на свобода, служители на съдебната охрана са ги намерили и вкарали зад решетките. Две съдебни инстанции приеха по-рано, че Георгиев и Кирчев били част от наказателна бригада за “чистене на Борисовата градина от гейове” и пребили и задушили 25-годишния мъж, понеже им заприличал на хомосексуалист. На 30 септември 2008 г. след 21 ч Михаил бил пресрещнат край алея “Яворов” от Георгиев, Кирчев и авера им Александър Стоев, който не е обвинен за убийството. Имало и други членове от бригадата, но те изостанали, за да пресрещнат “хомосексуалиста”, ако тръгнел да бяга. С юмрук срещу Михаил първи посегнал Георгиев, за да докаже мъжествеността си пред останалите, установи съдът. С удара Георгиев счупил подезичната кост на студента. В побоя се включил и Кирчев. 2 минути те притискали тялото и лицето на Михаил към земята, от което той се е задушил и издъхнал в страшни мъки. След това Георгиев пребъркал джобовете на Михаил и взел телефона му, който по-късно го издал. Според съда няма данни той да е бил гей. От присъдите на Георгиев и Кирчев ще се приспаднат 2 г. арест. Делото е пример за бавно правосъдие. 2 г. се търсеше кой е убиецът на Михаил. А 3 г. след това бяха нужни на прокуратурата да изправи пред съда отговорните.", "date": "2018.06.25", "title": "10 и 4,5 г. затвор за убийство на студент в Борисовата градина, взели го за гей"}
{"url": "https://www.24chasa.bg/novini/article/6930458", "text": "Въвеждат ДДС при внос и износ, за да спрат измамите Мащабни промени в режима по ДДС въвежда ЕК. Основната причина за това са огромните загуби в рамките на Евросъюза, които вече гонят 50 млрд. евро на година. В петък от Еврокомисията съобщиха, че е постигнато политическо споразумение за нови инструменти за преодоляване на пропуските в системата. Основната промяна е, че върху Към момента този вид търговия е освободена от данъка. Така безскрупулни дружества успяват безпрепятствено да съберат ДДС и да изчезнат, без да върнат парите в държавния бюджет, посочват от Брюксел. Това създава големи възможности и за укриване на данък, както и за източване чрез фиктивен износ. Следващата стъпка, по която обаче все още няма конкретно предложение е, за определени стоки да се въведат - най-вероятно около 15%. Това означава, че за тези стоки ставката в съответната държава не може да бъде по-ниска от стандартната. Ако се стигне до такова решение, то ще доведе до преразглеждане и дори до пълно отпадане на режима на диференцираните ставки. Сегашните правила позволяват на всяка държава от общността за два вида избрани от нея стоки, тя да прилага диференцирана ставка, която да се различава с до 5% от тази за облагане на останалите стоки. В ход е и обсъждането на нов списък със стоки и услуги, към които задължително да се прилага стандартната ставка или по-висока, независимо от размера на данъка за останалите. Засега с голяма вероятност той ще включва Средно претеглената ставка за всички държави в ЕС пък най-вероятно ще бъде 12%. По нея може да се пресмята дължимото в съдебните спорове между държави и компании от други страни. За да се облекчат малките и средните фирми при администринането на данъка, има предложение то да се отнася за компании с оборот под 2 млн. евро в рамките на ЕС. Всяка компания пък, която има оборот под 100 хил. евро и работи в повече от една държава членка, да може да се възползва от освобождаването от ДДС, предвиждат още новите правила. Много вероятно е да се преразгледа режимът, по който всяка държава може при условие че техният оборот за финансовата година не надвишава определен праг, който е фиксиран в съответното национално законодателство. Причината е, че облекчаването чрез освобождаване засяга само фирми, които са регистрирани в съответната държава, а това нарушава равнопоставеността на компаниите, когато те търгуват извън държавата си. Затова, текат дискусии по въвеждането на общ праг. За да се централизира контролът над косвения данък и той да бъде по-ефективен, като едновременно с това се спестят разходи по отчитането му, ЕК предлага На него всички дружества в общността ще обявяват своя ДДС. Те могат да избират и посредник, който да прави това. Системата ще бъде достъпна и за компании извън ЕС, които търгуват с европейски фирми. При сегашния режим, за да правят това, те трябва да се впишат в регистрите по ДДС във всяка страна от общността, с която ще търгуват. Предстои промените в законодателството по ДДС, влязат за обсъждане в Европейския парламент, както и в Европейския икономически и социален съвет, за консултация. Едва след завършването на тези процедури, те ще влязат в съвета за окончателно гласуване. Брюксел скоро ще предложи дигиталните платформи да плащат данък върху печалбите си, реализирани на територията на съответната държава от ЕС, дори и компанията да няма физически офис там. Последните обсъждания по този проблем се проведоха по време на неформалното заседание на финансовите министри от ЕС - т.нар. ЕКОФИН, в София. Форумът бе председателстван от българския финансов министър Владислав Горанов и на него е бил постигнат напредък по трудния казус. Идеята е решението да влезе в данъчните закони на общността и на всяка отделна членка. Най-вероятно то ще бъде взето след две стъпки - най-напред ще се предложи онлайн компаниите да плащат данък там, където са реализирали печалба, а не където имат реални офиси.Второто предложение ще уточни, че основание за облагане ще са три критерия - годишните приходи от съответната държава да са над 7 млн. евро, платформата да има над 100 хил. потребители за една данъчна година и между нея и потребителите да има над 3000 договора за цифрови услуги.Обсъждано е и въвеждането на временен данък върху част от приходите от цифрови дейности. Той ще действа до въвеждането на комплексната промяна на данък печалба, свързана с облагането на цифровите компании. Този данък ще засегне приходи, получени от продажбата на онлайн пространство за реклама, от цифрови посреднически дейности с цел продажбата на стоки и услуги, както и приходи, получени от продажбата на данни, генерирани от предоставена от потребителите информация. Приходите от него ще се събират от държавата членка, в която се намират потребителите, а данъкът ще се прилага само за дружества, чиито общи приходи от цял свят са 750 млн. евро и чиито приходи в рамките на ЕС са 50 млн. евро. Експертите от Брюксел са изчислили, че ако данъчната ставка по него е 3%, приходите за държавите членки се очаква да възлязат на 5 млрд. евро годишно. ДДС се укрива или краде по четири класически схеми, които не са променяни от години, защото НАП трудно проследява връзките. Регистрирана в България фирма “изнася” документално стока в друга страна - членка на ЕС. Реално тя продава стоката в страната, в която е регистрирана. Тя не плаща данъци за това, а получателят си възстановява данъчен кредит в неговата държава. Организирана група реални и фантомни фирми, регистрирани в различни държави, препродават помежду си една и съща стока няколко пъти, като всяка от тях тегли данъчен кредит от своята държава и най-често го получава. Фирми, сред които повечето фантомни декларират, но не внасят ДДС по фиктивни продажби. За целта са създавани десетки дружества. Така размерът на ДДС набъбва. Накрая, една от тях, най-често бушон, иска възстановяване на данъка. При ревизия тя не може да бъде открита. Регистрира се дружество на името на социално слаб. Компанията работи няколко месеца, издава фактури за фиктивни доставки и не внася ДДС за тях. Най-често препродава фалшивите фактури на други компании, които след това имат право на данъчен кредит или използват документите, за да намаляват дължимия данък. Обикновено цената на фактурите е 30% от дължимия ДДС. ", "date": "2018.06.25", "title": "Брюксел слага край на фиктивния износ"}
{"url": "https://www.24chasa.bg/novini/article/6930584", "text": "При повече от 130 часа отсъствия по уважителни и неуважителни причини на едно дете ще бъдат викани социалните служби. Това обясниха от Министерството на образованието. Когато директорът на едно училище забележи, че негов ученик отсъства повече от 130 часа, той трябва да изпрати сигнал с имената и броя на отсъствията на детето до началника на Регионалното управление на образованието, съобщава в. \"Монитор\".  Шефът на образованието от свое страна трябва да предаде тази информация на социалните служби. Ще следва проверка защо детето не е посещавало училище и да му се помогне да бъде обхванато от самото начало да продължи образованието си.", "date": "2018.06.25", "title": "При 130 отсъствия на детето викат социалните"}
{"url": "https://www.24chasa.bg/novini/article/6930519", "text": "Президентът Ердоган става едноличен владетел Дори могъщата бизнес фамилия Коч, чиито представители се нареждат сред най-богатите турци, не успя да пребори могъществото на Реджеп Ердоган и да го замени с опозиционния кандидат Мухарем Индже на извънредните президентски и парламентарни избори в Турция в неделя. Представителите на конгломерата “Коч холдинг” от години клонят към светската кемалистка опозиция, затова за никого не бе изненада, че на изборите те застанаха зад основния съперник на турския президент - представителя на Народнорепубликанската партия Мухарем Индже. Отношенията между милиардерите и Ердоган се обтегнаха особено много по време на протестите заради парка Гези в Истанбул, когато те подслониха протестиращите в хотела си в центъра на града. Тогава Ердоган открито ги заплаши с тежки последствия. Опозицията пък видя знак от небето, когато в началото на юни т.г. най-младият от братята Коч - Али, пое ръководството на футболния клуб “Фенербахче”, фаворизиран от управляващите ислямисти и лично от турския президент. В тази голяма промяна критиците на Ердоган и самият Индже видяха предвестник на промяна и на върха на държавата. Уви! Прогнозите, че Индже ще изпрати Ердоган на балотаж, не се сбъднаха. Според окончателните, макар и все още неофициални изборни резултати Реджеп Ердоган печели 52,55% от гласовете. Така мечтата му да управлява като съвременен султан се осъществи напълно. Индже, който бе подкрепен от 31% от турците, призна поражението си, но предупреди, че страната навлиза в опасен етап на еднолично управление. “Съсредоточаването на изпълнителна, законодателна и съдебна власт в ръцете на един човек поставя въпроса за оцеляването. Ние ще живеем така и всички ще плащаме цената”, заяви представителят на опозицията. Мнозина международни наблюдатели вече говорят за предстоящ петгодишен хиперпрезидентски мандат, по време на който Ердоган няма да дели властта с никого, тъй като премиерският пост бе премахнат с промените в конституцията. Според в. “Гардиан” лидерът от Анкара уверено навлиза в клуба на управляващите с твърда ръка президенти като Владимир Путин, Си Цзинпин и Абдел Фатах ал Сиси. Нито огромните манифестации срещу него, нито кървавият опит за преврат не успяха да спрат неспирния възход на Шефа, както обичат да го наричат най-верните му привърженици. Те припомнят как Ердоган преобрази Турция с инфраструктурните си мегапроекти и хвалят решителната му външна политика, при която не се поколеба да се конфронтира със западните съюзници. Противниците му не престават да се оплакват от все по-засилващото се авторитарно управление, все по-голямата ислямизация на обществото и безмилостната разправа с опонентите, 160 000 от които бяха пратени в затвора след пуча. Самият Ердоган обаче представи победата си в неделя като нова стъпка напред за демокрацията. “Нашата демокрация спечели, волята на народа спечели, Турция спечели”, заяви държавният глава пред ликуваща тълпа от хиляди привърженици, събрали се пред централата на неговата Партия на справедливостта и развитието в Анкара. “Турция направи своя избор в полза на растежа, развитието, инвестициите”, каза още той. По думите му Турция ще “спечели много по-добро място на международната арена” и ще “подобри мира и благоденствието на всеки един от своите граждани”. Ердоган заяви, че Турция ще продължи да “освобождава сирийски земи”, така че бежанците да могат да се върнат благополучно в Сирия, посочва Ройтерс. Турция също така ще действа по-решително срещу терористичните организации, обеща лидерът. Наред с Ердоган победа постигна и коалицията на управляващата Партия за справедливостта и развитието. Тя печели 343 места в 600-местния парламент срещу 190 за Народнорепубликанската партия. Прокюрдската Народнодемократична партия също се поздрави с успех, тъй като успя да вкара в парламента 67 депутати, след като спечели 12% от гласовете. В Меджлиса ще има 78 жени, най-младата е на 22 г. Изселник от България пък ще представя избирателите от град Бурса в новия парламент. Това е проф. д-р Юксел Йозкан, избран за депутат от листата на Народнорепубликанска партия. Йозкан е роден в България през 1960 г., където завършва гимназия. През 1978 г. заедно със семейството си се изселва в Турция. Завършва медицина в Истанбул, специализира в Германия. В продължение на три последователни мандата Йозкан бе председател на “Балгьоч” - най-влиятелната гражданска организация на българските турци в района на Бурса. По време на кампанията той обеща да защитава интересите на българските изселници. В понеделник стана известно, че Ердоган е отложил победната си реч с няколко часа заради инцидент с дете, разкри в. “Хюриет”. То пострадало по време на празнуването на победата в Истанбул. Турският лидер го посетил в болницата и чак после заминал за Анкара. Макар всичко вече да е напълно ясно, официалните резултати от изборите ще бъдат съобщени на 29 юни.  С гигантските си митинги, на един от които събра 5 млн. привърженици в Истанбул, представителят на основната опозиционна Народнорепубликанска партия Мухарем Индже раздвижи турското общество и му вдъхна, макар и кратка, надежда, че на всевластието на Ердоган може да бъде сложен край. 54-годишният бивш учител по физика за кратко се превърна в истинска звезда. Борбен, хаплив, полемичен, умел оратор, той успя да наелектризира тълпите и да обедини около себе си противниците на президента. Смята се, че с популистката си реторика дори е успял да откъсне част от привържениците му. Мухарем Индже е роден на 4 май 1964 г. в Ялова. По време на цялата кампания непрестанно подчертаваше скромния си произход - родителите му са земеделци. Обещаваше, че ако бъде избран, ще продаде огромния дворец с 1100 стаи на Ердоган или ще го превърне в “храм на знанието”. Въпреки че е представител на светската кемалистка опозиция, Индже често се снимаше с майка си и сестра си, които ходят забулени. Той обаче заяви, че вярата не може и не бива да се използва за политически цели. Появяващ се на митингите с бяла риза без вратовръзка и със запретнати ръкави, Индже се заканваше да вдигне за 48 часа извънредното положение и да възстанови парламентарната република. Мухарем Индже е в сложни отношения с Кемал Кълъчдароглу - лидера на партията, който бе преизбран начело през 2014 и 2018 г. И при двете гласувания Индже бе негов съперник, но загуби. Сега обаче Кълъчдароглу го подкрепи за президент. Премиерът Бойко Борисов е говорил по телефона с турския президент Реджеп Ердоган, за да го поздрави за изборната победа, съобщи пресслужбата на Министерския съвет. “Убеден съм, че изразената воля на турския народ ще бъде основа за стабилното и консолидирано развитие на Турция във всички области”, заявил българският премиер. Борисов и унгарският премиер Виктор Орбан са били първите, които в понеделник сутринта са честитили на Ердоган, съобщи АФП. Борисов изразил удовлетворение от засилените контакти между България и Турция в последните години и посочил, че разчита активното двустранно сътрудничество да продължи. “Вярвам, че заедно ще работим за укрепване на връзките между нашите две страни в областта на миграцията, както и за мира и стабилността в региона”, казал още Борисов. Той запознал Ердоган с позицията, която изрази пред европейските лидери в Брюксел, че споразумението с Турция трябва да продължи, за да бъде преодоляна мигрантската криза, и че за пореден път е настоял ЕС да изплати останалата част от договорените средства. Турският президент благодарил и изразил надежда за още по-успешно двустранно партньорство. Държавният глава Румен Радев също е изпратил поздравления до турския си колега. “Вярвам, че конструктивният и интензивен диалог ще продължи възходящото си развитие в интерес на мира, стабилността и сигурността на Югоизточна Европа и за справяне с общите предизвикателства в региона”, заявява българският президент в поздравлението. Радев изразява увереност, че отношенията между България и Турция и занапред ще бъдат пример за приятелство, добросъседство и ползотворно сътрудничество. “Вярвам, че вотът на турския народ, изразен на 24 юни 2018 г., ще бъде в основата на стабилното и успешно развитие на съседна Република Турция и на нейния просперитет във всички сфери”, посочва Радев в писмото си. Ердоган получи още много поздравления от световни лидери, които носеха различни послания. С руския се колега Владимир Путин например турският президент обсъдил по телефона стратегическите енергийни проекти - изграждането на АЕЦ “Аккую” и газопровода “Турски поток”. Шефът на НАТО Йенс Столтенберг пък не пропуснал да му напомни за “фундаменталните ценности”, върху които е създаден алиансът - демокрация и правова държава. Еврокомисията изразила надежда, че Турция ще остане “ангажиран партньор на ЕС”, а правителството в Берлин си пожелало “конструктивен” диалог. Меркел ще да поздрави Ердоган в “подходящото време”, каза неин говорител.", "date": "2018.06.25", "title": "И “Коч” не помогна на Индже да спечели в Турция (обзор)"}
{"url": "https://www.24chasa.bg/novini/article/6930618", "text": "Европейският съюз трябва да ускори разширяването и да включи страни от Западните Балкани, заяви министърът на външните работи на Унгария Петер Сиярто, цитиран от Ройтерс. Дори най-напредналите кандидати в Западните Балкани Сърбия и Черна гора едва ли ще се присъединят към блока по-рано от 2025 г. според сегашните срокове на ЕС, отбелязва агенцията. \"Трябва да разширим ЕС колкото е възможно по-бързо и по-скоро\", каза Сиярто в лондонския мозъчен тръст Чатъм Хаус, като изтъкна, че не бива процесът да отнеме цели седем години, предаде БТА.  \"Искаме да видим ЕС 28, 29, 30. Западните Балкани са място, където могат да възникнат напрежения\", каза той. Франция и Холандия възразяват против плановете на ЕС за започване на преговори за членство с Албания и Македония поради опасения, че решението може да изостри допълнително антиимигрантсикте настроения в блока, споделят дипломати от ЕС, напомня Ройтерс.", "date": "2018.06.25", "title": "Унгарският външен министър: ЕС не бива да бави разширяването"}
{"url": "https://www.24chasa.bg/novini/article/6930492", "text": "“Не може държавите, в които мигрантите само влизат, да бъдат оставени да се оправят сами. И второ, мигрантите и трафикантите им не могат да избират в коя страна чужденците да подадат молба за убежище.” Това заяви германският канцлер Ангела Меркел след извънредната среща в Брюксел в неделя на лидери на 16 държави от ЕС, включително България, посветена на проблема с имиграцията. Според Меркел дебатът е бил съдържателен и полезен, защото на Европейския съвет след по-малко от седмица няма да има толкова време за темата за миграцията. “Сключване на двустранни или тристранни споразумения ще е взаимноизгодно”, допълни канцлерката. Така отделните страни няма да се налага да чакат всичките 28 членки на ЕС да намерят решение. “Всички страни трябва да споделят всички тежести” на миграцията, изтъкна Ангела Меркел. Страните, където за първи път влизат повечето мигранти, не бива да бъдат оставени да се справят сами с мигрантския наплив. Освен това не бива мигрантите да избират в коя европейска страна да кандидатстват за убежище, добави Ангела Меркел, цитирана от АП. За налагането на санкции срещу някои страни членки намекна френският президент Еманюел Макрон в изказването си в Брюксел. По думите му в една общност проблемите са общи и тежестта също трябва да бъде понесена солидарно. Някои държави, заяви Макрон, искат да вземат само ползите, но без да поемат и негативите. Те действат егоистично и се позовават на националните си интереси, когато това им е угодно, критикува френският лидер.  Италия поиска всички страни от ЕС да приемат своя дял икономически мигранти, влизащи в блока, а в противен случай да получават по-малко евросредства. Това е принцип, който трябва да бъде спазван, и трябва да бъдат взети адекватни мерки за държави, които не приемат бежанци”, гласи предложението. Италия обърка хода на “срещата на високо равнище за спасяване на Меркел”, пише британският в. “Файненшъл таймс”. Новото популистко правителство в Рим поиска ЕС да се откаже от сегашния си подход към мигрантите.  Минисрещата на високо равнище показа ясно разделението в блока по отношение на миграционната политика и Ангела Меркел. Набързо организираната по инициатива на Берлин среща в белгийската столица целеше да даде шанс на Меркел да поиска страните да получат засилени правомощия за връщане на бежанци, вече регистрирани в друга европейска страна. Италианският премиер Джузепе Конте обаче поиска вместо това да се въведат радикални промени в правилата от Дъблин, според които мигрантите трябва да кандидатстват за убежище в първата страна от ЕС, в която влязат. Дипломати сочат, че има признаци на оформяне на консенсус относно граничната политика. Много страни членки подкрепят плановете спасените в морето мигранти да се отвеждат в центрове в страни извън ЕС, където да се гледат молбите им за убежище. Всички европейски страни Те обаче продължават да имат разногласия по отношение на отговорността за мигрантите, които вече са пристигнали в Европа или опитващи се да я достигнат, пише в. “Монд”. “Срещата на върха на ЕС в края на тази седмица е последен шанс надеждите на половин милиард европейци да не останат излъгани. Страните в ЕС трябва да намерят общо решение за регулиране на миграцията в Европа. В противен случай целият проект, въз основа на който бе създаден Европейският съюз, е заплашен от смърт, заяви председателят на Европарламента Антонио Таяни. По примера на споразумението с Турция, което позволи да бъде затворен балканският маршрут, ЕС трябва да инвестира най-малко 6 млрд. евро за закриване и на средиземноморския маршрут”, допълва Таяни. ", "date": "2018.06.25", "title": "Меркел: Не може мигранти да си избират страна в ЕС. Макрон: Да накажем бунтарите. Таяни: Съюзът е пред смърт"}
{"url": "https://www.24chasa.bg/novini/article/6930443", "text": "105:134 - такова се очаква да е съотношението на силите в парламента при гласуването на вота на недоверие в петък. Дебатите по внесения от БСП вот срещу политиката на правителството на Бойко Борисов в сектор “Сигурност” са във вторник, когато депутатите ще се съберат извънредно. Превесът в гласовете е за управляващата коалиция - ГЕРБ и “Обединени патриоти”, които ще гласуват “против”. “Воля” също вече заяви, че няма да подкрепи вота. 105 гласа се очаква да събере опозицията. Вотът бе внесен от БСП, но и от ДПС ще гласуват “за”, защото предлагали тази тема на червените още през януари. “Участието на националисти във властта подкопава националната сигурност”, обясни зам.-шефът на ПГ на ДПС Йордан Цонев. С депутат по-малко пък остана БСП, след като изключи лидера на Земеделски съюз “Ал. Стамболийски” Спас Панчев. Колегата му Димитър Георгиев обаче замрази членството си при земеделците и остана при БСП. ЗС “Ал. Стамболийски” бе изключена от лявата коалиция, защото на конгрес в събота реши да се яви самостоятелно на местните избори догодина. Панчев остава независим депутат в парламента, но при гласуването на вота в петък ще подкрепи БСП.", "date": "2018.06.25", "title": "105:134 - вотът няма да мине"}
{"url": "https://www.24chasa.bg/novini/article/6930616", "text": "Кореспондент на немската обществена телевизия ARD в Брюксел съобщи, че телевизията е поискала оставката на германския канцлер Ангела Меркел. Това се случва за първи път в историята на германската обществена телевизия. Новината е публикувана и на официалния сайт на телевизията. До това се стигна след коментар на недоволство и яростни нападки към германския канцлер, предаде  „ЕС се приближава към разпад: в една от най-важните области на политиката на нашето време – въпросите, свързани с имиграцията - нищо не работи. Освен отправяне на евтини изявления като \"външните граници трябва наистина да бъдат защитени\", държавните и правителствените ръководители не правят нищо. Със сигурност това се отнася и за германския канцлер“, пише в изявлението. „От 2011 и 2012 г. броят на хората, които търсят убежище в Европа, бавно, но стабилно нараства. Канцлерът досега имаше зад себе си многобройната \"европейска солидарност\". Под натиска на Меркел ЕС мълчаливо се съгласяваше да приема бежанци. Но от есента на 2015 г., тя все по-малко може да разчита на \"европейската солидарност\", се казва още в документа. „След 13-годишното канцлерство на Ангела Меркел, сега е необходимо ново начало за ЕС. Общи, европейски решения, без които няма да се справим с миграционния проблем. Трябва да се спре неизбежната тенденция на европейското разделение! Управлението трябва да се поеме от наследник, чието име все още се чува в Европа. Който се осмелява да следва наистина интересите на всички! Нека дръзнем за ново начало!“", "date": "2018.06.25", "title": "Немската обществена телевизия ARD поиска оставката на Меркел"}
{"url": "https://www.24chasa.bg/novini/article/6930558", "text": "Италианският вътрешен министър Матео Салвини потвърди, че хуманитарният кораб \"Лайфлайн\" с 234 мигранти на борда няма да получи разрешение да влезе в италианско пристанище, предаде Франс прес, цитирана от БТА.  Корабът, който е нает от едноименната германска НПО, се намира на около 30 морски мили от Малта в очакване на информация къде може да закара мигрантите. \"Лайфлайн\", който плава под холандски флаг, получи забрана за акостиране в Италия от италианските власти, които му казаха да се обърне към Либия. Салвини нарече \"невежа\" френската министърка по европейските въпроси Натали Лоазо, която по-рано днес заяви, че Италия е страната, която трябва да поеме \"Лайфлайн\". \"Френският министър е невежа, в смисъл, че не е запознат с положението на този кораб, който действа в незачитане на сигналите на италианската и либийската брегова охрана. Това е кораб извън закона, който трябва да бъде конфискуван\", заяви Салвини, без да споменава поименно Лоазо. \"Изненадан съм колко са лоши французите, отварянето на пристанището на Марсилия за този кораб би било хубав жест и не е ясно защо той трябва да идва в Италия, след като няма нищо общо с нашата страна\", добави той. \"Франция напомня международното право: когато кораб спасява хора в морето, каквито са пътниците на \"Лайфлайн\", те трябва да дебаркират в най-близкото пристанище, което е в Малта или Италия\", заяви по-рано днес Натали Лоазо. \"Строго погледнато на практика трябва да го поеме Италия. Това не устройва всички, но такова е международното право и не сме тук да заменяме правото със закона на джунглата\", добави тя. Италианското министерство на транспорта, което ръководи пристанищата, реагира с изявление. \"Не е вярно, че строго погледнато спасяването на взетите от \"Лайфлайн\" мигранти е задължение на Италия. Операцията никога не е била координирана с италианските власти, а най-близките пристанища до нея бяха тези на Либия, Малта и Тунис\", заяви министерството. Салвини укори журналистите, които се отнасят към съюзника му, унгарския премиер Виктор Орбан, като към \"обществен враг номер едно\", предаде ДПА. Той отбеляза, че Унгария е отказала да приеме 300 бежанци от Гърция и Италия по силата на провалилата се схема на ЕС за преразпределяне на мигранти, а в същото време Франция не е приела 9000. \"Така че ако Орбан е зъл, Макрон е 15 пъти по-зъл\", каза Салвини. 45-годишният лидер на крайнодясната антиимигрантска партия \"Лига\" обаче изглежда е объркал сметките, тъй като 9000 е 30 пъти повече от 300, а не 15 пъти, отбелязва ДПА. Правителствата на Франция и Италия си разменят нападки откакто Рим отказа да затвори пристанищата си за хуманитарния кораб \"Акуариус\" с над 600 мигранти. Миналата седмица, без да споменава директно Салвини, Макрон изрази съжаление, че ЕС е застрашен от \"подобна на проказа\" надигаща се вълна на популизъм. На следващия ден Салвини заяви, че френският президент \"е прекалил с шампанското\" и го предизвика да приеме мигрантите, които Италия отпъжда. ЕС трябва да убеди страните южно от Либия като Нигер, Мали, Чад или Судан, да допуснат на територията си мигрантски приемни лагери, заяви Салвини. По-рано италианското правителство беше предложило тези лагери да са в транзитните за мигранти африкански страни, но Салвини изключи Либия от този план след среща с либийски официални лица в Триполи, които са твърдо против. \"Не говорим за Либия, а за страните южно от Либия\", каза Салвини на журналисти в Рим, пояснявайки свой по-ранен туит, в който говореше за създаване на \"приемни центрове при южните граници на Либия\". На пресконференция със Салвини в Триполи либийският вицепремиер Ахмед Майтиг заяви, че страната му \"категорично ще отхвърли присъствие на всякакви имиграционни лагери в Либия, които са забранени по закон\". На тази пресконференция Салвини призова за укрепване на външните граници на Либия и ЕС, обеща пълно спазване на либийския суверенитет и заяви, че Рим и Триполи споделят целта да се спират наети от неправителствени организации спасителни кораби. Позицията на Италия е, че мигрантите трябва да бъдат спасявани от либийската брегова охрана, а не от европейски НПО, и връщани в Либия, въпреки предупрежденията на правозащитни организации, че така мигрантите са изложени на сериозни издевателства, включително изтезания. В Рим Салвини отхвърли тези безпокойства като \"лъжи и реторика\" и заяви, че е посетил първокласен мигрантски център в Триполи, който е под надзора на Върховния комисариат на ООН за бежанците. Той заяви, че НПО-тата, които помагат на мигранти край либийските брегове, \"съзнателно или несъзнателно са съучастници\" на трафикантите на хора в Либия.", "date": "2018.06.25", "title": "Хуманитарният кораб \"Лайфлайн\" няма да хвърли котва в Италия"}
{"url": "https://www.24chasa.bg/novini/article/6930515", "text": "Румънски правителствен институт поиска от прокурорите да разследват смъртта на 340 деца в сиропиталище по време на комунистическия период, съобщава Асошиейтед прес, цитирана от БТА.  Институтът за разследване на престъпленията на комунизма заяви днес, че смъртните случаи са регистрирани в периода 1980-1989 г. в център за деца с хронични неврологични заболявания в северния град Сирет. Домът бе наречен от местните жители \"Сиропиталището на ужасите\". Общо 8586 деца са били приети там от откриването му през 1956 г. до закриването на центъра през 2001 г. През този период са регистрирани 1500 смъртни случая, но институтът е проучил само тези от 80-те години. Институтът поиска от прокурорите да установят дали лошите грижи са допринесли за смъртта на децата. Свидетелства, събрани от института, съобщават за деца, \"изоставени на полето, където те са умрели от студ\", по време на прехвърляне в други сиропиталища през ноември 1983 г. След като румънският диктатор Николае Чаушеску беше екзекутиран, телевизиите излъчиха кадри с хиляди румънски деца, които бяха изоставени в сиропиталища, често при ужасяващи условия. Чаушеску въведе от 1966 г. строга политика за раждаемостта, която забраняваше прекъсването на бременността по желание. Това доведе до нарастване на смъртността сред родилките и новородените, както и безпрецедентен ръст на децата с малформации или физически и психически заболявания, много от които бяха изоставяни, отбелязва Франс прес.", "date": "2018.06.25", "title": "Румъния ще разследва смъртта на 340 деца в \"сиропиталището на ужасите\""}
{"url": "https://www.24chasa.bg/novini/article/6930532", "text": "Германският президент Франк-Валтер Щайнмайер поздрави днес по телефона турския си колега Реджеп Тайип Ердоган за победата му на изборите, състояли се вчера в Турция, предаде Анадолската агенция, като се позовава на източник от турското президентство. По време на телефонния разговор двамата лидери обсъдиха двустранните отношения и изтъкнаха решимостта си за даване на тласък на отношенията, предаде БТА.  Отношенията между Анкара и Берлин в последно време се влошиха, главно заради арестите на редица германски граждани в Турция.", "date": "2018.06.25", "title": "Щайнмайер поздрави Ердоган за победата му на изборите"}
{"url": "https://www.24chasa.bg/novini/article/6930503", "text": "Три поредни земетресения разлюляха Гърция в понеделник сутринта, като две от тях са в райони с притеснителна сеизмична дейност. Първият трус бе регистриран на Пелопонес с дълбочина от 7 км и магнитуд от 5,2. Малко по-късно на 49 км североизточно от Солун е регистриран трус от 4,2, а трети разтърси района на Самотраки със сила 3,1. Земетресението край Солун причини относителна тревога сред сеизмолозите на Геофизичния институт на Аристотеловия университет в града, тъй като е предизвикано от разлома Волви край Халкидики. “Естествено е да мобилизираме специалистите, тъй като вибрацията е станала по разлома Волви, който има историческа хронология и документиран риск и го наблюдаваме отблизо”, каза директорът на Института по геодинамика в Атина Герасимос Хулиарас. Именно по този разлом бе предизвикано голямото солунско земетресение на 20 юни 1978 г., което предизвиква големи щети във втория гръцки град и взе 50 жертви. Земетресението бе с магнитуд 6,2 и усетено в цяла Северна Гърция и България. Солунското земетресение е с най-голямата сеизмична активност в района след Йерисовското от 1932 г. Районът на Самотраки също е под непрекъснато наблюдение в широки граници в североизточната част на Егейско море, тъй като е свързан с пропастта под Босфора, която притеснява световната научна общност. “Всяка седмица в гръцкото пространство има земетресение с магнитуд 4. Всеки месец има трус със сила 5, а всяка година - с мощност 6. Такава величина все още не е записана за 2018 г.”, анализира Герасимос Хулиарас. В същото време гръцките синоптици бият тревога, че над Средиземно море се заражда мощен циклон, който ще помете най-южните части на Италия, след това Гърция и Македония.   Дъжд, гръмотевични бури и градушка ще ударят Гърция. Рязката промяна ще настъпи във вторник, като лошото време постепенно ще обхване островите, западната и централната част на Гърция и постепенно Тесалия, Западна и Централна Македония. Циклонът Нефели вече удря Гърция от запад със силни дъждове и бури. Очаква се да се разпространи на запад с много интензивни климатични явления. ", "date": "2018.06.25", "title": "Паника от трусове и циклони в Гърция (Обзор)"}
{"url": "https://www.24chasa.bg/novini/article/6930436", "text": "10 335 заявления за участие в първия етап на класирането за елитни гимназии са подадени в София до 14 часа на 25 юни. Това съобщи за “24 часа” шефката на регионалното управление на образованието Ваня Кастрева. 32% от заявленията са подадени онлайн през платформата на министерството на образованието. Бройката означава, че има интерес към софийските гимназии от ученици, които са от страната, защото учениците от столицата са около 10 хил. Тридиционно в годините имаме не по-малко от 500 деца, които кандидатстват от страната, каза още Ваня Кастрева. Подаването на документите за участие в приема приключва днес. Обявяването на списъците с приетите ученици на първия етап от класирането трябва да бъде до 3 юли. Записването на приетите на първо класиране или подаването на заявление за участие във второ класиране е от 4 до 6 юли. Втората класация пък трябва да е ясна до 12 юли. Софийската математическа гимназия беше лидер в приема след 7-и клас миналата година. Там беше отчетен най-високият минимален бал (последният приет е с най-висок бал) - 472,500 в профил математика плюс английски език. Следваше я 91-а Немска езикова гимназия. Най-желаната паралелка, както и миналата година, е от профил “Чужди езици” (испански и английски език). Посочили са я в документите си 2405 от децата.", "date": "2018.06.25", "title": "Поне 300 от страната искат да влязат в столични гимназии"}
{"url": "https://www.24chasa.bg/novini/article/6930540", "text": "Похищението от избягалия затворник – от първо лице. Петкана Проданова, жената взета за заложник от Борис Иванов, разказва пред   за шока от сблъсъка с престъпника. До събота жената никога не е заключвала вратата на къщата си. Домът ѝ е в Летница, в края на града. Съседските домове са необитаеми, а тя живее с 12-годишния си внук. Следобедната ѝ дрямка в събота се превръща в кошмар, а самата 61-годишна жена – в заложник на избягал затворник. „Влезе човекът вътре. Каза: „Давай парите!” Аз му казах, че нямам пари. Извадих портмонето и видя, че имам 2 стотинки и лична карта. Накара ме да му направя цигара. Почнах и в този момент изтървах филтъра на земята и той ме удари. И каза: „Когато ти говоря, ще ме гледаш в очите!”, разказва пред камерата на bTV Петкана Проданова. Непознатият иска храна и вода. Взема всичко в плик и казва на Петкана да тръгне с него. Трябвало двамата да наблюдават къщата отдалече, за да се уверят, че само внукът ще се прибере там. След като излизат от дома, мъжът я повежда към близките ниви. Петкана няма представа, че е станала жертва на избягал затворник. „Въоръжен е с бухалка, лозарска ножица и тиксо. Вървим, без да говорим. Стигнахме там под дървото. Направи ми място да седна, но в този момент се появи нашият полицай. И започна да го пита. Той каза, че е любовна авантюра… Аз в живота си такова нещо не съм правила”, разказва Петкана. Докато полицаят разговаря с мъжа, тя опитва да даде сигнал, че е заложник. „Аз като видя полицая, правя знак с коса, с рамо. Тогава си помислих, че ми го праща Господ, полицая”, продължава жената. Кварталният оставя Петкана с непознатия и вика подкрепление. Затворникът я повежда с него в нивите. Минути по-късно обаче на жената ѝ прилошава и пада. Това слага край на похищението ѝ, защото избягалият затворник я изоставя. Заловен е минути по-късно. ", "date": "2018.06.25", "title": "Борис Иванов към заложничката си: Когато ти говоря, ще ме гледаш в очите!"}
{"url": "https://www.24chasa.bg/novini/article/6930425", "text": "Президентът на босненската Република Сръбска Милорад Додик заяви, че британски шпиони подслушват държавното ръководство на Сърбия и Република Сръбска, президента на Сърбия Александър Вучич и него. В интервю за днешния брой на вестник \"Курир\" Додик твърди, че има многобройни доказателства, че британските разузнавателни служби имат подслушвателен център и следят държавното ръководство на Република Сръбска. Той предполага, че същото положение е в сила и за Сърбия и това е един от начините страната да бъде дестабилизирана, предаде БТА.  Доказателства за това според него са изявленията на министъра на отбраната, потвържденията, че Великобритания се бори с руското влияние на Балканите. През юли тук се формира специален оперативен център, воден от британците, каза Додик. По думите му става въпрос не за обикновени военни, а за членове на специалните части, които използват най-съвременно оборудване в работата си на Балканите. \"Вучич много добре знае това\", добави Додик.", "date": "2018.06.25", "title": "Додик: Британци подслушват държавното ръководство на Сърбия и Република Сръбска"}
{"url": "https://www.24chasa.bg/novini/article/6930426", "text": "Заместник министър-председателят и министър на външните работи Екатерина Захариева участва в заседанието на Съвета \"Външни работи\" в Люксембург, който е и последен за Българското председателство,. Тя благодари на Върховния представител на ЕС по външната политика и сигурността Федерика Могерини за подкрепата и отличното сътрудничество с Европейската служба за външна дейност, съобщиха от МВнР. Първият ни дипломат обобщи и усилията на България за европейската перспектива на Западните Балкани, които вече получиха своето конкретно измерение в Софийския дневен ред, одобрен от европейските лидери. \"Щастливи сме, че нашите австрийски приятели ще продължат да работят по нашия приоритет - интеграцията на страните от Западните Балкани на база на собствените заслуги. Скъпа Карин, имаш пълната ни подкрепа, пожелавам ти успешно Председателство\", обърна се Захариева към външния министър на Австрия г-жа Карин Кнайсел. На съвместна сесия по време на Съвета в Люксембург министрите на външните работи и министрите на отбраната обсъдиха изпълнението на Глобалната стратегия в сферата на сигурността и отбраната. Изразено бе задоволство от напредъка в изграждането на Постоянното структурирано сътрудничество и бяха приети правилата за управление на проектите по него. Високо бе оценена постигнатата от Българското председателство на Съвета договореност по Европейската програмата за развитие на отбранителната индустрия, чрез която ще бъдат финансирани проекти за изграждане на отбранителни способности. Приветстван бе напредъкът в развитието на гражданските способности на Съюза. Обсъдени бяха мерки за засилване на устойчивостта и противодействие на хибридните заплахи. На съвместна сесия с Генералния секретар на НАТО Столтенберг министрите обсъдиха развитието на сътрудничеството между ЕС и НАТО, включително в областта на военната мобилност. Общо бе мнението, че предизвикателствата пред сигурността налагат по-тясно взаимодействие между двете организации. Специалният пратеник на ООН Мартин Грифитс представи пред първите дипломати на ЕС своя мирен план за Йемен. Изразена бе пълна подкрепа за усилията на Грифитс за възобновяване на преговорите между воюващите страни и намиране на приобщаващо политическо решение на конфликта. Подчертана бе необходимостта от осигуряване на безпрепятствен хуманитарен достъп. България вече даде и финансов принос за преодоляване на кризата в Йемен - с решение на Министерския съвет 50 000 евро бяха преведени като доброволна вноска в Детския фонд на УНИЦЕФ на 30 март т.г. Министрите подчертаха важността на подкрепата за Йордания - страна от ключово значение за стабилността в Близкия Изток. Потвърдена бе готовността на Съюза да разгледа възможностите за допълнителна подкрепа за Хашемитското кралство, включително за справяне с предизвикателствата, свързани с големия брой бежанци в страната. Съветът \"Външни работи\" обсъди също ситуацията в Африканския рог и Червено море. Изтъкната бе важността на гарантирането на свободата на корабоплаването и бе заявена готовността на Съюза за по-активно ангажиране за засилване на диалога по сигурността в региона. Министър Захариева и външният министър на Румъния Теодор Мелешкану информираха своите колеги за проведения в Бургас на 31 май и 1 юни 2018 г. Европейски ден на морето. Подчертана бе важността на Черноморския регион и необходимостта от засилване на подкрепата на европейските институции за развитието на регионалното сътрудничество.", "date": "2018.06.25", "title": "Захариева благодари на Могерини за подкрепата по време на Председателството"}
{"url": "https://www.24chasa.bg/novini/article/6930435", "text": "Турската лира, която беше изгубила около 20 процента от стойността си спрямо долара тази година, си върна близо 2 на сто днес, ден след изборната победа на президента Реджеп Тайип Ердоган, предаде Франс прес, цитирана от БТА.  Турската лира се разменяше при курс 1 долар за 4,59 лири тази сутрин, поскъпвайки с 1,88 на сто, след като по-рано достигна максимум от 1 долар за 4,54 лири. Досегашният държавен глава Ердоган спечели вчерашните президентски избори още на първия тур, а обединението, доминирано от неговата партия, получи мнозинство в парламента, според неокончателните резултати. Резултатът от вота изглежда отчасти успокои инвеститорите, които се опасяваха от период на несигурност в случай на загуба за човека, управлявал страната през последните 15 години. През последните месеци се появи опасност от прегряване на турската икономика въпреки добрия икономически растеж поради двуцифрената инфлация и големия дефицит по текущите сметки", "date": "2018.06.25", "title": "Турската лира поскъпна след победата \nна Ердоган"}
{"url": "https://www.24chasa.bg/novini/article/6930447", "text": "Още 613 души са били спасени в Гибралтарския проток днес, докато се опитвали да стигнат до Европа от Северна Африка, съобщиха испанските власти, цитирани от Асошиейтед прес. С това общият брой на спасените от испанските власти мигранти за последните три дни надхвърли 1400 души. Хубавото време в района през последните дни явно стимулира повече нелегални мигранти да предприемат рискованото пътуване през Средиземно море. В предишните два дни бяха спасени 800 мигранти, предаде БТА.  Само днес Морската спасителна служба на Испания е успяла да извади живи от морето 377 души от 18 лодки в Гибралтарския проток, и още 236 от други три лодки в морето на изток от протока. Същевременно испанският министър на икономическото развитие Хосе Луис Абалос изключи варианта Испания да приеме кораба \"Лайвлайн\", превозващ над 200 мигранти, който се намира в Средиземно море и който Италия и Малта отказаха да приемат, предаде ДПА. Министърът заяви в интервю за радио \"Кадена сер\", че Испания не може да се превърне в \"морска спасителна организация на цяла Европа\". Той заяви, че страната му \"не може сама да поема тази отговорност\". Няколко испански пристанища, сред които Барселона и Валенсия, предложиха да приемат кораба. По-рано този месец във Валенсия акостира корабът със стотици мигранти \"Акуариус\", след като Италия и Малка отказаха да го приемат. Днес Националният статистически институт на Испания съобщи, че населението на страната е регистрирало през 2017 г. втора поредна година на демографски прираст заради имиграцията, предаде Ройтерс. В периодът 2012 г. - 2015 г. имаше трайна тенденция към демографски спад, най-вече заради тежката икономическа ситуация в страната. Към 1 януари 2018 г. населението на Испания е достигнало 46,66 млн. души - със 132 263 души повече, отколкото предишната година. Този ръст се дължи най-вече на нетния приток на мигранти, тъй като за 2017 г. броят на починалите в Испания е нараснал с 3,2 процента, а на ражданията е спаднал с 4,5 процента по данни на института.", "date": "2018.06.25", "title": "Над 600 мигранти са спасени за ден в морето край Испания"}
{"url": "https://www.24chasa.bg/novini/article/6930461", "text": "Министърът на образованието в Гърция К. Гавроглу издаде заповед, в която забранява използването на мобилни телефони в училищата. В същото време се уточняма, че се забранява използването на всякакъв вид електронни устройства с обработка на изображения и звуци. Пояснява, се още, че училищните камери за сигурност няма да работят в рамките на учебните часове. Заповедта е с дата 22 юни 2018 година.", "date": "2018.06.25", "title": "С министерска заповед: Край на мобилните телефони за учениците в училищата в Гърция"}
{"url": "https://www.24chasa.bg/novini/article/6928753", "text": "Периодично Комисията за финансов надзор (КФН) предупреждава, че зачестяват случаите на инвестиционни посредници, които заблуждават инвеститорите във финансови инструменти. Последният тип измами, установени от финансовия регулатор, са с регистриране на дружества, чиито имена наподобяват тези на лицензирани от регулатора посредници. Само за последните месеци по жалби на измамени клиенти са установени 33 такива компании. Схемата действала така: след регистрацията на такова дружество набирането на пари за посредничество ставало по телефона и с обявена по него сметка, към която клиентът да преведе пари, които никога не получава обратно. Има случаи нелицензирани инвестиционни посредници да сключват договори с инвеститорите, в които като се превеждат парични средства по банкови сметки, по които титуляр не е лицензираният посредник а дружеството дубльор. “Наименованията често съдържат името на лицензирания инвестиционен посредник, а се добавят означения като например ФРОНТ ОФИС, или други думи, които могат да създадат заблуда у инвеститорите, че това дружество е надлежно лицензираният от Комисията за финансов надзор инвестиционен посредник”, предупреждават от регулатора. Такъв казус имаше преди време с дубльор, използващ името на “Позитива” АД и наричащ се “Позитива Фронт офис”. Фалшивият посредник е със 100 лв. уставен капитал, става ясно от Търговския регистър. От финансовия регулатор предупреждават, че при този тип измами до предвидените в закона размери. По-трудна и сложна е процедурата по обявяване в несъстоятелност на фалшивия посредник и евентуално обезщетяване от масата на несъстоятелността. Какво трябва да настрои един инвеститор подозрително? Финансови експерти посочват няколко основни сигнала. Първият е нереално високата доходност - например 40%. Друго, което би трябвало да ни настрои подозрително е избягването на личен контакт и уреждане на делови отношения по телефона. Също така и липсата на офис, сайт и постоянен адрес, както и предлагане на инвестиции в забранени или несъществуващи валути или сфери за вложения, например бинарни опции или криптовалути. Друго, което трябва да привлече вниманието ни, е когато дружеството не може да посочи издател на лиценза, номер и дата на издаването му. Ако потребителите чуят от лицето, което им предлага услугите, че съответното дружество е лицензирано от ESMA, следва да са наясно, че ги заблуждават. Посредници от страни извън ЕС нямат право да предоставят инвестиционни услуги в България без лиценз, категорични са от КФН. Оттам съветват още, при съмнение, да се изпрати сигнал до тях, до МВР, или и до двете институции. l Бърза справка. На сайта на Комисията за финансов надзор периодично се актуализират списъци на инвестиционни посредници, които са били засечени да извършват такава дейност без лиценз, както и на законно лицензираните. l Внимание при проверката. Тъй като основният метод е да добавят разширение към имената на реално действащи фирми, ако човек не е внимателен при проверката, може да се подведе. l Искайте информиране за рисковете. Нов регламент- MiFid II, валиден за целия Европейски съюз, задължава посредниците да предупредят за рисковете, които носи търговията на капиталовия пазар, защото там, освен да се печели, може и да се губи. l Внимание при преводите. Не превеждайте пари по сметки, без да имате подписан договор. Когато имате подписан договор, е добре да отидете на място и физически да проверите адреси, обслужващи банки, номера на сметки. l Преди да подпишете договора, прочетете го внимателно, огледайте всички елементи в него, проверете дали съответната компания фигурира в списъка с лицензираните инвестиционни посредници. Чак след като подпишете договора, тогава преведете парите. l Сериозните посредници не комуникират през социалните мрежи. Напоследък зачестили случаите и на комуникация във Facebook от страна на измамници. lНе приемайте оферти за инвестиции, без проверка. Например от 2 юли бинарните опции сабранени от ESMA за предлагане на инвеститори на дребно, а от 1 август - и договорите за разлика, така че ако някой се обади с такава оферта, това е нарушение на закона. l Също така е важно да превеждате средства единствено и само по сметката, указана в договора. Има случаи, когато пари се превеждат по други сметки, различни от посочените в договора за инвестиционно посредничество. l Обещания за висока доходност. Проверете в сходни компании или при други инвестиционни посредници реална ли е офертата, тъй като с примамката за такава доходност работеха и финансовите пирамиди. l Не се доверявайте на изпратени по имейл оферти, в които фигурират имена на популярни фирми, напр. Coca-Cola, Apple, с идеята да станете акционер в тях, защото фалшивите посредници изобщо нямат такова намерение. l Не приемайте оферти за инвестиции в криптовалути. Те не са регулирани и чисто юридически никой у нас не носи отговорност за търговията с тях, респективно за потенциални загуби.", "date": "2018.06.25", "title": "Как мними инвестиционни посредници заблуждават клиентите"}
{"url": "https://www.24chasa.bg/novini/article/6930466", "text": "Върховният представител на ЕС за външната политика и сигурността Федерика Могерини критикува днес условията на предизборната кампания в Турция, като изтъкна, че те не са били \"справедливи\", предаде АФП, цитирана от БТА.  В съобщение Могерини и еврокомисарят по разширяването Йоханес Хан са отчели оценката на ОССЕ и на Съвета на Европа, които критикуваха в предварителен доклад липсата на \"равни възможности за кандидатите\".", "date": "2018.06.25", "title": "ЕС смята, че предизборната кампания в Турция не е била \"справедлива\""}
{"url": "https://www.24chasa.bg/novini/article/6930473", "text": "Няма национално решение на мигрантската криза, заяви европейският комисар за миграцията Димитрис Аврамопулос броени дни преди тежка среща на върха на ЕС, на която ще се обсъжда този разделящ страните членки въпрос, предаде Франс прес, цитирана от БТА.  \"Няма национално решение. Всички, които се връщат към националната политика, особено за управлението на миграцията, отричат интересите на собствената си страна\", заяви Аврамопулос, който е на визита в Техеран. Еврокомисарят заяви това след вчерашната среща на върха на 16 страни от ЕС в Брюксел за успокояване на напреженията по миграционните въпроси преди срещата на върха на ЕС на 28 и 29 юни. \"Това е момент на голяма отговорност\", каза Аврамопулос по повод форума в четвъртък и петък. \"Трябва да успеем да приемем обща стратегия, обща политика за справяне с тази ситуация, иначе европейският проект е в опасност\", заяви той. \"ЕС и европейският проект бяха застрашени не от икономическата криза, а най-вече от мигрантската криза. Свършени са много неща, не сме там, където бяхме преди три години. Трябва да продължим по същия път в дух на солидарност между страните членки и на историческа отговорност към бъдещите поколения. Това е наш дълг, дълг на европейските лидери и на националните лидери\", каза Аврамопулос. \"Не е лесно, но съм силно оптимистично настроен, защото съм изучавал историята на обединена Европа. Имало е много кризи, но Европа е излизала от тях по-силна и по-решителна\", добави той. Напълно изпълнимо е за ЕС да отдели 6 милиарда евро за страни от Северна Африка да приемат на своя територия мигранти, които се опитват да достигнат Европа, заяви европейският комисар на бюджета Гюнтер Йотингер, цитиран от ДПА. Една от обсъжданите идеи е молбите за убежище на мигрантите да се разглеждат в Северна Африка преди те да бъдат допускани в Европа. Шест милиарда евро за следващите години е съвсем реалистична сума, смята Йотингер. Толкова обеща ЕС и на Турция, а в замяна на това Анкара държи на своя територия бежанци, които иначе щяха да продължат към Европа. ЕС е готов да финансира основните нужди на мигрантите в т.нар. \"затворени селища\" в трети страни - вода, канализация, жилище, дрехи, храна и образование, заяви Йотингер. Той спомена конкретно Либия, Тунис и \"други страни\" в Северна Африка. Засега никое северноафриканско правителство не е изявило готовност да приеме такава инфраструктура, отбелязва ДПА.", "date": "2018.06.25", "title": "Димитрис Аврамопулос: Няма национално решение на мигрантската криза"}
{"url": "https://www.24chasa.bg/novini/article/6928827", "text": "До 100 000 евро ще получава едно земеделско стопанство в периода след 2020 г. Таванът е заложен в законодателните предложения на Европейската комисия. Те бяха представени преди дни от Марио Милушев, директор на дирекция “Развитие на селските райони и предприсъединителна помощ” в генерална дирекция “Земеделие” на ЕК. Девет специални цели ще бъдат изключително важни за бъдещото програмиране на Общата селскостопанска политика (ОСП) и на тяхна основа всяка държава ще състави своя национален стратегически план и ще записва в него кои са приоритетните ѝ сектори и задачи. Гъвкавостта ще позволява на ОСП, както и от големи към по-малки ферми. ЕК държи на тавана на субсидиите от 100 000 евро, като ще се изключват разходите за труд. Освободеният финансов ресурс от налагането на таваните всяка държава ще може да прехвърли към селските райони или преразпределителните плащания на фермерите - както си реши. До 2020 г. България е избрала единна ставка на плащане на площ, но след това плавно ще преминава към новия модел, който се дебатира сега, като ще има право, както и останалите страни членки, да реши на регионално ниво да или подрегиони, стана ясно от обясненията на експертите. Галин Генчев от отдела за околна среда към комисията коментира преди дни, че максимумът ще е дори по-орязан. Предвижда се въвеждането на няколко прага. Директните плащания до 60 000 евро няма да се намаляват. За сумите между 60 000 и 75 000 евро редукцията ще бъде с 25%. В следващия диапазон - между 75 000 и 90 000 евро, намалението ще бъде с 50%, а между 90 000 и 100 000 евро – със 75%. “Това означава, че реалният таван не е 100 хил. евро, а по-малък. Една ферма може да получи по този компонент не повече от 81 250 евро”, посочи Генчев. Една от обявените цели е по-справедливо използване на средствата. “На база хектар това означава по-високи ставки и прехвърляне на средства от големи ферми към средни и малки”, отбеляза Генчев и обясни каква е идеята това да се случва на практика. Според предложението на ЕК общият бюджет на ЕС в периода 2021-2027 г. ще бъде 1,28 трлн. евро. От тях за ОСП са заделени 365 млрд. евро, което е спад от 5% в текущи цени спрямо предходния програмен период. След 2021 г. България ще разполага с бюджет от близо при 7,4 млрд. евро за периода 2014-2020 г. Тогава за директните плащания ще бъдат отделени 5,55 млрд. евро, което е спад от под 1%, ако се вземе предвид последната година от настоящия програмен период - 2020 г. Същевременно средствата по линия на Програмата за развитие на селските райони ще бъдат с над 15% по-малко. Експертът обясни, че в предложението 286 млрд. евро са заложени по първия стълб. От тях около 20 млрд. евро са за пазарните мерки, 267 млрд. евро са за преките плащания, които са свити с 3,9%. Бюджетът от 79 млрд. евро за втория стълб е орязан с 15%. “Това не е предложение на Европейската комисия. Това е ребалансиране между финансирането от държавите членки и от комисията. При първия стълб няма рефинансиране, за разлика от втория, който позволява рефинансирането”, обясни експертът. Листът с допустими култури за подпомагане остава почти същият. Добавят се обаче култури, които имат потенциал като суровина за продукти от биоикономиката. “Това е много важно. Една от опциите е да се използват т.нар. Свързано е с желанието на политиките да засилят и да фокусират усилията в развитието на биоикономиката като особено средство за повишаване на доходите на първичните производители и като цяло в селските райони”, каза експертът. В следващия период малките стопани ще получават кръгли суми. Страните членки ще имат гъвкавостта да определят всички условия. “Таргетирането на подобен тип стопани и ферми, голяма част от които са непрофесионални, може да ги насочи към по-професионално производство, подпомагайки конкурентоспособността им”, каза Генчев. Държавите ще определят и дефинициите на понятия като истински земеделски стопани, млади земеделски стопани, какво е селскостопанска дейност, земеделска площ и т.н. Тези думи предопределят условията за допустимост, затова е и важно как ще бъдат тълкувани, обясниха експерти. Основна идея в предложението на комисията за новата ОСП е опростяване на правилата за сметка на постигане на цели и резултати, коментира зам.-министърът на земеделието Вергиния Кръстева. Според нея в новите политики се цели да има повече възможности за субсидиране и гъвкавост за държавите членки. Тя припомни част от основните заключения на председателството, свързани с опростяване и модернизиране на бъдещата ОСП, както и намаляване на административната тежест за бенефициенти и администрация. Заложени са и мерки за обновяването на поколенията и привличането на млади фермери в сектора. Над 50% от фермите в ЕС са малки, с обработваема земя под 5 хектара. Близо 50% от стопанствата в ЕС са професионални ферми между 5 и 10 хектара, а 1% са големите ферми. Това стана ясно от данните на Европейската комисия, представени по време на форума. 28% от земеделската земя в ЕС е в ръцете на големите ферми, 67% е при средните, а 4,9% е при малките. 5% от фермите получават 60% от субсидиите, а 43% от малките фермери получават 4% от субсидиите, стана ясно от данните на Европейската комисия. Доходите на земеделските производители се приближават до средния доход в останалите сектори в страната, стана ясно още от данните. Всяка година най-малко 20% от фермерите имат загуба на доход, който е повече от 30% в сравнение с предишните 3 години. От 1980 до 2016 г. загубите на фермерите, свързани с климата, се увеличават и трябва да бъдат компенсирани. Други сериозни предизвикателства пред фермерите в Европа е прогнозираният натиск от липсата на азот в почвата и липсата на заинтересованост от младите хора към селскостопанския сектор като възможност за прехрана. Държавите сами ще определят значението на понятия за допустимост", "date": "2018.06.25", "title": "До  100 000 евро на стопанство  след 2020 г."}
{"url": "https://www.24chasa.bg/novini/article/6930465", "text": "Днес органите на МВР в Босилеград и Съдът за нарушения във Враня, в присъствието на Генералния консул на България в Ниш, са върнали на председателя на Демократичния съюз на българите Драголюб Иванчов отнетите от сръбските власти паметни плочи с имената на жертвите от Босилеградския погром, избити на 15-16 май 1917 г. Това съобщиха от Културно-информационния център в Босилеград. Паметните плочи бяха изработени по повод 100 години от Босилеградския погром, с цел отбелязване на паметта на жертвите и иницииране на процеса за национално помирение между българи и сърби. Едната паметна плоча беше отнета на 25 май 2017г. от органите на МВР, по нареждане на кмета на Босилеград Владимир Захариев и не беше върната в законоустановения срок. Другата, със същото съдържание, беше задържана на 11 май т.г. на границата между България и Сърбия, на ГКПП \"Рибарци\". Въпросът с връщането на паметните плочи беше поставен от президента на България Румен Радев пред президента на Сърбия Александър Вучич при официалното посещение на Радев на 21-22 юни, в Белград. Вучич лично се ангажира плочите незабавно да бъдат върнати на представителите на българските организации в Босилеград, припомниха от КИЦ. Това е и първият постигнат резултат от посещението на президента Румен Радев в Белград, коментира председателят на КИЦ Иван Николов. КИЦ \"Босилеград\" е поел ангажимента да съхранява паметните плочи, а българските организации в Босилеград скоро ще възобновят административната процедура пред община Босилеград, за поставянето на паметна плоча с имената на жертвите от Босилеградския погром в центъра на Босилеград, допълниха от центъра.", "date": "2018.06.25", "title": "Върнаха отнети от МВР плочи за жертвите от Босилеградския погром"}
{"url": "https://www.24chasa.bg/novini/article/6930476", "text": "Месари от Франция са написали писмо до вътрешния министър на страната с искане да им бъде осигурена полицейска защита срещу подлагащите ги на тормоз вегани, предаде Франс прес, цитирана от БТА.  \"Разчитаме на вашите услуги, както и на подкрепата на цялото правителство, за да бъде спрян възможно най-бързо физическият, словесен и морален тормоз, на който сме подложени. Осемнадесет хиляди представители на нашия бизнес се притесняват от последствията от прекомерното внимание, което медиите обръщат на веганството. Шокирани сме, че част от населението иска да наложи на преобладаващото мнозинство начина си на живот и дори идеологията се\", се посочва в писмото до вътрешния министър Жерар Колон, подписано от Жан-Франсоа Гиар, президент на Съюза на месарите, колбасарите и готвачите. В писмото се посочват няколко случая през последните месеци, при които вегани са извършили вандалски актове и са пръскали с фалшива кръв месарски магазини.", "date": "2018.06.25", "title": "Месари искат полицейска защита срещу вегани"}
{"url": "https://www.24chasa.bg/novini/article/6930491", "text": "Трима германски наблюдатели на изборите в Турция, които бяха задържани от турските власти вчера, бяха освободени, предаде ДПА, цитирана от БТА.  Двама мъже и една жена, които бяха включени в 11-членна група от Германия, са действали като неофициални наблюдатели по покана на опозиционната прокюрдска Демократична партия на народите (ДПН). Те бяха арестувани в град Улудере в югоизточния окръг Шърнак вчера по обяд. Тримата се изправиха днес пред турски прокурор, след което бяха освободени. Един от тримата каза по телефона за ДПА, че са пътували за район, в който не е имало официални наблюдатели от Организацията за сигурност и сътрудничество в Европа (ОССЕ). Общо десет чужденци, които са твърдели, че са наблюдатели на изборите, но са нямали нужната акредитация, бяха арестувани вчера. Освен тримата германци бяха задържани още четирима италианци и трима французи.", "date": "2018.06.25", "title": "Освободиха тримата германски наблюдатели на изборите в Турция, задържани вчера"}
{"url": "https://www.24chasa.bg/novini/article/6930419", "text": "Франция привлече осем партньори от ЕС в европейска група за военна намеса, която да може в кратки срокове да изпълнява военна операция, евакуация в страна с военен конфликт или помощ при бедствие, предадоха Франс прес и Ройтерс, цитирани от БТА.  Целта е да се реагира на кризи в близост до границите на Европа без НАТО или САЩ. Един от участниците в Инициативата за европейска намеса (ИЕН) е Великобритания. Париж се опитва да задържи Лондон ангажиран в европейската отбрана и след Брекзита, отбелязва Ройтерс. \"Искаме да развием сътрудничество между страни с политическа воля и военен капацитет за намеса при необходимост, когато решат това, при различни сценарии, не само военни, а и цивилни\", обясни френската министърка на въоръжените сили Флоранс Парли след подписването на писмо за намерения от деветте страни участнички в инициативата на церемония в Люксембург, където днес имаше среща на министрите на отбраната на ЕС. В инициативата освен Франция участват Германия, Белгия, Дания, Холандия, Естония, Португалия, Испания и Великобритания. По-рано Италия също бе дала съгласие, но новото й правителство се нуждае от малко време да проучи всички варианти, обясни Парли и увери, че въпросът е по-скоро формален, отколкото по същество. Инициативата е отворена и за други държави. \"Целта е да обединим всички страни, които изпълняват двойното условие за военен капацитет и политическа воля за активна намеса\", уточни френската министърка на въоръжените сили. Германската министърка на отбраната Урсула фон дер Лайен определи френската инициатива като \"форум\" и настоя, че е необходимо ИЕН \"да бъде колкото се може по-тясно свързана с европейската отбрана, защото въоръжените ни сили участват или в НАТО, или в ЕС, понякога в силите на ООН или в антитерористични коалиции\". Целта на ИЕН е да допълва НАТО. Така Европа конкретно допринася към исканото от президента Тръмп добро функциониране на алианса, заяви Парли. \"Предвид възможните съмнения (за ангажимент на САЩ в Европа) европейците трябва да са силни и все по-способни да осигуряват своята защита и суверенитет\", добави френската министърка на въоръжените сили. Въпреки някои безпокойства, че новата военна група може да се дублира с европейски отбранителни инициативи, генералният секретар на НАТО Йенс Столтенберг приветства инициативата, която бе предложена през септември от френския президент Еманюел Макрон. Столтенберг заяви, че това ще е полезно за модернизиране на европейските въоръжени сили и способността им за по-бърза реакция. Парли увери, че ИЕН ще обслужва лансираната през декември от ЕС отбранителна структура, известна като Постоянно структурирано сътрудничество (ПСС), а няма да я дублира. Целта на ПСС е да се развиват отбранителните способности и да се инвестира в съвместни проекти. На срещата си в Люксембург днес министрите на отбраната на ЕС утвърдиха правилата на работа на ПСС, което ще бъде подкрепено от многомилиарден европейски отбранителен фонд от 2021 г. Великобритания няма да прави вноски в него, тъй като напуска ЕС през март догодина, но Лондон се надява да участва в някои отбранителни проекти като страна нечлен на ЕС. Също днес бе решено Испания да поеме от Великобритания командването на военноморската мисия на ЕС за борба със сомалийски пирати край Африканския рог о", "date": "2018.06.25", "title": "Още 8 страни от ЕС са включени в група за военна намеса извън рамката на съюза"}
{"url": "https://www.24chasa.bg/novini/article/6930361", "text": "Непознати мъже са открили огън в град Монпелие в южната част на Франция в средата на деня, в резултат на което един човек е сериозно ранен и е настанен в болница в тежко състояние. Това съобщи регионалният вестник „Миди Либр“, предава NOVA. Според информацията, инцидентът е станал в северозападните покрайнини на града. Целта на нападателите е бил млад мъж на около 20 години, който се е намирал в близост до трамвайна спирка. Жертвата е получила множество огнестрелни рани и е била отведена в градската болница в Монпелие в критично състояние. Обстоятелствата около случилото се остават неясни. Информация за местонахождението на нарушителите и мотивите за действията им са неясни в момента. Има вероятност по време на стрелбата да са пострадали и други хора, но това все още не е потвърдено. Зоната на инцидента е отцепена от полицията. Според източници, близки до разследването, то е поверено на регионалното управление на криминалната полиция в Монпелие. Експертите по случаи, свързани с тероризма, все още не са взели участие. Според френски телевизионен канал, основната версия за случилото се, е криминална операция. Телевизията съобщи, че двама души са били хоспитализирани с наранявания и в критично състояние.", "date": "2018.06.25", "title": "Мъже откриха огън в Монпелие, мъж е тежко ранен (Видео)"}
{"url": "https://www.24chasa.bg/novini/article/6930348", "text": "Депутатът земеделец Димитър Георгиев ще замрази членството си в БЗНС \"Ал. Стамболийски\", за да остане в групата на БСП. Той е съобщил решението си на заседанието на лявата група тази вечер. ПГ на коалиция \"БСП за България\" е приела това негово решение, съобщиха от червения пресцентър. Изключен от групата е само партийният лидер Спас Панчев. По-рано днес на съвместно заседание Изпълнителното бюро на БСП, ръководството на групата и съвета на коалицията решиха да изключат ЗС \"Ал. Стамболийски\" от лявата коалиция. До разрива между партньорите се стигна, след като конгресът на земеделците реши в събота те да се явят самостоятелно на местните избори догодина. Левите депутати настояват Панчев да напусне парламента, в който е влязъл от квотата на \"БСП за България\" и да освободи мястото за следващия от листата в Стара Загора.", "date": "2018.06.25", "title": "Депутат напуска земеделците, за да остане в групата на БСП"}
{"url": "https://www.24chasa.bg/novini/article/6928683", "text": "Три самоубийства за 40 дни, изпълнени по един и същи публичен начин, шокираха жителите на Пазарджик от месец и половина насам. За да сложат край на живота си, двама мъже и една жена, на възраст от 35 до 44 г., избраха да скочат от високи етажи на блоковете, където живеят, в различни квартали на града. От полицията по правило не съобщават за случаите на самоубийство. Ако са извършени без свидетели и не на публично място, за тях рядко се разбира. Това не се отнася обаче, когато някой скочи от високо и загине пред очите на съседи или близки. И в трите трагедии в Пазарджик няма оставени предсмъртни писма, а близките на загиналите са в неведение какво и защо е станало, за да се стигне до тези крайни решения. На 6 май - Гергьовден, в кв. “Младост” около 11 ч пространството между разположените в каре блокове е огласено от неистови писъци на жена. “Току-що бях станал и тръгвах за кафе, когато чух писъците. Помислих си, че някой съсед бие жена си. Излязох от входа и в този момент видях съседа Димитър Р. проснат на плочките. Нямаше кръв и в първия момент реших, че е паднал по стълбите и се е ударил. На метри от него пищеше жена му. Наведох се над Митко и опитах да намеря пулса му, но нямаше. Тогава разбрах, че е мъртъв.” Това разказа пред “24 часа” Нейко, съсед на самоубилия се със скок от VIII етаж Димитър Р., на 35 г. Преди фаталния скок младият мъж оставил жената и сина си, който е в IV клас, да се подготвят за пътуване на село, като казал, че отива за цигари. Качил се на площадката между VII и VIII етаж, изпушил една и скочил Няколко минути по-късно съпругата му слиза да качи багаж в семейния автомобил и вижда пред входа проснатото тяло на мъжа си. Видими причини за самоубийството няма. Димитър не е оставил писмо. Всичко в семейството му е било както трябва, имал е работа и доходи. Съседите, разбира се, обсъждат дали е имал семейни проблеми, финансови или здравословни, но нищо подобно не е установено при полицейското разследавне. В съботния 9 юни следобед пред 12-етажен блок на ул. “Дунав” съсед вижда размазаното тяло на 39-годишния Атанас И. - Гумения, и подава сигнал в полицията. Пристигналите екипи само установяват смъртта му. Следствените действия недвусмислено доказват, че става дума за самоубийство. За да сложи край на живота си, Атанас скочил от прозореца на площадка между VIII и IX етаж на блока. Мъжът нямал собствено семейство, живеел с майка си и брат си. В младежките си години бил активен футболист, завършил спортното училище в града. Играл е при юношите старша възраст на “Хебър” (Пазарджик) и “Септември” (София). След това кариерата му залязва въпреки обещаващото начало. Атанас бил затворен човек - не общувал със съседи, нямал приятелка и приятели, разказват запознати. Не е известно и да е работил. Най-често го виждали с майка му или сам. Някои го определят като разсеян човек, който има някакви проблеми. Атанас не е оставил предсмъртно писмо, а близките му твърдели пред разследващите, че нямат представа защо се е самоубил. Шокиращо е самоубийството на 44-годишната Нонка Д., която на 15 юни скочила от площадката между VII и VIII етаж на блок на бул. “Стефан Караджа”. Тя е бивша учителка, която напуска образователната система и работи в завод на немска компания в Пловдив. Майка е на две деца. Съседи определят семейството ѝ като изключително добро и задружно, а нея като интелигентна и усмихната. В квартала не се е чувало за проблеми. “Самоубийствата са свързани с много фактори - биологични, социални, финансови, семейни, така че е трудно да се установи кое е водещото при всеки различен индивид. Научно доказано е, че 10% от посегналите на живота си не страдат от психични заболявания, а при тях е действала житейска психосоциална криза”, обясни психиатърът д-р Асен Бешков. Според него най-важен е индивидуалният терен - различните хора действат по различен начин при една и съща ситуация. Някои я преодоляват с психоактивни медикаменти, други се справят сами, а трети не успяват. Това, че имаш семейство, работа и си добре реализиран и интегриран в обществото, съвсем не значи, че няма да посегнеш на живота си, обяснява лекарят. При суицидните опити има повторяемост или моделиране на поведение на други. То е толкова по-силно изразено, колкото човек е по-млад, и се нарича “ефект на Вертер”. Той е обяснение и за бума на самозапалвания преди няколко години в страната. В тази връзка не е изключено самоубийството на Димитър Р. на Гергьовден да е било катализатор за повторяемост при последвалите два самоубийствени скокове от високо, пояснява д-р Бешков. Географският фактор при повечето суицидни опити няма значение и в случая трите поредни самоубийства в Пазарджик не могат да бъдат повод за заключение, че хората в града и региона са поставени в условия, които да ги доведат до самоотнемане на живота. В тази връзка д-р Бешков посочи статистика, че едни от най-развитите европейски държави като Австрия, Дания, скандинавските страни са водещи при самоубийствата, въпреки че в социално-икономическо отношение са на високо ниво. В този списък България е на 14-о място. В същото време в държави като Швеция и Унгария превантивно се работи за предотвратяване на опитите за самоубийство с разработени програми, които се прилагат успешно. Те включват повишаване на квалификацията на общопрактикуващите лекари във връзка с търсене, скрининг и разпознаване на кризи при техните пациенти и вземане на мерки за намаляване на риска от суицидни опити. И въпреки че географският фактор не е от някакво значение, черната статистика на самоубийствата в област Пазарджик на Регионалната здравна инспекция сочи, че от началото на годината до 15 юни са били направени 32 опита за самоубийство, като 14 от тях са успешни. От всични направени опити 70% са на мъже, а 30% на жени, като средната възраст е 45 г. Най-използваните начини при суицидните опити са с отравяне с лекарства - 40%, обесване - 30%, самоотравяне с химически вещества - 15%, 5% са опитите за отнемане на живота с хладно оръжие или ток, а 10% са в графата “други”. Най-много са опитите за самоубийство в градовете - 80%, а в селата този процент е 20. - На първо място трябва да се наблюдава начина на изразяване. Репликата: “Не ми се живее повече” може да означава много неща. Такива хора не трябва да се критикурат с думи като: “Я се стегни”, а трябва да се подкрепят. Трябва да има вслушване във всяка дума, защото това може да бъде знак за суицидно намерение.  При депресивни хора ключов сигнал е, когато изведнъж се успокоят. Спират да говорят за проблемите си и стават необичайно спокойни. Това значи, че този човек е взел твърдо решение и се успокоява. - Усещането за безнадежност и безперспективност са двата ключове фактора. Невиждане на перспектива и светлина в тунела за бъдещето. Психиатрите, когато усетим за наклонност към суицидни действия, винаги питаме пациента за ориентацията му към бъдещето. Това е показателно. Полът на човека е много важен. Повечето успешни самоубийства са при мъжете, докато жените в повечето случаи само правят опити. При мъжете са важни честта, уронването на престижа, финансовите проблеми, семейството, за да посегнат на себе си. Жените повече мислят за децата и семейството. Те не са толкова твърди в решението си за самоубийство, а по-скоро са емоционални и импулсивни. Това често е и зов за помощ.", "date": "2018.06.25", "title": "Психиатър: 10% от самоубийците не са психично болни - при тях е действала житейска криза"}
{"url": "https://www.24chasa.bg/novini/article/6930193", "text": "Скандално известната бивша мисис Анита Мейзер излиза от затвора срещу 5000 лв. парична гаранция. Това реши състав на Варненския апелативен съд, след като делото срещу нея на втора инстанция приключи. Магистратите имат 2-месеч срок, в който трябва да обяват решението си по делото. След като на няколко пъти адвокатите на Мейзер внасяха в съда искане за промяна на мярката за неотклонение, съдът определи парична гаранция за свободата й. Самата тя промени на няколко пъти поканаията си, дадени пред разследващите и пред първата съдебна инстанция. Окръжните магистрати признаха Мейзер за виновна по две обвинения - че Мейзер е причинила по непредпазливост смъртта на съпруга си Николай и, че е предложила подкуп на полицейски служител. Тя получи три години и половина затвор по първото обвинение и 4 години и половина за затова, че е предложила подкуп от 30 000 евро на разследващия полицай. Според първоинстанционния съд Мейзер трябва да търпи по-тежкото. Окръжен съд - Варна й наложи и глоба в размер на 8 000 лева, както и обезщетение на майката на Николай в размер на 150 000 лв. Анита Мейзер бе арестувана на 15 август 2016 г., след като 40-годишният културист и бивш охранител Николай Димов бе убит в дома им във Варна.", "date": "2018.06.25", "title": "Пуснаха Анита Мейзер под парична гаранция"}
{"url": "https://www.24chasa.bg/novini/article/6930195", "text": "Неизвестни лица запалиха в нощта срещу неделя вътрешната част на православната църква \"Рождение на Пресвета Богородица\" в босненския град Високо, предаде босненският портал кликс. В пожара бяха унищожени и изгоряха повечето предмети - икони и свещени книги. Огънят обхвана и част от покривната конструкция, счупена бе главната част на олтара. Църквата бе възстановявана през последните две години и бе осветена през септември 2017 г., предава БТА.  Един Рамич, министър за разселените лица и бежанците в Хърватско-мюсюлманската федерация, осъди палежа, квалифицирайки го като подлост. Той призова компетентните органи колкото може по-скоро да открият и накажат извършителите.", "date": "2018.06.25", "title": "Неизвестни подпалиха православна църква в Босна и Херцеговина"}
{"url": "https://www.24chasa.bg/novini/article/6930196", "text": "Тринадесет години и четири месеца ще лежи в затвора пловдивчанинът Таньо Танев, който пребил до смърт приятелката си, реши апелативният съд в града. Убиецът ще трябва да плати по 100 000 лева обезщетение на майката и сина на жертвата. Престъплението е било извършено на 30 януари 2017 г. Танев бил пиян, съблякъл любовницата си гола, завлякъл я в банята и там й нанесъл жесток побой. След това продължил да пие. Час и половина по-късно се обадил на 112 и съобщил за случилото се. Медиците само констатирали смъртта на жената. Танев е осъждан досега 7 пъти. На първа инстанция той се е признал за виновен за убийството на гаджето си и е поискал съкратен процес. По тази причина наказанието от 20 г. е намалено с една трета - на 13, 4 г.", "date": "2018.06.25", "title": "Потвърдиха: 13,4 г. затвор за пловдивчанин, пребил до смърт любовница"}
{"url": "https://www.24chasa.bg/novini/article/6930217", "text": "Окръжният съд в Добрич наложи мярка за неотклонение „Задържане под стража“ на мъж от село Лозенец, община Крушари, разследван за извършено убийство в Добрич. 33-годишният П.М. е привлечен като обвиняем по досъдебно производство на Областната дирекция на МВР за това, че на 21 срещу 22 юни т.г., при условията на опасен рецидив, умишлено е умъртвил 69-годишен мъж от Добрич. Според събраните на този етап данни от разследването 33-годишният е бил в дома на загиналия. Между двамата възникнал конфликт и задържаният нанесъл удари на възрастния мъж, в резултат на които той е починал. Тялото на загиналия е било открито на 22 юни сутринта в жилището му в Добрич. След като се запозна с материалите по досъдебното производство и изслуша изразените в съдебно заседание доводи на страните, Окръжният съд прецени, че към настоящия момент е налице обосновано подозрение за съпричастност на обвиняемия към извършеното тежко умишлено престъпление, за което се предвижда наказание лишаване от свобода от 15 до 20 години, доживотен затвор или доживотен затвор без замяна. Съдът счете, че неналагането на най-тежката мярка за процесуална принуда би довело до реалната опасност мъжът да се укрие или да извърши друго престъпление. По тези причини и като взе предвид тежестта на извършеното престъпление, данните за минали осъждания и лошите характеристични данни на задържания, съдът реши, че единствено адекватната мярка за неотклонение към настоящия момент е \"задържане под стража\". В съдебната зала мъжът заяви, че не е извършил деянието, за което е обвинен. Окръжният съд обясни обаче, че конкретните доказателства по делото, както и изложеното от обвиняемия, не биха могли да се обсъждат в настоящото производство,тъй като те ще бъдат предмет на друго съдебно производство по същество. Постановеният съдебен акт подлежи на обжалване и протест пред Апелативен съд - Варна в тридневен срок.", "date": "2018.06.25", "title": "Окръжният съд в Добрич остави в ареста предполагаем убиец-рецидивист"}
{"url": "https://www.24chasa.bg/novini/article/6930230", "text": "Председателят на ПГ на ГЕРБ и зам.-председател на партията Цветан Цветанов разговаря със зам.-председателя на ЕНП и директор на предизборната кампания на партията за европейските избори Дара Мърфи. Това се случи в Брюксел, където Цветанов участва в Срещата на върха на председателите на парламентарни групи от ЕНП в националните парламенти, която се провежда в Европейския парламент. Това съобщиха от пресцентъра на ГЕРБ. Цветан Цветанов и Дара Мърфи обсъдиха предизвикателствата и приоритетите за ЕНП преди европейските избори през 2019 г. \"ЕНП е доказала, че умее да взима решения и да поема отговорност в трудни моменти\", каза Дара Мърфи по време на разговора. \"Можем да се противопоставим на популизма като демонстрираме реалните постижения на ЕНП,\" посочи Цветан Цветанов. На свой ред Дара Мърфи добави, че популистите са показали, че дори и да спечелят изборите, не умеят да поемат отговорност и да предлагат трайни работещи решения на проблемите на гражданите. Той също така отбеляза, че е важно ЕНП да покаже, че работи в интерес на гражданите, независимо от политическите нападки срещу партията. ЕНП ще избере кандидата си за председател на Европейската комисия - т.нар. водещ кандидат - на конгреса на партията в началото на ноември във финландската столица Хелзинки. В конгреса ще участват 750 делегати от всички партии членки на ЕНП.", "date": "2018.06.25", "title": "Цветанов: Можем да се противопоставим на популизма като демонстрираме реалните постижения на ЕНП"}
{"url": "https://www.24chasa.bg/novini/article/6930236", "text": "Циклона \"Нефели\" вече удря Гърция от запад със силни дъждове и бури. Очаква се да се разпространи на запад, според прогнозите с много интензивни климатични явления. Според информация в много области се очаква да се излеят големи количества вода, което може да доведе до проблеми. Според метеоролозите интензивните дъждове и бури вероятно ще бъдат придружени в някои райони от опасно/екстремно настъпване на метеорологични явления, включително градушка и интензивни грамотевици в районите на Западна, Централна, Северна Гърция и Йонийските острови и отчасти в източните континентални части. Мощният циклон, който се заражда над Средиземно море ще помете най-южните части на Италия, Гърция и Македония. Постепенното подобрение се очаква от четвъртък нататък.", "date": "2018.06.25", "title": "Циклонът \"Нефели\" вече удря Гърция"}
{"url": "https://www.24chasa.bg/novini/article/6930234", "text": "Доналд Тръмп гневно се нахвърли в Туитър срещу ресторант, където отказали да сервират на прессекретаря на президента Сара Сандърс, предаде Асошиейтед прес. В туит тази сутрин Тръмп написа, че ресторантът \"Ред Хен\" (Червената кокошка) в Лексингтън, щата Вирджиния, \"трябва да се фокусира по-скоро върху почистването на мръсните си завеси, врати и прозорци (плачат за боядисване), вместо да отказва да обслужи приятен човек като Сара Хъкаби Сандърс\". Президентът, признат мизофоб (изпитва страх от микроби според собствените му признания), добави: \"Винаги съм имал едно правило - ако ресторантът е мръсен отвън, той е мръсен и отвътре!\", предава БТА.  Снимки в интернет на ресторанта, на три часа път от Вашингтон, не показват свидетелства за сериозна занемареност, със зелени сенници, които изглеждат чисти, и бяла боя на вратите, отбелязва АП. Сандърс написа в Туитър през уикенда, че била помолена да напусне ресторанта в петък вечер, защото работела за Тръмп. \"Учтиво си тръгнах\", написа тя, а \"действията на собственичката говорят много повече за нея, отколкото за мен\". Съсобственичката на ресторанта Стефани Уилкинсън е отказала коментар за АП, но заявява пред \"Вашингтон пост\", че мотивите й да изгони Сандърс включвали настроенията на гей служители, които знаели, че тя е защитавала искането на Тръмп да забрани на транссексуални да служат в армията.", "date": "2018.06.25", "title": "Тръмп гневен на ресторанта, отказал да сервира на говорителката на Белия дом"}
{"url": "https://www.24chasa.bg/novini/article/6930256", "text": "Руският външен министър Сергей Лавров ще приеме в сряда съветника за националната сигурност на Доналд Тръмп, Джон Болтън, който е очакван в Москва за обсъждане на евентуална среща между Тръмп и руския президент Владимир Путин, предаде Франс прес. \"Руското външно министерство потвърждава, че в сряда, 27 юни, в Москва ще се състои работна среща между Сергей Лавров и Джон Болтън\", съобщи говорител на министерството, предава БТА. Според Белия дом Болтън ще отиде в Москва, за да обсъди възможна среща между президентите на САЩ и Русия. Подобна среща, която ще се следи внимателно заради обвиненията за руска намеса в американските президентски избори от 2016 г., бе спомената като възможност в телефонен разговор между двамата лидери в края на март. На 11 и 12 юли Доналд Тръмп ще участва в среща на върха на НАТО в Брюксел, а на 13 юли ще е във Великобритания, където ще се срещне с премиера Тереза Мей и кралица Елизабет Втора. На 15 юли в Москва ще се играе финалът на Световното първенство по футбол, на който ще присъства Владимир Путин. В началото на този месец Путин каза, че е готов да се срещне с Тръмп и уточни, че много страни, сред които Австрия, биха приветствали такава среща. Последната среща между Тръмп и Путин бе през ноември м.г. в рамките на международен форум във Виетнам.", "date": "2018.06.25", "title": "Лавров приема съветника за националната сигурност на Тръмп в сряда в Москва"}
{"url": "https://www.24chasa.bg/novini/article/6930267", "text": "Стотици варненци посетиха Музея по история на медицината на Еньовден, за да отбележат празника на слънцето, водата и билките. Събитието бе организирано от Медицинския университет – Варна с подкрепата на фонд „Култура\" на Община Варна. През целия ден празникът и билките, които растат в региона на Черноморското крайбрежие, се радваха на голям интерес от страна на посетителите. Много хора се интересуваха от въздействието на лечебните растения при различни заболявания. Отговори на тези въпроси и на въпроси, свързани с естествените находища на билките, правилното им съхранение и употреба, хората получиха от асистента по фармацевтична ботаника към МУ-Варна Джени Чернева. Студенти от МУ-Варна участваха в демонстрациите, които се проведоха в трите работилници в Билкарницата. Там те показваха различни методи за приготвяне на лечебни билкови продукти - билкови чайове, настойки, отвари, сиропи, тинктури, маслени разтвори, лапи, както и в стъпките за хербаризиране на билки и различните начини на сушене на растенията. Всички посетители имаха възможност сами да си направят билкови торбички против насекоми, които да използват в домовете си. Имаше работилнички и за най-малките варненци. Тайнството на българските обичаи и традиции за празника във Варненския край бяха разкрити от етнолога доц. д-р Лидия Петрова, а за доброто настроение на посетителите се погрижиха студентите от танцовия ансамбъл на Медицинския университет –Варна, които демонстрираха фолклорните традиции за празника. Всички хербаризирани билки по време на празника ще бъдат съхранени и изложени в постоянна експозиция, която ще допълни сбирките в единствения в България Музей по история на медицината.", "date": "2018.06.25", "title": "Стотици варненци празнуваха Еньовден в Музея по история на медицината"}
{"url": "https://www.24chasa.bg/novini/article/6930272", "text": "Следващото предизвикателство пред ЕС ще бъде как ефективно да се противопоставим на радикализацията. Това заяви в Брюксел председателят на ПГ ГЕРБ и заместник-председател на партията Цветан Цветанов по време на откриването на втория панел на Срещата на върха на председателите на парламентарните групи от ЕНП в националните парламенти. Това съобщиха от пресцентъра на ГЕРБ. Евродепутати и народни представители в националните парламенти обсъждат заедно с еврокомисаря Джулиян Кинг и заместник-изпълнителния директор на Европол Вил ван Гемерт сигурността и охраната на границите, борбата с тероризма и радикализацията, както и киберсигурността. При откриването на работния панел Цветан Цветанов подчерта, че е добре, че в проекта на многогодишната финансова рамка след 2020 година са заделени повече средства за охрана на външната граница и управление на миграцията. \"Надявам се да се увеличи и вниманието към работата на Европол, както и финансовата подкрепа за агенцията, защото тя има ключова роля за осигуряване на сигурността на гражданите и справяне с предизвикателствата пред ЕС като например радикализацията\", посочи Цветанов, който е и председател на Комисията по вътрешна сигурност и обществен ред в Народното събрание. На 19 март в София с пълен консенсус бяха приети процедурните правила за работата на Съвместната група за парламентарен контрол на дейността на Европол. Това даде възможност на Цветан Цветанов като съпредседател на групата и ръководител на българската делегация към нея да участва в заседанието на Управителния съвет на Европол на 4 май в София и да обсъди с членовете на съвета модалностите на бъдещото сътрудничество с групата. Този напредък в работата на Съвместната група беше постигнат в рамките на парламентарното измерение на Българското председателство. „Парламентарният контрол е важен, защото осигурява подкрепа за повече ефективност и легитимност в дейността на Европол“, обясни Цветанов.", "date": "2018.06.25", "title": "Цветанов в Брюксел: Следващото предизвикателство пред ЕС ще бъде как да се противопоставим на радикализацията"}
{"url": "https://www.24chasa.bg/novini/article/6930266", "text": "Във Франция е започнало предварително разследване за предполагаеми нередности във финансирането на предизборна кампания на Еманюел Макрон, предава БТА.  Разследването е за ролята, изиграна от властите на град Лион и на област Лион в това предполагаемо незаконно финансиране. То е започнало в петък след сигнал, подаден от двама френски депутати, предаде Франс прес, като се позова на съдебен източник. Разследването е по нареждане на прокуратурата и се извършва от полицията. Сигналите, довели до началото му, са подадени от Филип Коше, лидер на дясната партия Републиканците за Лион-област и от Стефан Гийан, лидер на Републиканците за самия град Лион. В жалбата им се казва, че обществени ресурси (човешки, материални и финансови), които да били под контрол на град Лион и на Лион-област са били неправомерно отклонени и предоставени на разположение на бъдещия президент на републиката, избран през май миналата година. По онова време Лион е бил ръководен от Жерар Колон, който е настоящ министър на вътрешните работи. Разследващите се очаква да обърнат специално внимание на важен прием, организиран на 2 юни 2016 г. в кметството на Лион, където Колон е приел Макрон, който по онова време беше министър на икономиката при президента Франсоа Оланд. Жалбата касае и Жан-Мари Жирие, бивш началник на канцеларията на Колон в Лион, който изигра активна роля в кампанията на Макрон и сега е в министерството на вътрешните работи.", "date": "2018.06.25", "title": "Разследват за предполагаеми нередности в предизборната кампания на Макрон"}
{"url": "https://www.24chasa.bg/novini/article/6930293", "text": "Лидерът на управляващата в Румъния Социалдемократическа партия (СДП) Ливиу Драгня заяви, че не изключва започване на процедура за отстраняване от длъжност на президента Клаус Йоханис, ако той не подпише тази седмица указ за освобождаване от длъжност на главния прокурор на Националната дирекция за борба с корупцията Лаура Кодруца Кьовеши, съобщава информационният сайт Зиаре, предава БТА. \"Не е изключено (отстраняване), защото вече се бави неконституционно дълго и непозволено много. Играта \"хайде да прочетем още веднъж\" е подигравка с Конституционния съд. Мисля, че закъсня твърде много\", заяви лидерът на СДП в отговор на журналистически въпрос дали партията възнамерява да отстрани държавния глава, ако той не изпълни решението на Конституционния съд тази седмица. В края на май Конституционният съд постанови, че президентът Клаус Йоханис е длъжен да изпълни искането на правосъдния министър Тудорел Тоадер за отстраняване от длъжност на шефката на антикорупционната агенция Лаура Кодруца Кьовеши.", "date": "2018.06.25", "title": "Може да отстранят президента на Румъния заради забавянето на случая с Лаура Кьовеши"}
{"url": "https://www.24chasa.bg/novini/article/6930292", "text": "Полицията в Приморско задържа 34-годишен столичанин, буйствал в нощен клуб \"Хавана\". Съобщение за инцидента е получен около 7,50 ч. на 24 юни. От персонала на заведението се оплакали, че пияни клиенти чупят чаши, маса и хвърлят пепелници.  Установена е самоличността на един от извършителите на хулиганските действия - криминално проявеният Петър П. на 34 г. от София. Той е задържан след намесата на спецполицаи в апарамент на ул.\"Ропотамо\" в Приморско. В жилището са намерени два ножа и боен пистолет \"Глок\", калибър 9х19 заедно с пълнител и три бойни патрона, обявен за откраднат от законния му притежател - мъж на 68 г. от Самоков. Той подал сигнал за оръжието на 12 март, 2014 год. Петър П. е задържан за срок от 24 часа, по случая е образувано досъдебно производство.", "date": "2018.06.25", "title": "Столичанин буйства в Приморско, в квартирата му - краден пистолет"}
{"url": "https://www.24chasa.bg/novini/article/6930303", "text": "Жалба до Върховния административен съд /ВАС/ спира поръчката за закупуване на линейки, съобщиха от пресцентъра на Министерството на здравеопазването. Със свое определение от 14 юни т.г. Комисията за защита на конкуренцията остави без уважение направеното искане за спиране на обществената поръчка за закупуване на 400 броя линейки, обявена от Министерството на здравеопазването /МЗ/. На 22 юни т.г. срещу определението на Комисията за защита на конкуренцията е подадена частна жалба от \"Вайнман Технолоджи\" ЕООД до Върховния административен съд. Подадената жалба препятства възобновяването на поръчката за закупуване на 400 броя линейки до произнасянето на ВАС. Очаква се Върховният административен съд да се произнесе по частната жалба най-късно до средата на юли. Припомняме, че жалбоподателят \"Вайнман Технолоджи\" ЕООД е дружество регистрирано на 26 април т.г. с капитал 100 лева, посочват от МЗ.", "date": "2018.06.25", "title": "Жалба до ВАС спира поръчката за закупуване на 400 линейки"}
{"url": "https://www.24chasa.bg/novini/article/6930307", "text": "Русенската полиция е иззела 150 килограма канабис в две тайни оранжерии в град Мартен, съобщиха от ОД на МВР в Русе. Оранжериите са били с по 120 квадратни метра площ в частен дом и специално пригодени са отглеждане на канабис. Растенията са с височина до три метра. При претърсване в имота са установени препарати и принадлежности за отглеждане на растенията, а в таванско помещение на къща, в същия двор, са намерени снопове за сушене. Задържан е 27-годишен мъж. Операцията на полицията е под наблюдението на Районната прокуратура на Русе.", "date": "2018.06.25", "title": "Край Русе са открити две оранжерии за канабис"}
{"url": "https://www.24chasa.bg/novini/article/6930319", "text": "Българското председателство на Съвета на ЕС ще предложи утре Македония и Албания да бъдат поканени за преговори за присъединяване към Общността. Това съобщи пред български журналисти в Люксембург вицепремиерът Екатерина Захариева. Позицията на Македония е по-силна от тази на Албания, уточни тя. Захариева добави, че четири от пет държави в ЕС подкрепят виждането поканата да бъде отправена сега. Имаме още работа да убедим част от държавите, които са скептични. Довечера посланиците на държавите от ЕС ще продължат обсъжданията, допълни тя. Знаете колко усилия положи нашият премиер, разговаря с президента на Франция Еманюел Макрон на срещата за миграцията вчера, с гръцкия премиер Алексис Ципрас и с канцлера Ангела Меркел. Има още какво да правим, за да убедим всички, заяви Захариева. Тя отбеляза, че дори утре Съветът на ЕС да подкрепи начало на преговорите за разширяване, това не означава автоматично и незабавно пристъпване към преговори. Има много подготвителна работа, която трябва да свършат експертите в Европейската комисия, като например изготвянето на преговорната рамка, поясни вицепремиерът. По нейните думи изразените от някои страни в ЕС притеснения ще бъдат взети предвид. Работим да получим позитивно решение, добави тя. По нейните думи, ако утре няма положително решение, въпросът може да бъде разгледан от Европейския съвет в края на седмицата. С Франция трябва да поработим още доста. Никой не е против, уточни Захариева. Тя поясни, че различните мнения са около срока, в който да се пристъпи към преговори. Няма държава, която да е казала, че е против европейската перспектива на страните от Западните Балкани. Всички считат, че има сериозно развитие и сериозен прогрес в този регион. Въпрос е кога, а не дали. Въпрос е на тълкуване на готовност. Въпросът е в оценката сега ли е моментът, но сега не означава утре - дори и Европейският съвет да вземе решение, самите преговори ще се случат най-рано догодина. Полагаме всички усилия, всички държави, с много малки изключения, застават зад решението да се случи утре, обобщи вицепремиерът. Тя отбеляза, че нейните колеги днес са изразили изключително положителна оценка за усилията на българското председателство и на българското правителство за европейската перспектива на страните от Западните Балкани, както и за многото практически стъпки, предприети досега. Много се направи, балканските лидери показаха, че са смели, не постъпиха по типично балкански, както мнозина очакваха, започвайки с договора между България и Македония, което даде позитивен тласък в целия регион, коментира Захариева. По нейните думи това е насърчило решаването на въпроса с името на Македония, а преди това и за ратификацията на споразумението между Косово и Черна гора, отлагана с години. Подкрепа от 4/5 от държавите в ЕС е налице, всички осъзнават, че сега е изключително важен и критичен момент, който ще предопредели дали процесът и позитивната тенденция, започнала на Балканите, за реформи, за помирение и решаване на многогодишни въпроси, няма да спре, ако не се вземе това решение. Не че всявам драматизъм в ситуацията, но всеки трябва да бъде наясно с реалността в региона и за това колко чувствителни въпроси се решиха със смелостта и с очакването да започнат преговори, добави вицепремиерът.", "date": "2018.06.25", "title": "Европредседателството ни ще предложи утре Македония и Албания да влязат в ЕС"}
{"url": "https://www.24chasa.bg/novini/article/6929920", "text": "Под ръководството и надзора на Софийска районна прокуратура е приключено разследването и е внесен обвинителен акт срещу извършител на блудства спрямо малолетни момчета. Това съобщиха от пресцентъра на прокуратурата. . В близост до жилищната кооперация на обвиняемото лице се намирал дом за деца лишени от родителска грижа, в който били настанени пострадалите лица Й. (на 12 години към датата на извършване на деянието), О. (на 13 години към датата на извършване на деянието) и И. (на 13 години към датата на извършване на деянието). Обв. Стоянов решил да се възползва от неравностойното социално положение на пострадалите лица, като извърши с тях действия на полово удовлетворение, в замяна на което да им предложи различни имуществени облаги (малки парични суми или телефонни апарати). През м. септември 2015 г. обвиняемият Стоянов поканил в дома си Й., след което му предложил извършването на действия, насочени към удовлетворяване на полово желание. Й. първоначално отказал, но след като Стоянов му предложил в замяна парична сума, той приел и Стоянов започнал да осъществява блудствени действия спрямо него. След около 10 минути Й. поискал от обвиняемия да спре; последният му предал паричната сума от 15 лева на и Й. напуснал жилището. О. се запознал с обвиняемия Стоянов посредством свидетеля Т., като през м. май 2017 г. двамата гостували няколко пъти в дома му. Всеки път Стоянов давал малки парични суми на О. (около 10-20 лева) и го подканвал отново да му гостува. През м. юни 2017 г. О. отново отишъл в дома на обвиняемия. Докато двамата гледали телевизия, Стоянов започнал да извършва блудствени действия спрямо О. Когато О. поискал от обвиняемия да преустанови тези действия, той спрял, след което пострадалият напуснал дома му. Пострадалият И. се запознал с обвиняемия Асен Стоянов посредством комуникация в социалната мрежа „фейсбук“, като чрез тази интернет комуникация обвиняемият поканил И. да му гостува. При първото посещение на пострадалия в жилището на обвиняемото лице, последният почерпил И. с кутия цигари и започнал да се интересува от неговата личност, задавайки му различни въпроси. И. изпушил няколко цигари и си тръгнал, като при тръгването си обвиняемият му дал паричната сума в размер на 10 лева. Обв. Стоянов продължил да поддържа интернет комуникация през „фейсбук“ с И., като на неустановена дата през м. декември 2016г. последният отново отишъл на гости в дома на обвиняемия. Обв. Стоянов седнал на дивана до пострадалия и започнал да извършва блудствени действия спрямо него. Впоследствие, Стоянов дал паричната сума от 10 лева на И, при което той напуснал жилището. В началото на м. май 2017 г. И. отново посетил Стоянов, който започнал извършването на действия спрямо И., насочени към удовлетворяване на половото си желание. След преустановяване на тези си действия, Стоянов предал на И. сумата от 15 лв. Във връзка с така описаните случаи е образувано досъдебно производство. В хода на разследването на Стоянов е повдигнато обвинение за извършени от него четири престъпления по чл. 157, ал. 4 НК (блудствени действия спрямо лице от същия пол, ненавършило 14-годишна възраст). Разследването е приключило, като на 25.06.2018 г. е внесен обвинителен акт срещу Стоянов за описаните по-горе деяния. Предстои делото да бъде насрочено за разглеждане в Софийски районен съд.", "date": "2018.06.25", "title": "Обвиниха педофила, блудстващ със сираци в София"}
{"url": "https://www.24chasa.bg/novini/article/6929913", "text": "Консумацията на бира на глава от населението у нас е по 76 литра годишно. От началото на годината на пазара има 9 нови асортимента пиво, а за първите 5 месеца на 2018 г. продажбите се движат малко над 2 милиона хектолитра. Предполагаме, че до края на годината продажбите общо за страната ще бъдат около и над 5 милиона хектолитра. Това съобщи във Велико Търново изпълнителният директор на Съюза на пивоварите Ивана Радомирова. Тя допълни, че лятото е най-активния сезон за производителите на пиво. Обичайно около 60% общо от годишните продажби се генерират именно през летните месеци. За 2017 г. инвестициите в ДМА на пивоварите, членове на Съюза, са 42 млн.лв.. \"За последните 15 години инвестициите на годишна база не са падали под 39 милиона лв. годишно, т.е. говорим за един огромен ресурс, който се влага от сравнително малко на брой предприятия\", отчете тя. \"Всички колеги разчитат на развитието на продуктовите иновации. За разлика от преди 8-9 години, българският потребител търси все по-различни видове пиво, иска да експериментира. Смениха се поколенията и новите консуматори са далеч по-любопитни, защото те много повече пътуват, имат изграден опит, голяма част от тях са завършили своето образование в чужбина и връщайки се в българия искат да намерят нещо подобно. В големите градове все повече има предпочитания и към пивото от премиум сегмента\", каза Ивана Радомирова. В страните от ЕС към края на м.г. са се произвеждали около 50 хиляди марки бира. В България на пазара се предлагат над 250 марки, сочат данните. Един от митовете, които напоследък битуват в публичното пространство, е че царевичните продукти развалят кехлибарената напитка. \"Това, че се добавя допълнително царевичен грис, придава много често на напитката една по-фина газировка и по-жълтеникав цвят, както и по-мек вкус. Не зная защо през последните години има толкова фиксация\", коментира Радомирова. Според нея именно влагането на грис от царевица прави възможно да се създадат и безглутенови бири. \"Нещо, което става много модерно и нашите колеги от Института по криобилогия и хранителни технологии, правят в експериментален етап\", разкри шефката на Съюза на пивоварите. Безалкохолните бири набират все по-голяма популярност, както в страните от ЕС, където през м.г. те вече са стигнали 4 % от пазара, така и в България. \"Все повече у нас се произвеждат нискоалкохолни бири - под 2.8 % алкохолно съдържание, и безалкохолни бири, както и бирени миксове, характерни с това, че съдържат плодов вкус. Така че тази тенденция ще продължава и вероятно продуктовите иновации ще бъдат съсредоточени следващите години в тази посока\", прогнозира Радомирова. По отношение на предлагането на т.нар.\"жива бира\", която съдържа живи пивоварни дрожди, тя посочи, че е много важно потребителите винаги да гледат срока на годност. \"Особено при живите бири от ключово значение е това, да има максимална микробиологична чистота в съответните култури пивоварни дрожди\", каза Ивана Радомирова. На среща на бранша в Брюксел се оказало, че за трета поредна година българската пивоварна индустрия е с най-висок имидж в Европа, след Чехия. Основно това се дължи на факта, че българският бирен бранш има изключително добри практики и като работодатели, и като производители, и като данъкоплатци. Бирената индустрия е единственият легитимен сектор в България,  посочи Емил Димитров - Ревизоро, който заедно с членове на Комисията за наблюдение на приходните агенции и борбата със сивата икономика и контрабандата бе гост на търновска пивоварна. \"Всички - и малки, и големи имат измервателни уреди. Няма по-легитимен пазар от техния, който да плаща заплати, осигуровки, цялата му дейност е на светло. Защо не беше така при горивата, при цигарите, при алкохола. Дай боже всички браншове в България да са с такава прозрачност и такава отчетност, с каквато е пивоварната индустрия\", каза той.", "date": "2018.06.25", "title": "Пием по 76 литра бира годишно, у нас се произвеждат над 250 вида"}
{"url": "https://www.24chasa.bg/novini/article/6929919", "text": "Млада състезателка по ММА сътвори невиждан екшън в Бургас, като нападна и преби таксиметров шофьор, след което открадна ключовете за колата му. 56-годишният Димитър Киров качил момичето от спирката на Операта в центъра на града през нощта в събота. \"Беше след 3 часа през нощта, тя дойде до таксито с едър мъж с брада. Мъжът попита може ли с цигара, отговорих му, че съм алергичен и той не запали. През това време момичето се обади на друга таксиметрова компания и каза, че ще пътува за бл.47 в к-с \"Зорница\". Тогава мъжът й предложи тя да продължи с моето такси, защото в него не се пуши, а той да хване другото. На пръв поглед тя не изглеждаше ядосана. В момента, в който тръгнахме, тя рязко отвори вратата и започна да крещи на мъжа, че таксито му вече дошло. Седеше на предната седалка и се уплаших, че ще падне. Извини се, продължихме. Наближавахме сградата на ОД МВР Бургас по бул. \"Хр.Ботев\" когато аз минах зиг-заг между легнали полицаи, а тя започна да крещи: \"Какво правиш, бе?\", Защо влизаш в насрещното, искаш да ме убиеш ли?\". Псуваше като мъж. Аз мълчах и търпях - клиент ми е, а и жена. Продължихме, минахме Билковата аптека и пред кръстовището \"Трапезица\" тя отново се разкрещя. Нанесе ми няколко удара с юмрук по бузата. Каза ми: \"Карай, щото ще те бия още\". Хвана ме за гушата и започна да ме души. То не е жена, то дявол направо, психопат. Хвана ме за гушата и каза: \"Ох, каква хубава гушка!\". Уплаших се, държеше се като вампир.  Аз карах, тя крещеше, че ще каже, че съм я изнасилвал, че съм я свалял. Обади се на приятеля си и започна да го вика обратно, да я чака на адреса в \"Зорница\", защото съм я изнасилвал и биел. Нямах кураж да стигна до там. Като наближихме светофара на УМБАЛ Бургас дадох газ, исках да я уплаша малко. Аз съм бивш полицай, трябваше да я респектирам. И тя се уплаши, че ще се блъснем в насрещното. Бих рязко спирачка, тя пак почна да крещи. Аз тогава я сплаших - че ще я убия, защото е вътрешно видов хищник, който тероризира хората. И миналата година съм я возил, пак ми посегна, тогава се намесиха полицаи. Нарочно й говорих така, все пак съм карал школата на МВР, не бива да даваш вид че си уплашен. А иначе аз пиле не съм убивал, толкова съм милозлив. Гласът й стана мек, успокои се. Но временно . В един момент пак избухна.Тогава реших вместо на адреса й да я отведа към Второ РУП за да опиша случая, да напиша жалба. Тя стана много бясна пак . Беше на приливи и отливи. Тогава хвана волана, започна да го върти. Влязохме в колелото на \"Мираж\", щяхме да ударим колата. С триста зора успях да овладея таксито, но тя в това време продължаваше да ме души и да ме удря с юмруци, да крещи, че ще ме убие. После пак се успокои. Тогава успях да се мушна в бензиностанцията на ОМВ, защото там има камери. Тя попита защо спираме тук, а аз извадих телефона, за да повикам полиция. Тя побесня, хвана ми телефона и го трясна в земята. За секунди грабна ключа за колата и хукна да бяга. Подгоних я, защото колата е служебна. Около 5 минути се гонехме, тя скачаше през столове и маси, събаряше ги, аз след нея. Имаше над 10 човека, всеки гледа, но никой не се намеси. Някои даже обърнаха гръб, типично за българите. Накрая спря до една колонка на бензиностанцията. Приближих се странично и помолих да ми даде ключовете. В този момент тя ме хвана за ръката, преметна ме по гръб и ме тръшна на земята като брашнян чувал. Продължи да ме рита, после ми показа среден пръст и си тръгна доволна. Изглеждаше много щастлива\", разказа битият шофьор пред екип на 24 часа. \"Поведението на клиентката докато я е возил явно е уплашило нашия шофьор, който е много кротък и тих човек. Сподели ми, че през цялото време е мълчал, но когато е чул, че момичето вика някого, решил да спре пред Второ РУП, вместо на адреса\", каза управителят на таксиметровата компания Стелиан Христов. Той каза още, че и други шофьори са се оплаквали от въпросното момиче. Миналата година тя приложила номера с кражбата на ключа на възрастен таксиметров шофьор, който й се молил да го върне. От полицията заявиха, че момичето вече е разпитано, а случаят се изяснява. \"От 20 г. карам такси, имал съм спорове с пияни клиенти мъже, един дори ми гризна ухото. Но с жена досега не съм имал разправия\", разказа таксиджията Димитър Киров. За себе си той сподели още, че преди години  работел в Охранителна полиция към Трето РУП в Бургас, участвал в разкриването на терористите от влака на гара Буново..", "date": "2018.06.25", "title": "Състезателка по MMA преби таксиджия в Бургас, вижте невероятния му разказ пред \"24 часа\" (Видео, снимки)"}
{"url": "https://www.24chasa.bg/novini/article/6930001", "text": "Цифровите технологии са сферата, в която Западните Балкани могат да докажат, че са лидери. Това каза премиерът Бойко Борисов на откриването на Цифровата асамблея в НДК. Той посочи, че регионът има силите, възможностите и инвестициите, които вече са направени, предава БТА. Премиерът подчерта, че ролята на човека трябва да бъде основна, защото колкото повече се развиват технологиите, толкова повече трябва да се контролира тяхната дейност. \"Много е важно основната мисловна дейност за управлението да остане в човека\", допълни Борисов. По думите му в бъдеще ще има професии, които могат да бъдат изцяло заменени от роботи, но контролът и управлението трябва да остане в човека. Затова, според него, много важно е развитието и на образованието, въпреки че резултатите в тази сфера идват по-късно. Борисов посочи, че е заложено децата още от 3-ти клас да започнат да се учат да програмират. Бойко Борисов наблегна, че е много важно да се работи и по осигуряването на нужната киберсигурност, защото заплахите вече ще се пренасят на други нива и ще стават все по-сериозни. \"Когато една цяла система се управлява от машина, ако я хакнеш образно казано, могат да падат самолети, да се удрят влакове или да се вършат куп поразии в метрото, защото всичко е толкова електронизирано и то към днешна дата\", добави премиерът и допълни, че технологиите продължават да се развиват постоянно. Затова той заяви, че високите технологии изискват много по-висока сигурност. Премиерът Борисов се обърна към колегите си от Западните Балкани и информира, че на 4 юли в Солун ще се съберат лидерите на България, Румъния, Гърция и Сърбия, откъдето заедно ще пристигнат в София за срещата с Китай /16+1/. Той счита, че паралелно с изграждането на ж.п. линиите и магистралите, трябва да се поставят и оптичните кабели, за да се подготви развитието на дигиталната инфраструктура. Освен това се работи усилено и по отпадането на роуминга, защото е полезно и за бизнеса и за хората. \"Важното е Балканите да бъдем единни. Имаме рядък шанс да покажем на света нашия си потенциал\", завърши Бойко Борисов.", "date": "2018.06.25", "title": "Борисов: Западните Балкани могат да докажат, че са лидери в сферата на цифровите технологии"}
{"url": "https://www.24chasa.bg/novini/article/6929999", "text": "Най-малко 6 млрд. евро инвестиции са необходими, за да бъде затворен средиземноморският маршрут, по който бежанци от африканските страни проникват в ЕС, каза председателят на Европейския парламент Антонио Таяни, цитиран от германския вестник \"Велт\". \"Срещата на върха на ЕС в края на тази седмица е последен шанс надеждите на половин милиард европейци да не останат излъгани. Страните членки на ЕС трябва да намерят общо решение за регулиране на миграцията в Европа. В противен случай целият проект, въз основа на който бе създаден Европейският съюз, е заплашен от смърт. По примера на споразумението с Турция, което позволи да бъде затворен балканският маршрут, ЕС трябва да инвестира най-малко 6 млрд. евро за закриване и на средиземноморския маршрут\", каза Таяни, цитиран от ТАСС и БТА. Според него е необходимо по-тясно сътрудничество между ЕС и транзитните африкански страни като Мароко, Тунис, Либия, Мали, Мавритания, Чад и Алжир. Предоставяне на финансова подкрепа на тези държави, както бе постъпено с Турция, ще спомогне никой от Северна АФрика повече да не се опитва да се добере до Европа по море. Италианският политик подложи на критика разпределянето на бежанците вътре в ЕС. От общо 650 хиляди молби за убежище, подадени в ЕС за 2017 г., 416 000 са били регистрирани в три страни - Германия, Франция и Италия. Таяни призова на предстоящата среща на върха на ЕС да бъде обсъдена възможността за справедливо разпределяне на бежанците между страните от ЕС. А в друго интервю, публикувано днес в италианския всекидневник \"Месаджеро\", той настоя съдовете на неправителствени организации с мигранти, опериращи в Средиземно море, да имат официално разрешение за такава дейност, а в противен случай корабите им ще бъдат задържани. Тези съдове освен това трябва да предоставят достъп на борда си на военнослужещи от ФРОНТЕКС - граничната агенция на ЕС. \"Не трябва да се допуска те да действат по свое усмотрение и да способстват за нелегалната миграция. Дейността им трябва да бъде или оторизирана, или спряна. Европа трябва да ги контролира\", подчерта Таяни. Според него трябва също така да се засили контролът над източните граници на ЕС, тъй като е възможно да се появи нов канал за нелегална миграция през Албания. Шефът на Европарламента обеща ЕП да работи активно за решаването на миграционния проблем с Австрия, която от 1 юни поема европредседателството.", "date": "2018.06.25", "title": "Таяни: ЕС е заплашен от смърт, ако не намери решение на проблема с миграцията"}
{"url": "https://www.24chasa.bg/novini/article/6930028", "text": "Италианският вътрешен министър Матео Салвини каза при посещението си в Либия днес, че е предложил създаването на центрове за настаняване на мигранти покрай южните граници на Либия, което да помогне за пресичане на потока от бежанци през Средиземно море към Италия, предаде Ройтерс. Салвини, чиято крайнодясна партия \"Лига\" настоява тотално да се пресече потокът от мигранти, бягащи от Африка, и да бъдат изгонени тези, които вече са в Италия, не каза в кои страни трябва да бъдат разположени тези центрове. Либия е главният отправен пункт към Европа по море, след като пътищата от Турция бяха до голяма степен затворени в резултат на нейното споразумение с ЕС през 2016 г. Почти всички мигранти сега пристигат в Италия, макар че потокът им през морето рязко намаля след юли м.г., когато мрежите на каналджиите бяха силно разстроени под силен италиански натиск, а обучената от ЕС либийска брегова охрана започна все по-често да прихваща съдове, натоварени от трафикантите на хора с нелегални мигранти. \"Центрове за прием и идентификация трябва да бъдат създадени във или южно от Либия\", каза Салвини, чиято партия е в управляващата в Италия коалиция от по-малко от месец, след среща в Триполи с либийския вътрешен министър Абдусалам Ашур и със заместник-премиера Ахмед Майтиг. Според Салвини такива центрове ще облекчат миграционния натиск както върху Либия, така и върху Италия. Той не посочи подробности, но изглежда има предвид в тези центрове извън ЕС да се обработват исканията за убежище, за да може след това тези, чиито молби бъдат отхвърлени, да може лесно да бъдат връщани обратно в родните им страни. Салвини благодари на либийската брегова охрана за нейната \"отлична работа\" по прехващане и спасяване на мигранти и добави, че двете страни са \"в пълно съгласие\" по въпросите на имиграцията. Майтиг, който е част от международнопризнатото правителство на Либия, опитващо се да наложи властта си над страната с център Триполи, обаче каза, че то е готово да съдейства по проблемите на миграцията, но \"изцяло отхвърля създаването на лагери за мигранти в Либия\". \"Това не се допуска съгласно законодателството и установените разпоредби в Либия\", подчерта той. Не е известно доколко реалистична е идеята за създаване на центрове за настаняване на мигранти в споменатия от Салвини регион, като се има предвид беззаконието, царящо в пустинния район Сахел с неговите слабо демаркирани граници, което го превръща в благодатен терен за трафикантите на хора, посочва Ройтерс. Салвини неведнъж е изтъквал, че на италианците им е омръзнало от нежеланието на другите страни от ЕС да поемат справедлив дял от мигрантите, достигнали Евросъюза през Италия. Той се зарече да не допуска кораби на хуманитарни организации, действащи край бреговете на Либия през последните години, да разтоварват мигранти в Италия. Италия не разреши на един такъв кораб с над 600 мигранти да дебаркира на Апенините, след което той бе приет от Испания. Втори съд с над 230 мигранти остава блокиран в Средиземно море. Частният товарен кораб \"Александер Мерск\" също чака да бъде насочен към някое пристанище, след като взе на борда си 113 мигранти в морето южно от Италия в петък. \"Ще направим всичко възможно, за да гарантираме, че именно либийските власти патрулират в либийски териториални води, - каза Салвини - като елиминираме намесата на неправителствени (хуманитарни) организации, които искат да се нагърбят с работата на правителствата, а фактически помагат на престъпниците и трафикантите на хора.\" \"Проблемите на Либия трябва да се решават в Либия, а не в други европейски столици\", подчерта той.", "date": "2018.06.25", "title": "Матео Салвини е в Либия за преговори за миграцията (Обновена)"}
{"url": "https://www.24chasa.bg/novini/article/6930035", "text": "Временно е ограничено движението по околовръстния път на Враца при разклона на Костелево, поради пътнотранспортно произшествие, съобщават от Агенция \"Пътна инфраструктура\" /АПИ/. Обходният път е през Враца.                                                                                                                                                                                                                                                                                                                       ", "date": "2018.06.25", "title": "Катастрофа на околовръстния път на Враца \nпри разклона на Костелево"}
{"url": "https://www.24chasa.bg/novini/article/6930040", "text": "Унгарският премиер Виктор Орбан поздрави Реджеп Тайип Ердоган за преизбирането му на президентския пост, като изтъкна, че \"стабилността на Турция е добра новина\" за Европа, а българският премиер Бойко Борисов изрази пожелание в телефонен разговор с турския президент за \"укрепване\" на двустранните връзки, предаде АФП. Премиерите на Унгария и България бяха тази сутрин първите лидери от ЕС, отправили поздравителни послания към Ердоган, който вчера бе преизбран за нов петгодишен президентски мандат, отбелязва агенцията, цитирана от БТА. Виктор Орбан посочи в писмо до турския президент, че \"стабилността на Турция е добра новина за цяла Европа\". \"Нашият континент е изправен пред сериозни проблеми със сигурността и е от основна важност да ги преодолеем чрез предвидимо и ефикасно сътрудничество с Турция\", според съобщение на канцеларията на унгарския премиер. Орбан заяви също, че желае турският президент да посети в скоро време Унгария. Унгария има привилегировани двустранни отношения с Анкара, които тя продължава да поддържа грижливо въпреки ерозията на правовата държава в Турция след осуетения опит за преврат през юли 2016 г.", "date": "2018.06.25", "title": "Орбан поздрави Ердоган за преизбирането му на президентския пост"}
{"url": "https://www.24chasa.bg/novini/article/6929966", "text": "Генералният секретар на НАТО Йенс Столтенберг поздрави днес турския президент Реджеп Тайип Ердоган за преизбирането му на поста, напомняйки \"фундаменталните ценности\", върху които е създаден алиансът - демокрация и правова държава, предаде агенция Франс прес. \"Честитя на президента Ердоган за преизбирането му за президент. Честитя и на турския народ за високото му участие в изборите\", каза Столтенберг при пристигането си на заседание на министрите на външните работи и на отбраната в Люксембург, предава БТА.  Турция е важен член на НАТО поради стратегическото си положение на южния фланг на алианса и географската си близост с Русия и играе ключова роля в борбата срещу Ислямска държава в иракско-сирийската зона, отбелязва АФП. Появи се обаче напрежение с други членове на алианса, специално заради сближаването между Москва и Ердоган, който подписа с Русия договор за покупка на руски ракетни системи С-400. \"НАТО е основана на няколко фундаментални ценности - демокрация, правова държава, лични свободи. Лично аз придавам голямо значение на тези ценности и подчертавам значението им в много столици на НАТО, включително в Анкара, когато се срещам с турските ръководители\", добави Столтенберг.", "date": "2018.06.25", "title": "Йенс Столтенберг поздрави турския президент Ердоган"}
{"url": "https://www.24chasa.bg/novini/article/6930051", "text": "Водач на служебно куче е завел иск в съда да му се платят пари за транспортиране на кучето в командировка до Бургас. Граничният полицай И. М. през миналото лято е бил два пъти по два дни в командировка на летището в Сарафово във връзка с предприемане на неотложни мерки за сигурност на обществени зони през активния летен сезон. Получил е командировъчни, но твърди, му се дължат още 184 лв. за 32 часа извънреден труд, през които е возел кучето от Благоевград до Бургас. Според полицая, при транспортирането той е обслужвал и се грижил за служебно куче. На всеки два часа път е правил 15 минути почивка, за да даде вода и да разходи животното. Според ГД \"Гранична полиция\" обаче, превозването на кучето не е извънреден труд, а са грижи за състоянието и храненето на животното, които полицаят полага по длъжностна характеристика и са същите с тези, когато е на постоянната си работа в Граничния участък-Благоевград. Основната задача на командирования служител е свързана с опазване на обществения ред, но не по време на пътуването, а в района на аерогарата, за което е получил командировъчни, твърдят шефовете му. Районният съд в Благоевград също прецени, че транспорта на кучето не е извънреден труд и отхвърли иска на граничния полицай, като решението не е окончателно и може да се обжалва.", "date": "2018.06.25", "title": "Водач на полицейско куче иска заплащане, че го вози в командировка"}
{"url": "https://www.24chasa.bg/novini/article/6930049", "text": "Северна Корея ще продължи да пренебрегва Япония, ако Токио не спре враждебните действия срещу съседната страна, като мащабни военни учения и усилия за повишаване на военния капацитет, предупредиха севернокорейските медии, цитирани от Ройтерс. Япония се надяваше на среща на върха със севернокорейския лидер Ким Чен Ун, на която министър-председателят Шиндзо Абе да постави въпроса за японските граждани, отвлечени преди десетилетия от Севера. Въпреки срещите на Ким с лидерите на Китай, Южна Корея и САЩ през изминалата година, не е определена дата за среща на върха с Япония, предава БТА.  \"Ако Япония не коригира амбициите си по отношение на мира и сигурността, трябва да разбере, че крайният резултат, при който Япония ще бъде пренебрегната, е неизбежен\", заяви в коментар севернокоерйската информационна агенция КЦТА. \"Япония трябва да спре широкомащабните си военни учения и засилването на военния си капацитет, целящи атака (срещу Севера), да се откаже от враждебната си политика спрямо нас, да скъса с миналото и да покаже искрените си намерения за мир\". През 2002 г. Северна Корея призна, че е отвлякла 13 японци през 70-те и 80-те години, и петима се върнаха у дома. Абе бе обещал, че няма да се примири, докато и останалите не се завърнат, и настоя президентът на САЩ Доналд Тръмп да постави въпроса на срещата си с Ким на 12 юни в Сингапур. В коментара си агенция КЦТА не спомена за отвлечените японци, но за сметка на това порица правителството на Абе, че не е отменило по-рано гражданските учения за евакуация. Япония ги започна миналата година заради ракетните изпитания на Северна Корея. Миналата седмица Токио каза, че след срещата на върха в Сингапур временно ще ги прекрати. Абе я нарече първа стъпка към денуклеаризация, но японски официални лица останаха твърди в позицията, че Япония и САЩ трябва да остават нащрек, докато Северна Корея не предприеме конкретни действия.", "date": "2018.06.25", "title": "Северна Корея ще пренебрегва Япония, ако Токио не спре враждебните действия"}
{"url": "https://www.24chasa.bg/novini/article/6930099", "text": "Общо 11 малки и иновативни фирми бяха отличени на четвъртите годишни награди за стартиращи и иновативни фирми „Големите малки“, които „24 часа“ организира в партньорство с Министерството на икономиката, Изпълнителната агенция за насърчаване на малките и средни предприятия, Българската агенция за експортно застраховане, КРИБ, Пощенска банка, А1, DHL Express Bulgaria, Вода „Михалково”, София тех парк, „Ол ченълс комюникейшънс”. 100 компании се включиха в тазгодишното издание на конкурса „Големите малки“, което е рекорден интерес. За четирите издания на кампанията участниците са над 400 фирми. Наградата в конкурса е реклама на стойност 10 000 лв., която се дава от „24 часа“ и важи както за печатното, така и за онлайн изданието на вестника. Участниците в конкурса пък получават отстъпка от 50% за реклама до края на годината. Шампиони на журито се оказаха „Авто иконом“ и „Школо“. Лъчезар Борисов, зам.-министър на икономиката, който бе и член на журито „Големите малки“ отличи пък Тодор Гигилев, Емил Ставрев и Стоян Симов от „Авто иконом“. Тази компания за ремонт на автомобили без напускане на дома и офиса. Пести време и нерви на клиента. Освен за ремонт, предлагат сервизиране на коли за смяна на гуми, масло, годишен технически преглед и дори завеждане на щета при застраховател и др. Единственото, което трябва да направи клиентът, е да натисне един бутон в мобилното приложение. Представител на фирмата идва, взима колата и я връща с решен проблем. И всичко това на цената на 2 таксита. „Благодаря на организаторите, защото мислят първо за малките. Щастлив съм, че имаме компании с добри идеи“, каза при връчването на наградата Лъчезар Борисов. Малкият бизнес създава 67% от добавената стойност в България, изтъкна той. „Вече две години минаха откакто започнахме това пътуване. Такава услуга не съществуваше никъде по света. Искаме да продължим нататък, за да работим за подобряване безопасността на пътищата и регулиране на пазара на автосервизите“, каза управителят на „Авто иконом“ Стоян Симов. Емил Караниколов, министър на икономиката, пък връчи отличието на ШКОЛО ООД, а призът получи съдружникът Александър Стоянов. ШКОЛО ООД е иновативен и доста успешен стартъп, който помага за “дигиталната революция” в българското образование. Те са създатели на т.нар. електронни дневници, които позволяват на родителите на децата да се информират в реално време за успеха и поведението на своите деца в училище. Но това съвсем не е единствената й дейност. Компанията разработва и други видове училищен софтуер, като предлага цялостно решение за дигитализация на административните процеси в българското училище. Те вече имат над 350 хиляди потребители. „Благодаря на „Големите малки“ за това, което правите за развитието на икономиката. Пожелавам на „24 часа“ догодина да имат поне 1000 участника. Тази година сме подготвили над 200 000 000 лв. за малки компании и старт-ъпи“, каза при връчването на отличието Емил Караниколов. „Тази награда е оценка за нашия труд и показва, че вървим към нашата цел да дигитализираме цялото образование в България“, каза пък Александър Стоянов от „Школо“. Тодор Младенов, изпълнителен директор на София Тех Парк и домакин на събитието връчи отличието на Кунка Петкова, управител на „Био уей“ ООД. Тази нишова компания от Карлово отглежда био гъби Шийтаке по оригинална японска технология върху дъбови трупи. Фирмата съществува едва от 2014 г. За краткото време на своето съществуване е успяла да изгради биоферма, в която гъбите Шийтаке се отглеждат целогодишно. Това е дало възможност да продължат по пътя си и да реализират втората си цел - изграждането на множество семейни биоферми за отглеждане на гъби Шийтаке, на територията на цялата страна чрез франчайз. „Благодарност, че за поредна година сме домакини на такова смислено и мотивиращо събитие, насочено към бъдещето на българската икономика и младите, предприемчиви, упорити и трудолюбиви хора. „София тех парк“ вече се превръща в инкубатор на такива млади компании. Инкубаторът е дом на 21 иновативни компании, при нас намират подкрепа и 11 високотехнологични лаборатории“, каза Тодор Младенов. „Стараем се „София тех парк“ да се превърне в истински дом на иновациите“, допълни той. „Възхищавам се от Вас, от вашата упоритост и кураж да се хвърлите в частна инициатива в тази глобална икономика и да намирате изненадващи идеи“, обърна се Младенов към всички участници в „Големите малки“. „Човек е толкова голям, колкото са големи мечтите му“, каза пък Кунка Петкова. „Декоративни греди“ ЕООД пък бе отличена от кметицата на София Йорданка Фандъкова. Представителят на иновативната компания Емил Иванов получи отличието. Компанията произвежда декоративни греди и дъски от екструдиран полистирол и по този начин спасява горите от изсичане. Техните продукти се продават не само в България, но и в Египет и САЩ. „Поздравявам хората, които работят в реалната икономика и разкриват реални работни места. В София работят около 100 хил. предприятия и 99% са малки и средни предприятия.Столична община чрез фонда за гарантиране на малки и средни предприятия и 13 банки оказват подкрепа на старт-ъпи и иновативни предприятия. До момента са подпомогнати 625 проекта в София за 117 млн лв. с гаранционен ангажимент над 31 млн. лв.“, обяви пред участниците в церемонията Йорданка Фандъкова. „Готино е да ти обърнат внимание благодарение на „24 часа“. Когато не ти обръщат внимание трябва сам да си направиш пътека. Тук виждам, че има път“, каза при получаването на отличието Емил Иванов. Елисавета Христова, представител на „Прима Димов“ ООД пък получи отличието си от ръцете на шефа на икономическата комисия на Народното събрание Петър Кънев. Фирмата е от Добрич и целият й персонал се състои от двама служители. Специализирана е в производството на пробовземни сонди за зърно и други консумативи за бизнеса със зърно. Преди появата на фирмата, на нашия пазар са се предлагали основно вносни сонди сега техният дял е почти нулев. „В българия работещи са около 480 хил. компании. 96% от тях са микрофирми и една от тези микрофирми сега е наградена. Надявам се догодина някоя от тези компании пак да получи тази награда“, каза Петър Кънев. „Радвам се, че има кой да обърне внимание на малките фирми“, благодари Елисавета Христова. Панайот Филипов, изпълнителен директор на Българската агенция за експортно застраховане, пък връчи отличието „Големите малки“ на Сетломир Иванов от „Бъз дринкс“ ООД. Малката фирма произвежда сиропи и безалкохолни напитки от цвят и плод на черен бъз и липа. Тяхната история започва преди 8 години, когато с изненада открили, че в България се продава…. германски сироп от бъз. “Беше вкусна и напомняше малко на старите бабини сиропи, които всички бяхме пили. Зададохме си въпроса - защо я внасяме от Германия?”. Заловили се за работа. Намерили пустеещи поля в Еленския Балкан, които облагородили и започнали да обработват. От набраните билки произвеждат сокове, които са не само здравословни, но и запазват старите традиции на българското село. „С „Големите малки“ и „24 часа“ обиколихме страната и се срещнахме с малкия бизнес, дори „Бъз дринкс“ са наши клиенти“, каза Филипов. Румен Иванов, изпълнителен директор на DHL Express Bulgaria, пък даде отличието на Ася Георгиева от „Смарт систърс“ ООД. Тази фирма произвежда шоколади с екстракти от български билки под марката MURSALA. „От името на екипа на DHL за мен е огромна привилегия да участват в церемонията. Това, което обединява всички участници е ориентацията към клиента и предлагането на страхотен по качество продукт. А в техните продукти се промотира и локалното и българското“, каза Румен Иванов. „Нашата цел е да създаваме чисти продукти. Ние произвеждаме шоколад за настроение. Това е малък проект, произвежда се ръчно, но има голямата цел да представи на света българските билки“, обясни Георгиева. DHL Express Bulgaria пожела да връчи и три извънредни награди на трима от участниците в надпреварата - Смарт Систърс ООД, Пеш Арт и Пипи БГ. Специалните награди на DHL са ваучери за безплатни пратки. Димитър Герджиков от Пощенска банка връчи отличието на Ангелина Стоянова от „Крамас“ ООД. Това е малка фирма от Габрово, която произвежда домашна юфка и макаронени изделия без глутен. „Крамас“ е единственият български производител на паста без глутен от ориз, царевица, елда, боб, грах, леща, нахут и др. Предстои пускане в търговската мрежа на 30 био продукта. „Радвам се да връча тази вкусна награда. Всяка година в журито виждаме как малкият бизнес постоянно генерира нови и нови идеи“, каза Димитър Герджиков. „Тази награда ни помага всички да научат за нашите напълно натурални продукти, които се произвеждат в Балкана“, заяви Ангелина Стоянова. Габриела Козарева, председател на Изпълнителната агенцияа за насърчаване на малки и средни предприятия пък даде отличието „Големите малки“ на Бойчо Бойчев от „ПИПИ БГ“. Това е производител на ръчно направени детски играчки от дърво. “ПиПи“ означава Първи Истински Приятелски Игри. Автор и създател е Анатоли Попов, ученик в Гимназията по Приложни Изкуства от град Трявна. „Благодаря на журито за направения избор. Тази награда е много радваща, защото очевидно инавициите и стремежът към изобретяване започват от най-ранна детска възраст. Детето е измислило първата играчка съвсем малко“, каза Козарева. „Не съм основната причина да сме тук, но аз бях единственият с риза. Благодаря ви“, каза Бойчев. Илияна Захариева, директор „Корпоративни комуникации“ на мобилния оператор А1, пък отличи управителя на „Файнди“ ООД Димитър Босовски. Тази компания произвежда и продава устройства за проследяване на домашни любимци, велосипеди, автомобили и други. Стартира с подкрепата на два акселератора за стъртъпи - инвестиционните фондове Eleven и InnovationCloud. В началото били много малка фирма от трима иноватори с големи мечти и любов към технологиите. Днес, екипът се е увеличил и вече наброява осем души. „Поздравления за победителите. Благодаря на „24 часа“ и издателя Венелина Гочева, че напипват важните неща. Тази компания предлага технологии и иновации и за нас в А1 е много важно да подкрепяме технологичните иновации. Те предлагат пълното техническо решение – хардуер и мобилната апликация, надявам се свързаността да е от А1“, каза Илияна Захариева. „Световната свързаност на нашите продукти е от А1“, отвърна й Димитър Босовски. Евгений Иванов, изпълнителен директор на КРИБ, даде отличието на Йоана Лазарова, управител на „Адванс интернешънъл“ ЕООД. Това е малка инженерингова компания със седем души в офиса. Работят в две направления: осветление и \"умен дом\". В областта на осветлението са уникални за територията на България със системите за естествена осветеност, които предлагат и инсталират (т.нар. ''светловоди\"). „Ние сме малка семейна фирма и инженерна фирма, която въвежда естествената светлина в помещенията. Това е енергийно ефективно и изключително здравословно“, каза при получаването на отличието Йоана Лазарова. „Когато се върнах от Германия не знаех, че така високо ще се оценят нашите усилия“, допълни тя. „Аз съм впечатлен от това, което чух. Преди десетина дена, пак с „24 часа“ имахме една конференция за образованието. Там постигнахме извода, че най-важните в един град са кметът, даскалът, попът, но също така и КРИБ и „24 часа“ - без тях не става. „24 часа“ прави най-добрата подборка на устойчиви и иновативни малки фирми. Пожелавам ви скоро да станете големите големи“, обърна се към гостите на събитието Евгений Иванов.", "date": "2018.06.25", "title": "11 победители в \"Големите малки\", получават реклама за 10 000 лв. от „24 часа“"}
{"url": "https://www.24chasa.bg/novini/article/6930089", "text": "Още 210 души са били спасени в Гибралтарския проток днес, сокато се опитвали да стигнат до Европа от Северна Африка, съобщиха испанските власти, цитирани от Асошиейтед прес и БТА. С това общият брой на спасените от испанските власти мигранти за последните три дни достигна 1000 души. Хубавото време в района през последните дни явно стимулира повече нелегални мигранти да предприемат рискованото пътуване през Средиземно море. Само днес Морската спасителна служба на Испания е успяла да извади живи от морето 155 души, плаващи с осем малки лодки, а испанската Гражданска гвардия и спасила още 55 души. Същевременно испанският министър на икономическото развитие Хосе Луис Абалос изключи варианта Испания да приеме кораба \"Лайвлайн\", превозващ над 200 мигранти, който се намира в Средиземно море и който Италия и Малта отказаха да приемат, предаде ДПА. Министърът заяви в интервю за радио \"Кадена сер\", че Испания не може да се превърне в \"морска спасителна организация на цяла Европа\". Той заяви, че страната му \"не може сама да поема тази отговорност\". Няколко испански пристанища, сред които Барселона и Валенсия, предложиха да приемат кораба. По-рано този месец във Валенсия акостира корабът със стотици мигранти \"Акуариус\", след като Италия и Малка отказаха да го приемат. Днес Националният статистически институт на Испания съобщи, че населението на страната е регистрирало през 2017 г. втора поредна година на демографски прираст заради имиграцията, предаде Ройтерс. В периодът 2012 г. - 2015 г. имаше трайна тенденция към демографски спад, най-вече заради тежката икономическа ситуация в страната. Към 1 януари 2018 г. населението на Испания е достигнало 46,66 млн. души - със 132 263 души повече, отколкото предишната година. Този ръст се дължи най-вече на нетния приток на мигранти, тъй като за 2017 г. броят на починалите в Испания е нараснал с 3,2 процента, а на ражданията е спаднал с 45 процента по данни на института.", "date": "2018.06.25", "title": "Още 210 спасени мигранти за ден в морето край Испания"}
{"url": "https://www.24chasa.bg/novini/article/6930092", "text": "Българският патриарх Неофит се срещна с кардинал Валтер Каспер в сградата на Софийската света митрополия, съобщиха от Българската православна църква. В срещата са участвали Западно- и Средноевропейският митрополит Антоний, Мелнишкият епископ Герасим, който е главен секретар на Светия синод, Белоградчишкият епископ Поликарп - викарий патриарх Неофит, архимандрит Василий - протосингел на Софийската света митрополия, и доц. д-р дякон Иван Иванов, предава БТА. Кардинал Валтер Каспер е почетен председател на Папския институт за християнско единение и е на посещение в страната за празника на Светите апостоли Петър и Павел. Той е предал поздрави от името на папа Франциск на българския патриарх Неофит и на Светия синод на БПЦ-БП. На срещата са били изтъкнати традиционно добрите взаимоотношения между Българската православна църква и Римокатолическата църква, като са били припомнени двете дарения на Свети мощи от Ватикана към Русенската и Доростолската епархия - на Свети Георги Победоносец и на Свети Дасий Доростолски, както и за храмовете, предоставени за ползване на българските православни общности в Европа. \"Светиите правят общението между двете църкви възможно, имайки предвид общата ни история през първото хилядолетие\", е заявил кардинал Каспер. Патриарх Неофит и кардинал Каспер са се обединили около изключително важната роля на семейството, което е ядрото на всяко едно общество. Обсъдени са били и проблемите, пред които е изправена съвременна Европа и обществото, свързани с човешкото достойнство и миграцията. В края на срещата са били разменени подаръци с пожелание за още по-добро съработничество.", "date": "2018.06.25", "title": "Патриарх Неофит се срещна с кардинал Валтер Каспер в Софийската митрополия"}
{"url": "https://www.24chasa.bg/novini/article/6930090", "text": "Полицията в Балчик задържа пиян служител на автомивка, отмъкнал чужд автомобил. Около 01:55 часа на 25 юни е получено съобщение за кражба на на лек автомобил „Опел” с добричка регистрация, оставен на автомивка на територията на град Балчик. От последвалите незабавни следствени и оперативни действия, колата е намерена по ул. „Странджа” в Балчик. В близост до нея във видимо нетрезво състояние е установен извършителят на деянието Д.А. (40 г.) от Балчик, служител в търговския обект. По случая е образувано бързо полицейско производство.", "date": "2018.06.25", "title": "Пиян открадна кола от автомивка в Балчик"}
{"url": "https://www.24chasa.bg/novini/article/6930098", "text": "Опозиционните партии не са имали равни условия за воденето на предизборни кампании в Турция, а сегашният президент и управляващата партия са имали прекомерни предимства, включително в медиите. Това обяви днес Организацията за сигурност и сътрудничество в Европа (ОССЕ), цитирана от Ройтерс. Ограниченията, които видяхме, че са наложени върху основните свободи, оказаха влияние върху тези избори. Надявам се Турция да премахне тези ограничения, колкото е възможно по-скоро, каза Игнасио Санчес Амор, ръководител на краткосрочната мисия на ОССЕ в Турция, предава БТА. Наблюдателите от ОССЕ обаче похвалиха високата избирателна активност на турските граждани на изборите. Избирателната активност на вчерашните президентски и парламентарни избори в Турция бе 87 процента, посочва Ройтерс.", "date": "2018.06.25", "title": "ОССЕ: Опозиционните партии не са имали равни условия за предизборни кампании в Турция"}
{"url": "https://www.24chasa.bg/novini/article/6929605", "text": "Трима гости на фестивала \"Франкофоли\" в Благоевград бяха спипани с наркотици, съобщи полицията. В петъчната вечер, когато бяха първите концерти, в парк \"Македония\", на мястото, където се провеждаше феста, е арестуван 24-годишният Д. В. от Лом. При проверка около 22,30 ч полицаите открили у него три броя цигари, съдържащи канабис, с общо тегло 2 грама. През втората вечер на феста, около 22 ч в зоната на парка, са арестувани още 38-годишният И. Д. от Плевен и 37-годишният А. Д. от Бургас. Те също носели в джобовете си по няколко саморъчно свити цигари марихуана и хартиени топчета, в които имало стрит сух канабис. Тримата са задържани и срещу тях са образувани досъдебни производства", "date": "2018.06.25", "title": "Хванаха трима с дрога на фестивала \"Франкофоли\""}
{"url": "https://www.24chasa.bg/novini/article/6929601", "text": "Президентът на Русия Владимир Путин ще позвъни на президента на Турция Реджеп Тайип Ердоган, за да го поздрави с преизбирането на поста държавен глава. Това съобщи днес пред журналисти говорителят на Кремъл Дмитрий Песков, цитиран от ТАСС и БТА. Президентът планира в течение на деня лично да го поздрави в телефонен разговор, съобщи Песков. Говорителят припомни, че Владимир Путин вече изпрати поздравителна телеграма на Ердоган.", "date": "2018.06.25", "title": "Путин ще позвъни на Ердоган, за да го поздрави лично за преизбирането"}
{"url": "https://www.24chasa.bg/novini/article/6929620", "text": "Облаци дим се издигат от незаконно бунище в град Згеж в Централна Полша, автомобилни гуми горят в Тшебин в южната част на страната, а във Варшава пламъци поглъщат стари мебели. Навсякъде в Полша горят много сметища, като никога досега. Тази годината броят им вече е тревожно голям - има 85 такива случая, предупреждава министерството на околната среда. Правителството казва, че това е работа на престъпници, действащи в сектора на управление на отпадъците. \"Ще се справим с мафията с отпадъците\", обяви премиерът Матеуш Моравецки. Твърди се, че бандите забогатяват от вноса на смет от чужбина, част от който е незаконен. За да реализират бърза печалба, те не складират и не обработват боклука по правилата, а просто го изгарят, предава БТА. \"Поне що се отнася до незаконните бунища, има основания да се допусне, че пожарите са умишлено запалени, за да бъдат премахнати отпадъците\", каза министерството на околната среда в отговор на запитване от ДПА. Точната причина за пожарите все още се разследва. Според Агенцията за защита на околната среда през 2016 г. Полша е внесла около 951 021 тона боклук от Европа. На страни като Германия, Великобритания и Италия, които изпращат в чужбина голяма част от отпадъците си, складирането и обработката им в Полша често им излиза по-евтино, отколкото у дома. Те спестяват, а полската промишленост за преработка на боклуците печели. Полските медии предполагат, че секторът за управление на отпадъците ще има още повече работа, след като Китай реши от тази година да престане да внася отпадъци от чужбина, а Германия бе един от най-големите износители на смет за Китай. \"В германските центрове за разделно събиране и рециклиране се натрупаха много балирани отпадъци и компаниите трябваше да намерят къде другаде да ги изпращат\", обяснява Роман Малец, инженер от Института за управление на отпадъците и рециклирането към Техническия университет в Дрезден. Износът на отпадъци в Китай се пренасочи на първо място към други азиатски страни като Виетнам и Малайзия, отбеляза той и добави: \"Вероятно проучени са били и възможностите в Европа\". \"Дали германските компании карат повече боклук в Полша все още не може да се каже със сигурност. Още няма съответна статистика\". Въпреки това има много критики към сектора за обработка на отпадъците в Полша. Дори операторите на законните бунища са подозирани в палежи. Пламъците могат бързо да разчистят място за нов боклук, например, който досега е бил доставян в Китай, посочват специалисти по околната среда. Законното складиране на отпадъци просто не носи печалба, твърдят активистки организации като \"Еко Патрол\". Експерти от индустрията възразяват срещу подобни твърдения. \"Погрешно е да се смята, че сегашният проблем е причинен само от изгарянето на боклук от чужбина или на незаконен боклук\", заявява Агнешка Фюк, глава на компанията A Те Еф Полска (ATF Polska), специализирала се в преработка на отпадъци. \"До голяма степен гори собственият ни боклук.\" Тя каза, че индустрията е претоварена от количеството отпадъци, което се увеличава с всяка изминала година. \"Блокада на вноса няма да реши проблема на Полша със сметта.\" Вината за пожарите не е само на предполагаемите подпалвачи, добавя Фюк, а по-скоро на полското законодателство, което е работено на парче. Тя твърди, че правителството трябва да поеме своята отговорност. \"Те разрешават срокове за складиране на отпадъците до три години, това е достатъчно време възпламеняващи се газове да се натрупат и боклукът да пламне от само себе си\", каза тя. Освен това бяха извършени неадекватни проверки дали вносителите на отпадъци имат достатъчно пари да ги рециклират. Сметищата се наблюдават адекватно и в резултат никой не знае какво точно гори. Полското правителство иска бързо да промени това и готви проекти на по-строги закони. Фюк обаче твърди, че вече е прекалено късно, що се отнася до опасните последици за хората и околната среда. Според проучвания на организацията за защита на околната среда \"Хийл Полша\" (Heal Polska), пожарите на бунищата създават отровни и висококанцерогенни вещества, които поляците сега вдишват. \"Тази вреда не може да бъде поправена\", казва Фюк.", "date": "2018.06.25", "title": "Сметища в Полша горят, Варшава взима мерки срещу мафията с отпадъците"}
{"url": "https://www.24chasa.bg/novini/article/6929649", "text": "Изключително важно е новият европейски бюджет да не намали средствата за Общата селскостопанска политика и за кохезионната политика и да отдели достатъчно пари за политики за младежите. Това каза в Брюксел председателят на ПГ на ГЕРБ и заместник-председател на партията Цветан Цветанов. В белгийската столица Цветанов и евродепутатът Естер Де Ланге съпредседателстват 27-ата среща на върха на председателите на ПГ от ЕНП в националните парламенти. Срещата е посветена на Многогодишната финансова рамка след 2020 година, сигурността на границите, борбата с тероризма и киберсигурността, съобщиха от пресцентъра на ГЕРБ.  По отношение на европейския бюджет Цветан Цветанов подчерта, че процесът по договарянето трябва да бъде приключен преди европейските избори догодина, за да не стане жертва на популистки аргументи по време на кампанията. Във форума участват и заместник-председателят на ЕИБ Александър Щуб, европейският комисар за сигурност Джулиян Кинг, евродепутатът от ГЕРБ/ЕНП Андрей Новаков, който е и заместник-координатор за регионалното развитие, други евродепутати и депутати от националните парламенти. Следобедната сесия ще бъде посветена на сигурността. Участниците в срещата на върха ще обсъдят и европейските избори с директора на кампанията на ЕНП Дара Мърфи.", "date": "2018.06.25", "title": "Цветанов: Договарянето на евробюджета трябва да приключи преди изборите догодина (Снимки)"}
{"url": "https://www.24chasa.bg/novini/article/6929661", "text": "Германското правителство се надява на конструктивни отношения с Анкара след предсрочните избори в неделя, заяви днес на брифинг правителственият говорител Щефен Зайберт, цитиран от ТАСС. Говорителят каза, че правителството се е запознало с предварителните резултати от президентските и парламентарните избори в Турция, но ще изчака окончателните резултати и оценката на Организацията за сигурност и сътрудничество в Европа /ОССЕ/ за процеса на изборите, предава БТА. Зайберт каза, че канцлерът Ангела Меркел ще поздрави Ердоган \"в подходящото време\". Същевременно говорителката на външното министерство Мария Адебар каза, че по време на изборите в Турция са били задържани трима германски граждани, но не може да потвърди, че става дума за наблюдатели на изборите. По-рано турски медии съобщиха, че в неделя са задържани 10 чужденци от Франция, Германия и Италия, за които се смята, че може да са се намесили в процеса на гласуване.", "date": "2018.06.25", "title": "Германия се надява на конструктивни отношения с Турция"}
{"url": "https://www.24chasa.bg/novini/article/6929679", "text": "Германската канцлерка Ангела Меркел я очаква решаваща седмица, която може да определи бъдещето на нейното правителство. Канцлерът се бори със свързани с миграционната политика кризи, както в чужбина, така и в страната, предаде ДПА. Меркел се бори да избегне конфликт с вътрешния министър Хорст Зеехофер за това кой да бъде допускан в страната. Министърът, който е и лидер на коалиционната партия Християнсоциален съюз (ХСС), заплаши, че от началото на юли ще започне да спира бежанци на границата, предаде БТА.  Днес канцлерката ще се срещне с представители на дясноцентристката си партия Християндемократически съюз (ХДС), най-влиятелния член на коалицията. Във вторник й предстоят срещи с лидери на коалицията. През уикенда заместник-лидерът на Германската социалдемократическа партия (ГСДП) Ралф Щегнер заяви пред медиите, че неговата партия няма да подкрепи незабавно връщане на мигрантите, пристигащи на германската граница. Източници в ГСДП съобщиха пред ДПА, че партията се готви за евентуални предсрочни избори, ако коалицията се разпадне. В четвъртък лидерите на страните от ЕС ще се срещнат в Брюксел, за да се опитат да постигнат напредък в намирането на европейско решение на миграционната дилема. Зеехофер и ХСС трябва да дадат на Меркел повече време за решаване на миграционния проблем, заяви еврокомисарят по бюджета и човешките ресурси Гюнтер Йотингер, член на ХДС. Той добави, че според него до срещата на лидерите ще бъде постигнат напредък. \"Но това няма да е консенсус като този, който очакват някои членове на ХСС\", предупреди той.", "date": "2018.06.25", "title": "Меркел я чака тежка седмица заради миграционната политика"}
{"url": "https://www.24chasa.bg/novini/article/6929681", "text": "Албанската полиция откри в пристанище Дуръс 3 450 000 евро, скрити в два автомобила тойота ярис без регистрационни номера, транспортирани от Белгия от албанска фирма, предаде агенция МИА, цитирана от БТА. Автомобилите били претърсени по сигнал на Европол, след като влекачът, на който били натоварени, пристигнал с ферибот от италианското пристанище Анкона. Засега са арестувани трима души и са снети пръстови отпечатъци от парите. Задържан е собственикът на фирмата, извършваща транспортирането, който казал в полицията, че има договор с фирма от Косово. Арестувани са и синът на собственика и шофьорът на камиона. Експертизата показала, че заловените пари не са фалшиви, а полицията подозира, че са свързани с престъпна дейност. В четвъртък лидерът на опозиционната Демократическа партия Лулзим Баша отправи тежки обвинения срещу депутата от управляващата Социалистическа партия Таолант Бала, че \"преди три дни бил в Германия и купил автомобил тойота ярис, натоварен с 1,5 милиона евро от наркотици\". Попитан откъде има тази информация, която сега се потвърждава като вярна, Баша отговори, че е казал всичко в четвъртък. Бала отрече да е бил в Германия.", "date": "2018.06.25", "title": "Албанската полиция откри близо 3,5 милиона евро в два автомобила"}
{"url": "https://www.24chasa.bg/novini/article/6929752", "text": "Коалицията на италианската десница, предвождана от партията Лига, отбеляза вчера успехи на втория тур на частичните местни избори в Италия, предаде Франс прес. Десните победиха в няколко от традиционни бастиони на левите. Демократическата партия загуби Пиза, Маса и Сиена, които управляваше от десетилетия. И в трите града победиха кандидатите на дясноцентристката коалиция, включваща Лигата, \"Напред Италия\" и \"Италиански братя\", предаде БТА. В град Имола, управляван от левите в продължение на 73 години, спечели кандидатът на Движение \"Пет звезди\". То спечели също в Авелино, но загуби в Рагуза. Общо дясната коалиция, която бе на власт в три града преди частичните местни избори, сега има 11 кметове. Левицата призна победата на опонентите си. \"Трябва да се променим и да извършим преустройство. Със скромност и кураж. Една нова Демократическа партия за едно ново лявоцентристко пространство\", написа в Туитър временно изпълняващият длъжността национален секретар на партията Маурицио Мартина.", "date": "2018.06.25", "title": "Десницата отне още няколко големи града от левицата на частичните избори в Италия"}
{"url": "https://www.24chasa.bg/novini/article/6929501", "text": "ДАИ не може да контролира ефективно транспорта, видя се през годините. При никое правителство. Това каза премиерът Бойко Борисов след среща с превозвачи, най-вече от автобусния бранш.   На  срещата Борисов е разпоредил на един от вносителите на проектозакона за Българска автомобилна камара да го изтегли. По повод предложението ДАИ (не стана ясно дали има предвид Изпълнителна агенция \"Автомобилна администрация\" - б. а.) да отиде в КАТ Борисов заяви - седнете, изговорете го, наложете го, защото и за тях ще е добре. Думите му бяха към депутатите, както и към представителите на бранша. \"Така че изтегляте законопроекта, сядате в спокойна обстановка всички заинтересовани страни и го довеждате дотам секторът да бъде успокоен, дисциплиниран\", поръча Борисов. Той поиска на 100% ефективен контрол и без никаква лобистка линия, \"по която да ни упрекват\". През годините той работел с превозвачите и са си имали доверие. \"По никакъв начин не бих го нарушил,\", заяви той. Част от бранша скочи срещу законопроекта, който прехвърля част от правомощията на \"Автомобилна администрация\" на камарата, която ще бъде създадена. \"Изключително съм недоволен с прокарваната линия министерството на транспорта да има съвещателин глас. Първо аз не бих го допеснал. Принципалът и отговорникът за този сектор е министърът на транспорта. Лицензите се издават там\", каза премиерът. Той предложи, ако все пак се реши да се създаде камара,  в нея \"да бъдат разделени камионите от рейсовете\". ", "date": "2018.06.25", "title": "Борисов: ДАИ да мине към КАТ? Седнете, изговорете го, наложете го (Видео)"}
{"url": "https://www.24chasa.bg/novini/article/6929646", "text": "Бившият генерален секретар на НАТО Хавиер Солана попадна в черния списък на САЩ и няма право да влиза в страната, предава  . Властите във Вашингтон са му отказали виза заради неговото посещение в Иран, на който президентът Доналд Тръмп наложи санкции през май заради ядрената програма. Солана беше поканен от близкия до демократите Институт „Брукингс“ във Вашингтон, но е получил отказ заради „визитата си във вражеската държава“, съобщава вестник „Паис“. Испанският политик твърди пред изданието, че е в процедура на получаване на виза. Хавиер Солана беше генерален секретар на НАТО в периода от 1995 до 1999 г. По време на неговия мандат алиансът за пръв път се разшири на Изток, включвайки страните от Вишеградската четворка през 1998 г. На следващата 1999 г. НАТО се намеси в конфликта в бивша Югославия, слагайки край на сръбската политика на геноцид над албанците в Косово.", "date": "2018.06.25", "title": "Бивш генерален секретар на НАТО в черния списък на САЩ"}
{"url": "https://www.24chasa.bg/novini/article/6929784", "text": "Резолюцията на Общото събрание на ООН за незабавно изтегляне на руските войски от Приднестровието не е победа на молдовската дипломация, както смята Кишинев, а резултат от политиката на САЩ, заяви пред \"Независимая газета\" (НГ) германският експерт Александър Рар. Заради връхлетялата го миграционна криза ЕС се занимава със собствените си проблеми и е обърнал гръб на Молдова - фактически Европа е отстъпила страната на американците, чиято цел е да изтласкат от региона Русия. Това може да сложи край на миротворческата мисия в този регион, смята аналитикът. \"Ръководството на Молдова, нейното правителство и парламентът не биха могли самостоятелно \"да прокарат\" в ООН резолюция за изтегляне на руските войски от Приднестровието. Зад успеха на тази акция стоят САЩ, поставили си задача да изтласкат Русия от постсъветското пространство. Хората в Приднестровието обаче имат свое виждане за присъствието на Русия в региона и САЩ ще трябва да се съобразят с това. ЕС в момента се бори със собствени проблеми, свързани по-специално с мигрантите, и не му е до Молдова. Можем да кажем, че ЕС е оставил тази страна изцяло на американците. И общността няма да се занимава с приднестровското уреждане, както преди, този процес също ще бъде поет от САЩ. Натискът на Запада върху Русия ще се усеща не само в Приднестровието: американците се заловиха вече с молдовските избори - първо с местните, а наесен и с парламентарните. Целта е да засилят прозападната ориентация на страната, да не допуснат смяна на външнополитическия й вектор с евразийски и проруски\", обясни пред НГ Александър Рар, научен сътрудник на Германско-руския форум. Резолюцията на ООН за изтегляне на руските войски е декларативна, посочи експертът. Задачата й е да покаже кой има тежката дума. Затова западните медии изобщо не реагираха, щом ООН гласува документа. Но в зоната за сигурност по Днестър, контролирана от тристранните миротворчески сили (по един батальон от Молдова, Приднестровието и Русия плюс украински военни наблюдатели), започна движение на руска военна техника. Приднестровската делегация в Обединената контролна комисия (ОКК), наблюдаваща зоната за сигурност, сочи за причина възникналото напрежение около бившия район на бойни действия. Молдовската страна в комисията обаче заяви протест - в движението на военни машини и бронетранспортьори по приднестровските пътища тя вижда демонстрация на сила от страна на Русия. Молдовски медии информираха примерно, че на магистралата Дубосари - Григориопол - Тираспол (в Приднестровието) са забелязани колони от техника с военно предназначение на Оперативната група руски войски, за чието прехвърляне не бе съобщено предварително. Става дума за 11 бронетранспортьора и 25 камиона УРАЛ, ЗИЛ и УАЗ. Има данни, че номерата на повечето единици бойна техника са били скрити, информира сайтът vesti.md. Руски представители в ОКК обясниха, че техниката е изпратена към складовете с боеприпаси с цел подсилване на охраната им. Ще припомним, че на 22 юни Общото събрание на ООН призова Русия да изтегли войските си от Приднестровието. Документът, внесен от Молдова, бе приет с обикновено мнозинство - \"за\" гласуваха 64 страни, против - 15, а 83 се въздържаха. Историята с тази резолюция до голяма степен е спектакъл, предназначен за зрителите в чужбина, отбеляза Игор Шорников, директор на Института за социално-политически изследвания и регионално развитие. \"Миротворческата операция на Русия по Днестър, както и мирът в нашия регион, станаха заложници на трудната предизборна ситуация в Молдова. В навечерието на вота за парламент, насрочен за ноември, властта се показа крайно уязвима за натиска от Запад. За да опазят сегашния режим, Конституционният съд, парламентът и правителството трябва да демонстрират дейни усилия за преустановяване на руското военно присъствие\", заяви Шорников. По думите му точно това цели неспиращият вече над година политическо-дипломатически натиск на Кишинев върху миротворческия механизъм. Молдовското ръководство впрочем изтъква в последно време, че искането за изтегляне не засяга миротворците. Външният министър на Приднестровието Виталий Игнатиев обаче подчерта, че \"в региона няма никакви други руски военнослужещи освен миротворческия контингент, а изтеглянето на миротворците без съгласието на приднестровския народ е недопустимо\". Резолюцията на Общото събрание на ООН за Приднестровието няма да е фактор за по-нататъшен напредък на преговорите между Кишинев и Тираспол, заяви Дмитрий Полянски, заместник на постоянния представител на Русия към световната организация. Приетата от ООН резолюция сериозно ще увреди молдовско-руските отношения, заяви президентът на Молдова Игор Додон. \"Молдовското правителство внесе в ООН инициатива за изтегляне на руските войски от територията на Молдова, целяща единствено да изостри ситуацията в страната и сериозно да накърни молдовско-руските отношения. Резолюцията само ще влошава позициите на Кишинев, включително засягащи стремежа към възможно най-бързо политическо уреждане на приднестровския конфликт\", каза Додон. Междувременно премиерът на Молдова Павел Филип окачестви приетата от ООН резолюция за Приднестровието като успех за молдовската дипломация. Бившият приднестровски външен министър Владимир Ястребчак коментира за НГ, че \"теоретично Кишинев има право да иска изтегляне на руските войски\". Но трябва за целта да анулира своя подпис под споразумението от 1992 г., според което руските миротворци влязоха в Приднестровието, посочи политикът. \"Тогава трябва да възстановим разграничителната линия между страните\", добави той и уточни, че по това не се работи. Ястребчак свърза действията на Молдова, прокарала резолюцията за Приднестровието в ООН, с предстоящите парламентарни избори в страната - кишиневските власти не желаят да спечелят партиите, обявили се за развитие на връзките с Русия. \"В Молдова няма категорично проруски партии, нито политици, но има такива избиратели, това е положението. Игрите се водят именно около хора от тази категория\", добави той. В Кишинев вчера се състоя протест срещу непризнаването на резултата от изборите за столичен кмет. ЦИК обяви, че начело на общината е избран Андрей Нъстасе, председател на движението \"Достойнство и истина\". Но градският съд, а после и апелативният не потвърдиха мандата му. Опозицията твърди, че съдебните решения са политически, продиктувани от лидера на управляващата Демократическа партия Влад Плахотнюк. Демонстрантите предложиха протестът да премине в гражданско неподчинение. /БТА/", "date": "2018.06.25", "title": "САЩ отнеха Молдова от Евросъюза"}
{"url": "https://www.24chasa.bg/novini/article/6929793", "text": "Само 78 жени ще има в новия, 600-местен турски парламент, показват изчисленията на базата на неофициалните резултати от предсрочните парламентарни избори в Турция вчера, информира телевизия Хабертюрк. Според информацията, цитирана от \"Хюриет дейли нюз\", едва 78 жени са били избрани за депутати вчера. За сравнение, на изборите през 2015 г. 74 жени са извоювали места в 550-местния тогава Меджлис, предава БТА. Партията на справедливостта и развитието (ПСР) на президента Реджеп Тайип Ердоган е осигурила депутатски мандати за 39 жени на последните избори. Основната опозиционна сила - Народнорепубликанската партия (НРП) - изпраща в парламента 14 жени, а прокюрдската Демократична партия на народите (ДПН) - 19. Едва три от депутатките в Меджлиса ще бъдат от Партията на националистическото действие (ПНД). Също толкова ще има и \"Добра партия\" на Мерал Акшенер, сочат прогнозните изчисления въз основа на неофициалните резултати.", "date": "2018.06.25", "title": "Едва 78 депутатки ще има в турския парламент"}
{"url": "https://www.24chasa.bg/novini/article/6929804", "text": "Законът беше приет през март и оттогава се натрупва напрежение: Латвия ще засили значително ролята на латвийския език в училищата на живеещите в страната малцинства, предимно за сметка на руския. Мярка, която беше порицана от някои латвийци от руски произход, както и от Москва. Според гласувания от парламента в Рига закон от септември 2019 г. 80 на сто от учебния материал ще се преподава на латвийски във всички начални и средни училища в райони, населени с малцинства. В момента на латвийски се преподава средно в 40 на сто от часовете. Целта на реформата е да позволи на учениците, за които латвийският не е майчин език, да имат по-добри езикови умения, когато достигнат изпитите в края на средното образование. Те се провеждат само на латвийски и са от жизненоважно значение за получаването на достъп до по-ниски такси за обучение във висши учебни заведения. По този начин ще се улесни достъпът на тези ученици до висше образование. \"Всички деца трябва да имат еднакъв достъп до образование\", заяви пред АФП депутатът центрист Райвис Дзинтарс, поддръжник на реформата. През 2014 г. омбудсманът Юрис Янсонс вече призоваваше за промяна на действащата система, която според него \"напомня на сегрегация по етнически признак\". Реформата ще се отрази най-силно на руската общност. Рускоезичното малцинство е най-голямото в малката страна с 1,9 милиона жители (24 на сто от населението) и далеч изпреварва останалите малцинства (полско, еврейско, украинско и беларуско). Самите латвийци са 62 на сто от населението. Общо 12 на сто от началните и средните училища в страната са руски (94 учебни заведения). 7,5 на сто са двуезични училища, където има руски и латвийски класове (54 учебни заведения). Случаят бързо получи политико-дипломатическо измерение. Постоянният представител на Русия в ОССЕ Александър Лукашевич порица това като \"продължаване на дискриминационната политика, целяща насилствено асимилиране на рускоезичното население\" на Латвия. Кремъл е повдигал въпроса пред своите европейски партньори, съобщи неотдавна руският президент Владимир Путин и добави: \"Надявам се, че ще се засрамят. Те отделят особено внимание на правата на човека извън ЕС, но в ЕС самите те ги нарушават\". Руският юрист Иля Шаблински, член на Съвета по правата на човека към президента Владимир Путин, има намерение според руския всекидневник \"Независимая газета\" да посети Латвия през юни, за да \"проучи конфликта\" във връзка с училищата. Рига веднага отвърна на удара: \"Руските чиновници могат да правят инспекции в своята страна, но подобна дейност няма да бъде толерирана в Латвия\". Шаблински отрече пред АФП, че иска да прави \"инспекция\" и добави, че е получил \"забрана да влиза в Латвия за срок от шест месеца\". Латвия поддържа специални отношения с Русия. Балтийската страна получи независимост през 1918 г., но от 1944 г. до 1990 г. беше окупирана от СССР. Десетки хиляди латвийци бяха депортирани през съветската епоха, а същият брой руснаци дойдоха да колонизират Латвия, променяйки чувствително етническо-лингвистичния баланс. В името на масираната русификация тогава беше създадена двуезична учебна система - едновременно латвийска и руска. В Латвия реформата на училищата на малцинствата предизвика недоволството на партията \"Руски съюз\", която защитава интересите на рускоезичната общност. Тя организира редовно протестни прояви, а сега има и политическа мотивация с приближаването на предвидените за 6 октомври парламентарни избори. \"Руснаците не се предават\", пише на някои плакати на подобни протести. Или например: \"Права сутрин, лоялност вечер\", което подсказва, че верността на рускоговорящите към латвийската държава зависи от удовлетворяването на техните искания. \"Имам двама синове и внуци. Искам да получат руско, а не латвийско образование\", каза пред АФП 54-годишният Валери Андреев. Но тези протести привличат само няколкостотин участници, предимно на възраст. Те са далеч от 15-те хиляди протестиращи, предимно младежи и студенти, които се събираха на подобни протести през 2004 г., когато Рига се опитваше да засили изучаването на латвийския в училищата. По-късно руските активисти не успяха да постигнат обявяването на руския за втори официален език на Латвия: през 2012 г. беше организиран референдум по този въпрос, 75 на сто от участниците в който гласуваха с \"нет\". Днес повечето рускоговорящи в Латвия, включително организации на ученици и преподаватели, не се противопоставят открито на наскоро приетата учебна реформа. Руските семейства впрочем все по-често изпращат децата си в латвийски училища. Що се отнася до другите малцинства, те не се противопоставят на реформата. Точно обратното, Конгресът на украинците в Латвия и еврейската общност я подкрепят. \"Когато посещавам Израел, виждам един проблем: тъй като арабският е втори официален език (в тази страна), много палестински деца са ощетени, защото, тъй като не им се е наложило да научат иврит, по-късно срещат проблеми в университета\", където не се влиза, ако не говориш иврит, заяви пред АФП главният равин на Рига Менашем Баркахан. \"Реформата на образованието в Латвия ще помогне да се избегне подобна ситуация\", смята той. (От БТА)", "date": "2018.06.25", "title": "Повече латвийски и по-малко руски в училищата предвижда нова реформа"}
{"url": "https://www.24chasa.bg/novini/article/6929342", "text": "Заради 15 огнища на африканска чума по свинете в окръг Тулча, Румъния, на граничните контролно-пропускателни пунктове Кардам и Дуранкулак се засилва контролната дейност – стана ясно на заседание на Областната епизиотична комисия-Добрич. На границата ще охраняват и инспектори от Областната дирекция по безопасност на храните, които заедно с „Гранична полиция”, „Полиция”, Митници” и други органи, ще конфискуват внесено свинско месо и колбаси от него от Румъния и Унгария. Ще се претърсва и личния багаж на пътниците, защото се забранява и вносът на месо за лична консумация.. В момента у нас няма огнище на африканска чума по свинете – каза д-р Анелия Андонова, директор на Областната агенция за безопасност на храните. „При наличие на проблеми, ще се преминава и към дезикфекциране на транспортни средства на границата” – добави тя. От областната агенция ще провеждат срещи със свинепроизводители и ловци, за да разяснят симптомите на болестта. „За тази болест няма открито лечение, тя напада млади и стари животни и резултатът е смъртност” – каза д-р Борислав Каменов. „Разпространението й става чрез битови отпадъци, изхранване на животните с кухненски отпадъци и чрез дивите животни, които имат както движение през границата и влизат от Румъния, така и вътрешно движение” -обявиха лекарите. „Опасността е голяма” – алармираха още веднъж те. Общините да предприемат действия за извършване на дезакаризация и дезинсекция на тревни и водни площи с цел недопускане разпространението на заразата чрез кърлежи, комари и други насекоми. Предложено бе още въвеждането приоритетно на контрол на моторни превозни следства за превоз на животни без документи, забрана за въвеждане на територията на област Добрич от държави членки на ЕС и от трети страни на свинско месо и суровини и храни, съдържащи в състава си свинско месо, предназначени за лична консумация. Общините трябва да определят терени за загробване на умрели животни до 4 юли – реши Областната епизоотична комисия. На територията на област Добрич има няколко големи свиневъдни ферми, информира д-р Каменов. Най-голяма е фермата в село Козлодуйци, община Добричка, където се отглеждат 45 хил. свине, в село Дъбовик, община Генерал Тошево – 12 хил. прасета за угояване, село Къпиново, община Генерал Тошево – две ферми за свине майки, всяка с по 720 броя животни, и в съседство се намира още една ферма за отглеждане на малки прасенца с 6 хил. броя животни. Освен големите обекти има и няколко ферми с по-малък брой животни – две ферми в село Ловчанци, община Добричка, с 1240 броя животни и един обект в село Карапелит, община Добричка с капацитет 900 прасета. На спешни срещи с тях ще се говори за за дезинфекция на обектите и за това огражданенията да са изправни – каза още д-р Каменов. Той съобщи, че е направена карта на движението но дивите прасета в област Добрич от Тулча, през Силистра. Според нея, невралгичните пунктове са местна група диви прасета в района на село Житница, трасе село Батово-село Нова Камена, което дивите прасета могат да пробягат и с 90 км/ч.", "date": "2018.06.25", "title": "Конфискуват сурово свинско месо на граничните пунктове Кардам и Дуранкулак  (Обновена)"}
{"url": "https://www.24chasa.bg/novini/article/6928732", "text": "На 14 януари 2015 г. тежковъоръжени антимафиоти атакуват луксозен имот в столичния кв. “Бояна”. Над 200 полицаи и прокурори са вдигнати на крак при спецакция срещу банда, за която се твърди, че е свързана с 3 поръчки за убийства, палежи, наркотрафик, държане на оръжие, данъчни престъпления. Акцията се провежда ден преди в София да пристигне тогавашният държавен секретар на САЩ Джон Кери. Затова и част от живеещите в квартала мислят, че многото полиция е заради американския гост. Цял ден прокурори и полицаи търсят доказателства в луксозния имот. Техни колеги по същото време тарашат още 9 адреса в столицата. В ареста за задържани 47-годишната тогава бизнесдама Мила Георгиева, собственичка на палата в “Бояна”, бившият ѝ мъж Михаил Георгиев, брат ѝ Ангел Ангелов, доведеният ѝ брат Максим Кулишев, бившата барета Мирослав Стоянов, Георги Божилов-Тениса и Олег Попов. След издирване е хванат и Пламен Цеков-Тлъстуша. Синът на Мила и Михаил Според първоначалните обвинения майката и синът били лидери на бандата, състояща се предимно от роднини и близки приятели. Три години по-късно делото срещу Мила Георгиева и хората ѝ върви в спецсъда. То обаче е само за разпространение на наркотици. Обвиненията, че бандата има в портфолиото си убийства, са прекратени от прокурорите Детелина Йотова и Цветослав Вергов. По информация на “24 часа” към настоящия момент и двамата вече не работят по делото. На 8 юни 2018 г. след 3-годишно укриване Мартин Джито се предаде в ГДБОП. Той бе дирен с еврозаповед за арест, но адвокатът му Иво Найденов твърди, че никой не го е търсел и младият мъж си е бил у дома. Делото срещу него е отделено след изчезването му. Разследването за мокрите поръчки и палежите също е прекратено през 2016 г. поради липса на доказателства, остава само обвинението за участие в група за наркотици. Първоначалните подозрения са, че Джито е и на Радостин Бързанов - Радо Слънцето. Те се базират на показанията на свидетели, трима от тях анонимни, които обаче се отказват от думите си. Пред съда на повечето въпроси отговарят лаконично: “Не помня” и “Казах го, защото ме заплашваха в полицията”. Жоро Шопа, който е смятан за близък до Евелин Банев-Брендо, е прострелян пред хотела си “Мег Лозенец” на столичната ул. “Крум Попов” през юни 2014 г. , но оцелява. “Знам, каквото знаят вестниците. Нямам представа защо съм призован”, казва Жоро Шопа. Другият, сочен за мишена - Тихомир Дочев- Мравката, дава обяснения пред съда, макар и доста несвързани. ( Атентатът срещу него също е през 2014 г. Хората на Мила, с която имали бизнесотношения до 2012 г., го подозирали, че иска да я убие, затова Джито му пратил килъри. Мравката е стар познайник на полицията. Той бе съден и оправдан за убийството на Бай Миле и още 5-има души в ресторант “Славия” на 30 юли 2004 г. Радостин Бързанов - Радо Слънцето, бивш бодигард на боса на ВИС Георги Илиев, също е лаконичен пред съда. “Познавам сина на Мила от заведенията, може би от 18-годишен. През 2013 г. имаше инцидент с бомба под колата ми. Не съм правил проучване откъде и от кого е дошла”, казва Радо Слънцето. Според разследващите бандата е следена два месеца преди антимафиоти да атакуват дома на Мила Георгиева през 2015 г. Свидетели с тайна самоличност разказали, че групата участвала в силови действия и побои. Проговорили и част от сочените за жертви. Според техните показания Мартин давал по 2000 лв. за палежи. Той лично броил пари на свой приятел, за да намери човек, който да подпали дома на съседа му, защото искал да го купи. Друг път поръчал да бъде опожарена кола, паркирана пред палата му в кв. “Бояна”. В края на декември 2016 г. обаче в спецсъда е внесен обвинителен акт, в който вече не се говори за палежи и опити за убийства, а само за марихуана. Бандата започнала да действа през 2012 г., твърди прокуратурата. Мила и синът ѝ Мартин решили да се занимават с разпространение на наркотици. Целта им била да печелят повече пари. Майка и син започнали да обмислят кои доверени хора да приобщят към начинанието си. За да избегнат рискове, те се спрели предимно на роднини и близки приятели, общо 8 души, след тях и двамата братя на Мила - Ангел Ангелов и Максим Кулишев. Срещнали се поотделно с всеки един от тях, за да им предложат да се включат в начинанието. Мила и Мартин били предвидливи и действали конспиративно, запазвайки в тайна един от друг имената на останалите членове на групата. Двамата поставяли задачите, снабдявали на едро останалите с дрога. Всеки от бандата имал своя роля - Ангел Ангелов, Антони Янков, Георги Божилов, Максим Кулишев, Мирослав Стоянов, Олег Попов и Пламен Цеков отговаряли за приемане на поръчките, следели уличните дилъри, търсели пласьори и ги зареждали с марихуана. Според обвинението във Там имало 2 монтирани климатика, а единият прозорец бил затъмнен със син фибран. От средата на май 2012 г. сметките за ток, които плащали наемателите, станали твърде високи. В края на 2012 г. собственикът разбрал, че складът бил разбит и на място намерил стреч фолио, тръби за климатици, разлята нафта, автомобилни гуми и калорифер. При следствен експертимент разследващите обаче не намерили никакви следи, че в помещението се е гледала марихуана. За оранжерията разказва свидетел на име Александър Шаламанов. На първите разпити той твърди, че ходил там 2 пъти, за да бели марихуана. Финансирането на производството идвало от Мила, а доведеният ѝ брат Максим с прякор Миката се занимавал със с торовете и семената, добавя още Шаламанов. Пред съда се отрича от думите си. Дрога е намарена в дома на Максим. Тя била в стъклен буркан и в метална кутия върху хладилника в кухнята. Марихуаната е за 1700 лв. “Медицинската марихуана, която е намерена на 14 януари 2015 г. в дома ми, е лично моя с цел лечение”, гласят обясненията на Максим в съда. Той казва, че работи във фирма, която се занимавала с оранжерии и тежки торове, както и в медицинска компания за козметични продукти. И продължава: “Боледувам от високо кръвно, херния, глаукома, стрес, които лекувам с медицинска марихуана. Според друг свидетел бащата на Мартин Джино - Михаил Георгиев, препредавал поръчките на сина си към по-долустоящи в йерархията. Една от тях била да се установи кой е поръчителят на статия, публикувана във вестник под заглавие “Мартин Георгиев давал 8 хил. лв. да бъдат счупени краката на Кубрат Пулев”. Анонимни свидетели разказват, че Мила била мозъкът на групата, а участници в нея били бившият ѝ мъж Михаил Георгиев и Мирослав Стоянов, който бил служител на МВР. Свидетел твърди, че Мирослав отговарял за взривовете в групата. “Това са единствените доказателства, които уличават Стоянов в престъпление - неведнъж съдът е казал, че не само присъдата, но и обвинението не могат да почиват само на показания на свидетел с тайна самоличност”, гласи становище на съда по време на разследването. Така обвинението за палежи започва да олеква. Друг свидетел със скрита самоличност обяснява, че Джито разпореждал на баща си да кара трева с бус с тайник от близките села около София в “голяма оранжерия”. Тайният мъж обаче не знаел къде се намира. Част от показанията на свидетелите не се потвърждават в съда. “Изненади няма, това е коментират прокурори. Подсъдимият Ангел Ангелов обяснява връзките си с подсъдимите така: “Мартин Георгиев ми е племенник, а Мила – сестра. Михаил Георгиев ми е бивш зет. Максим Кулишев е брат на сестра ми, от различни родители са”. Той твърди, че откритата в дома му марихуана от 1 грам е останала след празненство с приятели. “Аз лично не пуша, след дълго боледуване излекувах детето си и малко преди ареста ми то проходи. Направих сбирка с приятели - на балкона имаше изключително много кутии от цигари”, казва Ангелов. По време на разследването е разпитан и бургаският кримигерой Симеон Стоянчов-Малката Рижа. Пред съдия той казва, че палил шезлонги в Слънчев бряг, когато работил като охрана на Джито. Няколко години по-късно в съда обяснява друго: “Кой е тоя Мартин Георгиев? Ми звучи ми познато името, защото съм гледал новини, и трето, пето. Имам приятел от “Меден рудник” в Бургас, боксьорче е”. Разпитът му в спецсъда не минава гладко. Малката Рижа използва думи и изрази като “ще пръдна, ще падна и ще стана и пак ще продължа”. Това налага да му се назначи експертиза, която да даде отговор за състоянието му. Заключението на вещото лице е, че Малката Рижа може да възприема правилно факти от действителността, ако желае. “Има личностна дисхармония, наблюдава се и злоупотреба с психостимуланти, но без прояви на зависимост. Тези две разстройства не протичат с качествени нарушения на съзнанието, интелектуалното му развитие е в норма”, казва експертът. Делото срещу Мила продължава в спецсъда. Всички подсъдими са на свобода. Срещу Мартин Джито тепърва предстои да бъде внесен обвинителен акт за участие в група за наркотици. Засега той остава в ареста, след като апелативният спецсъд отказа да го пусне, но пък го прати във ВМА да се изследва за аневризъм в мозъка. “През 2014 г. срещу мен беше направен опит за убийство в квартала, в който живея - “Киноцентър”. Прибирах се вкъщи привечер - някъде към 6-7 ч. Един младеж притича до колата и стреля вътре на левия ми прозорец 5-6 пъти.  След стрелбата отидох в една съседна къща да взема телефон, обадих се на жена си. Прибрах се вкъщи, прибрах и колата.” Така започва разпитът на Тихомир Дочев - Тишо Мравката, в спецсъда за покушението срещу него през 2014 г. Дочев е свидетел по делото срещу бандата на Мила Георгиева, в която според прокуратурата влизат и други 8 души.  Огънят по Дочев е открит 2 дни преди Великден. След празниците мъжът напуснал България и заминал за Дубай. Върнал се в София след 2 месеца, когато полицаи му казали да съобщи за престъплението, за да започне разследване. Засега обаче отговорни за стрелбата по него няма. Дочев е красноречив пред съда: “Проблемът се оказа, че е от мои приятели, от въпросните подсъдими. Всичките са в някаква група, в някакво участие. Всеки си има някаква задача там. Според полицията и моите виждания групата е платила на едно лице, което не е в залата, някаква сума пари. То ги е дало на други и те са дошли да стрелят. Дали са парите на едно лице, което не знам защо не е в залата - Радослав Иванов с прякор Темерута”. - единият да стреля, а другият да го вози. “Темерута е дал показания, уличил е групата. Парите са ги дали Мила Георгиева и синът ѝ Мартинчо”, добавя свидетелят. И посочва подсъдимите по имена в съдебната зала: “Като започнеш Максим - хубаво момче, Мила - хубава жена, брат ѝ Ангел, Олег, Мишо, Миро и това другото момче, не го знам кое е”. Казва още, че пътищата му с подсъдимите се разделили през 2012-2013 г. Като се срещнели сега, били на “здравей-здрасти”. “Аз им пращам много поздрави, те ми пращат убийци. Всичко това е интересна работа!”, разправя Дочев. Не знае какъв е мотивът да искат го ликвидират, но предполага, че покушението срещу него е плод на роднински интриги. “Въпросът е там, че в един момент тези хора се вземат на сериозно, В това семейство има криза и тя е следната: “Тихомир Дочев щял да убива Мила и ние трябва да убием Тихомир, преди той да убие мама”, казва още в разпита си Дочев. Темерута обаче отрича пред съда Мартин Георгиев да му е предлагал 50 хил. евро да организира убийството на Дочев.  Прочутият ромски бос Кирил Киров-Киро Японеца искал да продаде стар брониран “Мерцедес” S-класа на Мартин Георгиев-Джито, но след като му звъннали от полицията, колата отишла при друг купувач.  Тези подробности разказва самият Киров пред спецсъда като свидетел по делото срещу бандата на Мила Георгиева. “Познавам само Мила Георгиева. Имах уговорка със сина ѝ Мартин да закупи от мен колата, която беше собственост на дружеството ми. Мартин трябваше да я вкара в сервиз, да види дали иска да я купи, или не. Дадох му колата да я пробва за един ден”, обяснява Японеца. Тъкмо когато сделката вървяла към финал, Киро Японеца получил обаждане от националната полиция. “Питаха ме какво прави колата в дома на Мартин”, разказва Японеца. Това го отказало и той продал мерцедеса на друг. Към настоящия момент Киро Японеца е бизнесмен, занимава се със строителство. През 2005 г. той оцеля, след като поръчков убиец стреля с малокалибрена пушка по него на столичния бул. “Васил Левски”. 13 г. Японеца живее с куршум в главата. Осъдени за покушението срещу него няма. ", "date": "2018.06.25", "title": "Как “фабриката за  убийства” и палежи на  Мила Георгиева остана само наркогрупа"}
{"url": "https://www.24chasa.bg/novini/article/6929808", "text": "Британският принц Уилям се срещна днес с група сирийски бежанци, докато посещаваше йордански археологически обект в Джераш, предаде ДПА. Заедно с йорданския престолонаследник Хусейн бин Абдула Уилям разгледа древноримския град, разположен на около 48 километра северно от столицата Аман. Принцът се срещна с група йордански и сирийски деца бежанци, които посещават един от центровете \"Макани\", работещ по финансирана от УНИЦЕФ програма за образователни услуги и психо-социална подкрепа, предаде БТА.  Събрани в Римския театър на Джераш, няколко деца представиха традиционни йордански песни, а други показаха рисунките си. Уилям разговаря също със сирийски бежанки, включително с майки на децата, които участваха в проявата. \"Те говореха за услугите, които получават в \"Макани\", от какво имат нужда в техните общности и пред какви предизвикателства се изправят\", каза Ети Хигинс, заместник-представител на УНИЦЕФ в Йордания. Говорейки за проблемите си, те казаха, че не знаят кога ще се върнат по домовете си и какви ще са икономическите условия, каза Хигинс. Официално Йордания приютява около 650 000 бежанци от Сирия, но според оценки, включващи нерегистрираните бежанци, показват, че общият им брой може да е около 1,2 милиона. По-късно днес Уилям ще отпътува за Израел и палестинските територии. Това е първата официална визита в палестинските територии на член на британското кралско семейство от името на британското правителството. Предвижда се той да се срещне с израелския премиер Бенямин Нетаняху и с палестинския президент Махмуд Абас.", "date": "2018.06.25", "title": "Принц Уилям се срещна с група сирийски бежанци в Йордания (Снимки)"}
{"url": "https://www.24chasa.bg/novini/article/6929844", "text": "Пиян варненец на 46 години ще бъде съден, след като блъсна 75-годишен пенсионер на пешеходна пътека на бул. \"Трети март\" в морската столица. Възрастният мъж пресичал булеварда около 21 часа вечерта. Шофьорът на фолксваген не спрял да го пропусне и го помел. Старецът е откаран в болница със счупена ръка и контузии на гръдния кош и главата. Оставен е под лекарско наблюдение без опасност за живота. При последвалата проверка на шофьора се оказало, че той седнал зад волана с 1,21 промила алкохол в издишания въздух. Още двама мъже ще отговарят пред Темида за това, че карали пияни. 69-годишен шофьор предизвикал катастрофа само с намачкани ламарини на около 300 метра след изхода на с. Осеново. Пристигналият на място екип го тествал за олкохол и дрегерът спрял на сериозните 2,18 промила. По случая е образувано бързо полицейско производство, материалите са докладвани в Районна прокуратура – Варна. Мъжът е задържан за срок до 24 часа. Другият \"герой\" е засечен при рутинна полицейска проверка. 46-годишният мъж бил спрян в село Цонево с реното си. Дрегерът показал 2,06 промила в издишания въздух. По случая е образувано бързо полицейско производство. Мъжът е задържан за срок до 24 часа. Бързо полицейско производство е образувано и срещу 24-годишен мъж от Аксаково, който подкарал нисана си дрогиран.", "date": "2018.06.25", "title": "Пиян варненец блъсна пенсионер на пешеходна пътека"}
{"url": "https://www.24chasa.bg/novini/article/6929883", "text": "Държавният глава Румен Радев поздрави Реджеп Тайип Ердоган по повод преизбирането му за президент на Република Турция, съобщиха от прессекретариата на президента.  Вярвам, че конструктивният и интензивен диалог ще продължи възходящото си развитие в интерес на мира, стабилността и сигурността на Югоизточна Европа и за справяне с общите предизвикателства в региона“, заявява българският президент в поздравителния си адрес. Румен Радев изразява увереност, че отношенията между България и Турция и занапред ще бъдат пример за приятелство, добросъседство и ползотворно сътрудничество. „Вярвам, че вотът на турския народ, изразен на 24 юни 2018 г., ще бъде в основата на стабилното и успешно развитие на съседна Република Турция и на нейния просперитет във всички сфери“, посочва още Румен Радев в писмото си до своя турски колега Реджеп Тайип Ердоган.", "date": "2018.06.25", "title": "Румен Радев поздрави новия стар президент на Турция Ердоган"}
{"url": "https://www.24chasa.bg/novini/article/6929849", "text": "Мъж, младеж и тийнейджърка са задържани с различно количество дрога във Варна, съобщиха от ОДП. Материалите срещу тях са предадени в прокуратурата. С най-сериозно количество и съответно най-тежко обвинение е 32-годишен варненец. Той бил задържан на ул. \"Цанко Дюстабанов\" във Варна, след като разследващите имали предварителна информация, че търгува с дрога. При последвалия личен обиск униформените открили две пакетчета със суха тревиста маса и три пакетчета с бяло кристално вещество. Направената експертна справка установила, че се касае за марихуана с общо тегло 51,30 гр. и амфетамин с тегло 15,79 гр. Е.С. е задържан за срок до 24 часа, а след това с постановление на наблюдаващ прокурор е задържан за срок до 72 часа. Повдигнато му е обвинение. 19-годишен младеж също ще бъде съден, след бил засечен около 1 часа след полунощ на централния бул. \"Владислав\" в морската столица с пет пакетчета марихуана с общо тегло 2 грама и четири топчета амфетамин с тегло 0,31 гр. Непълнолетно момиче, вече известно на органите на реда заради серия противообществени прояви, е задържано за денонощие в ареста с две пакетчета с малко над 1 грам трева и две топчета амфетамин. Момичето е задържано за срок до 24 часа.", "date": "2018.06.25", "title": "Трима спипани с дрога във Варна"}
{"url": "https://www.24chasa.bg/novini/article/6929891", "text": "Софийски районен съд постанови осъдителна присъда по внесен от Софийска районна прокуратура обвинителен акт срещу  . Това съобщиха от прокуратурата. Софийска районна прокуратура припомня, че през м. юли 2017 г. е внесла обвинителен акт срещу юриста и бивш университетски преподавател Чавдар Стоянов за извършени от него две престъпления - опит за принуда, за което е предвидено наказание „лишаване от свобода“ до шест години и осъществени действия на полово удовлетворение с лице от същия пол, за което е предвидено наказание „лишаване от свобода“ от две до осем години.  В края на 2015 г. пострадалият по първото от двете престъпления – Г.И., си търсел допълнителна работа, като чрез свой познат се свързал по телефона с подс. Чавдар Стоянов, с когото се уговорили да се срещнат. От своя познат И. разбрал, че Стоянов иска да назначи човек за лична охрана. При срещата на двамата, състояла се в гр. София, Стоянов заявил на И., че е бисексуален, както и че работи като прокурор и едновременно като лектор в СУ „Св. Климент Охридски“. Изрично предупредил свид. И., че последният не следва да закъснява за работа, защото в противен случай щял да бъде наказан с бой с камшик. На следващия ден подс. Стоянов и И. се видели отново в заведение в столичния кв. „Лозенец“, като след срещата им подсъдимият внезапно се опитал да хване бедрото на И., а впоследствие и да го прегърне. И. решил да не започва работа при Стоянов. След като И. не се явил при Стоянов на предварително уговорената дата, последният му се обадил по телефона и му заявил, че за неявяването му следва да му се наложи наказание – бой с камшик. По-късно през същия ден подсъдимият изпратил и телефонно съобщение на Г.И., че ще го набеди пред прокуратурата на Р. България, че е извършил престъпление, че го е нападнал и ще има трима свидетели. По идентичен на гореописания начин, през 2012 г. във връзка с пусната от подс. Стоянов обява, че същият си търси лице за лична охрана, с него се свързал свид. К. Л. При първоначалната среща между двамата подс. Стоянов заявил на Л., че е доктор по международно право и че работел за бивш главен прокурор. Няколко дни по-късно двамата мъже се срещнали отново, като подс. Стоянов настоял да отидат в апартамент. Там подс. Стоянов накарал пострадалия Л. да направи петдесет лицеви опори, но преди това да се съблече гол до кръста. Тъй като свидетелят решил, че това е част от изпита за работа, започнал да прави лицевите опори. Подс. Стоянов му казал да си свали и панталона. Докато Л. правел лицевите опори, подсъдимият извадил камшик и с него започнал да нанася силни удари по голия гръб на пострадалия. Тъй като изпитвал силна болка, Л. почнал да моли подсъдимия да спре, но последният започнал да нанася по-силни удари. Междувременно подс. Стоянов започнал да мастурбира, продължавайки да удря пострадалия, докато удовлетворил половото си желание. С присъда на Софийския районен съд на Стоянов е наложено едно общо най-тежко наказание за описаните по – горе деяния - лишаване от свобода за срок от три години, изпълнението на което е отложено за 5 години.", "date": "2018.06.25", "title": "Три години условно за преподавател, искал голи лицеви опори и биел с камшик"}
{"url": "https://www.24chasa.bg/novini/article/6929892", "text": "Намиращият се в затвора кандидат за президент на турската прокюрдска Демократична партия на народите (ДПН) Селяхаттин Демирташ похвали днес партията си за успеха, постигнат на изборите, въпреки несправедливостите, предаде Асошиейтед прес. ДПН успя да премине 10-процентния праг за влизане в турския Меджлис на парламентарните избори в Турция вчера. Формацията получи 67 места в 600-местния парламент, според неофициалните резултати, предава БТА. Демирташ, който се намира в затвора от ноември 2016 г. по обвинения в тероризъм, бе един от шестимата кандидати на президентските избори. Той бе принуден да води кампанията си от затвора. Политикът отрича да има каквато и да било вина по обвиненията срещу него. Демирташ написан днес в Туитър: \"Докато другите кандидати можеха да организират 100 предизборни митинга, аз имах възможност да постна 100 туита\". \"Фактът, че аз бях принуден да водя кампания зад решетките, е най-голямата несправедливост\", добави той. Демирташ спечели 8,4 процента от гласовете на президентските избори.", "date": "2018.06.25", "title": "Прокюрдският кандидат за президент похвали партията си за успеха на изборите"}
{"url": "https://www.24chasa.bg/novini/article/6929903", "text": "Цифровата промяна е определящият нашето време процес, който носи иновации и предизвикатества за хората и за бизнеса, каза еврокомисарят Мария Габриел по време на Цифровата асамблея, която се провежда днес в София. Форумът е част от събитията на българското председателство на Съвета на ЕС, предаде БТА. Европейската комисия е извървяла дълъг път за цифровата промяна на ЕС, но предстои още много. ЕК постигна успехи във всички важни теми - през миналата година премахнахме например таксите за роуминг и ползването на данни в роуминг се увеличил пет пъти а броят на разговорите се е удвоил, посочи тя. Днес ставаме свидетели как изграждаме единен и интегриран цифров пазар, който носи ползи на бизнеса и гражданите. Хората имат достъп до своя абонамент на мобилни услуги където и да се намират, а он-лайн продажбите получават данъчни улеснения. Сега всички имаме регламент, в който личните данни са защитени по най-високите стандарти на света, каза Мария Габриел. Приключихме важни преговори за правилата за телекомите за пренос на нелични данни, добави тя. Вече дискутираме за свободното движение на данни с допълнителни мерки и за рекордно кратко време постигнахме политическо споразумение по този въпрос, каза Мария Габриел. Предложихме нови правила за он-лайн платформите за да има устойчива бизнес среда в Интернет икономиката, каза тя. Дезинформацията има основното влияние да руши доверието между нас и в нашия демократичен модел и затова предложихме мерки които включват общ Кодекс за борба с дезинформацията и подкрепа за независима мрежа за проверка на източниците на информация. Работим за цифровизация на публичните услуги и нашите граждани да имат необходимите умения за тях. Положихме усилия за сътрудничество и с международните партньори - сред тях и тези от Западните Балкани и Източното партньорство, посочи Габриел. За първи път предлагаме нова програма за Цифрова Европа с бюджет от 9 милиарда евро, който ще финансира проекти за киберсигурност, и суперкомпютрите, добави тя. Цифровата трансформация носи много промени и ни дава шанс да покажем, че сме креативни и много повече от това, което машините никога няма да постигнат. Нежеланието за промяна няма да донесе успех, а може само да ни забави от конкурентите на международната сцена, каза Гариел. За нашата страна е чест да бъде домакин на този форум, където се създават основите на европейското цифрово бъдеще, каза пред участниците на форума Ивайло Московски, министър на транспорта, информационните технологии и комуникациите. На този форум ще обсъждаме ползите от цифровата революция в много области, добави той. Тук ще представим цифровия дневен ред на Западните Балкани за намаляване не цената на роуминга и създаването на цифрова инфраструктура. Цифровата асамблея е е сред финалните събития на Българското председателство на Съвета на ЕС и ние можем да отбележим важни успехи постигнати след усилена работа, каза той. Най-важния законодателен акт на цифровата промяна е Кодекса за електрони съобщения, който гарантира изграждането на широколентови мрежи, посочи Ивайло Московски. На конференцията беше показан кратък клип с успехите на Българското председателство.", "date": "2018.06.25", "title": "Мария Габриел: Цифровата промяна е определящият нашето време процес"}
{"url": "https://www.24chasa.bg/novini/article/6929294", "text": "Руският президент Владимир Путин поздрави Реджеп Тайип Ердоган за преизбирането му на президентския пост в Турция, предаде ТАСС. Путин подчерта, че резултатите от гласуването свидетелстват за големия политически авторитет на Ердоган, за широката подкрепа за курса му за решаване на актуалните социално-икономически задачи и за укрепване на външнополитическите позиции на Турция, предава БТА. Руският президент потвърди готовността за продължаване на диалога с Турция и съвместните действия по двустранните, регионалните и международните въпроси в името на мира, стабилността и сигурността в Европа и Азия. Двамата лидери обсъдиха по телефона задълбочаващите се двустранни отношения, съобщи източник от турското президентство, цитиран от Ройтерс. Путин и Ердоган изтъкнаха за пореден път значението на сътрудничеството по регионални въпроси, особено за Сирия, посочи източникът.", "date": "2018.06.25", "title": "Путин поздрави Ердоган за победата на изборите (Обновена)"}
{"url": "https://www.24chasa.bg/novini/article/6929896", "text": "Румънският министър на отбраната Михай Фифор заяви в интервю за Асошиейтед прес, че страната се сблъсква с предизвикателствата на хибридни и кибератаки и \"ежедневна\" агресия от страна на Русия в Черно море. Фифор заяви, че страната с население от 19 милиона души се стреми да бъде основен доставчик на сигурност в региона и да гарантира, че съюзниците от НАТО са информирани за възможни заплахи. \"Не мисля, че има дори един-единствен ден без провокация\" от страна на Русия към румънското въздушно пространство или териториалните й води, посочи той, като добави, че страната му полага усилия да обезкуражава това поведение, цитиран от БТА. Той каза че Румъния планира да увеличи разходите за отбрана от 1,81 процента от брутния вътрешен продукт миналата година до 2 процента през тази година и да изпрати още войници в Афганистан. Членките на НАТО се договориха през 2014 г. да харчат по 2 процента от БВП за отбрана в рамките на 10 години.", "date": "2018.06.25", "title": "Румъния: Страната ни е изправена пред ежедневни предизвикателства от страна на Русия"}
{"url": "https://www.24chasa.bg/novini/article/6929918", "text": "Предлагам Българският хелзингски комитет да излезе с \"остра\" декларация в защита на правата на полицаите от Ботевград и да осъди посегателствата върху тях като представители на българския етнос. Това написа съпругата на вицепремиера Томислав Дончев - Светлана във фейсбук. Тя стана популярна в социалните мрежи след  . Сегашният й пост е във връзка със  . Шестима мъже и една жена бяха задържани, след като атакуваха полицаи, отзовали се на сигнал за силна музика. \"Равенство в правата и задълженията без значение на етноса, нали? Също така предлагам, всяка циганка от въпросния блок да се отрече от мъжа си, ако е хвърлял камъни и дърве по униформените лица\", пише още в новия си пост Дончева.", "date": "2018.06.25", "title": "Половинката на вицепремиера Дончев будалка Хелзинкския комитет"}
{"url": "https://www.24chasa.bg/novini/article/6929916", "text": "Европейската комисия заяви днес, че се надява, че Турция ще остане ангажиран партньор след изборите, които дадоха разширени изпълнителни правомощия на президента Реджеп Тайип Ердоган, предаде Ройтерс, цитирана от БТА. След преброяването на всички бюлетини Ердоган печели 53 процента от гласовете на президентските избори, а на парламентарните неговата Партия на справедливостта и развитието (ПСР) получава 42,5 процента. Нейният съюзник Партия на националистическото действие (ПНД) спечели 11 процента от гласовете. \"Надяваме се, че под лидерството на президента Реджеп Тайип Ердоган Турция ще остане ангажиран партньор на Европейския съюз по важни въпроси от взаимен интерес като миграцията, сигурността, регионалната стабилност и борбата срещу тероризма\", заяви говорител на Европейската комисия на редовен брифинг с медиите.", "date": "2018.06.25", "title": "EK: Надяваме се Турция да остане ангажиран партньор след вота"}
{"url": "https://www.24chasa.bg/novini/article/6929841", "text": "Близо пет тона наркотици, които са били складирани в складове на Висшия съд в Подгорица, са унищожени от началото на тази година, съобщава черногорският в. \"Побиеда\". Това количество надвишава с тон и половина наркотиците, унищожени през цялата минала година. Наркотиците, конфискувани в хода на съдебни процеси, периодично се унищожават след влизането на присъдите в сила. В момента в складовете на съда има най-много марихуана, предава БТА. Миналата година службата за борба с наркотиците е заловила близо 3,5 тона наркотици - 3,4 тона марихуана и скънк, около 19 килограма хероин, около килограм кокаин и около 2 килограма хашиш. През този период са повдигнати обвинения за търговия с наркотици срещу 231 души.", "date": "2018.06.25", "title": "Унищожиха близо 5 тона наркотици в Черна гора от началото на годината"}
{"url": "https://www.24chasa.bg/novini/article/6930131", "text": "На 19.06.2018 г. „Инвестбанк“ АД проведе редовно годишно общо събрание на акционерите. Управителният съвет на „Инвестбанк“ АД представи пред акционерите годишния доклад за дейността и одитирания годишен финансов отчет на банката за 2017 г. За одиторски дружества на банката през 2018 г. общото събрание избра „БДО България“ ООД и „Одит Корект“ ООД, предварително съгласувани с БНБ. Приети бяха всички точки от обявения дневен ред на общото събрание на акционерите. Общото събрание прие и решение за увеличение на капитала на банката с 10 000 000 лв. /десет милиона лева/, като част от стратегията за развитие на кредитната институция. Увеличението ще се осъществи чрез издаване на нови 10 млн. броя обикновени, безналични, поименни акции с право на глас, всяка с номинална и емисионна стойност от по 1 лв., при отпадане предимствата на акционерите по чл.194, ал. 1 от Търговския закон и под условие за изкупуване на акциите от увеличението от акционера „Феста Холдинг “ АД. След планираното увеличение, акционерният капитал на банката ще нарасне на 131 666 667 лв. /сто тридесет и един милиона шестстотин шестдесет и шест хиляди шестстотин шестдесет и седем лева/, а собственият капитал на банката ще бъде в размер на 205 997 000 /двеста и пет милиона деветстотин деветдесет и седем хиляди лева/, което ще повиши конкурентоспособността й и ще спомогне за постигането на стратегическите бизнес цели на банката.", "date": "2018.06.25", "title": "„Инвестбанк“ АД проведе редовно годишно общо събрание \nна акционерите за 2018 г."}
{"url": "https://www.24chasa.bg/novini/article/6930136", "text": "Трима мъже, кандидатствали за убежище в Швеция, бяха осъдени днес на различни срокове затвор за опита за палеж на синагогата в Гьотеборг през декември 2017 г., предаде Ройтерс. Според обвинението тримата са били част от група маскирани мъже, които хвърляли запалени факли по синагогата и по две коли, паркирани в имота, причинявайки материални щети. Според обвинението атаката на 9 декември е била реакция на решението на президента на САЩ да признае Ерусалим за столица на Израел. И тримата не се признаха за виновни, предава БТА. Окръжният съд в Гьотеборг призна и тримата за виновни и осъди двама на по две години затвор, а третия - на15 месеца. И тримата са кандидатствали за убежище в Швеция. Двама - сирийски гражданин и палестинец, постоянно пребиваващ в Сирия, на 19 и 24 години, са получили право на постоянно пребиваване в Швеция. Молбата на третия - 22-годишен палестинец от Газа, е била отхвърлена и той ще бъде депортиран, след като излежи присъдата, предаде Асошиейтед прес.", "date": "2018.06.25", "title": "Осъдиха трима мигранти за нападението срещу синагогата в Гьотеборг"}
{"url": "https://www.24chasa.bg/novini/article/6930126", "text": "Изминаха две години, откакто клиентите и търговците от лондонския пазар Ромфърд гласуваха с голямо мнозинство страната им да излезе от Европейския съюз. Ентусиазмът в полза на Брекзит в този работнически квартал в източния край на британската столица не се е изпарил. Но в момент, когато Великобритания още не е минала през изхода на ЕС, а преговорите едва пълзят, нетърпението расте. \"Мисля, че на повечето хора им писна\", каза продавачът на риба Дейв Крисби. \"Изглежда, правим две стъпки напред и внезапно трябва да направим стъпка назад\". Само на 20 мили (32 км) оттам, в центъра на Лондон - но от другата страна на разделението спрямо Брекзит - Тахмид Чодхури също се тревожи как се развиват нещата, пише БТА. Завършилият право мъж бил изненадан и разочарован, когато на 23 юни 2016 г. Великобритания гласува с 52 срещу 48 процента да напусне ЕС. Това е неприятно доказателство, че проевропейските възгледи на неговите лондонски приятели и познати не се споделят от всички. \"Проблемът с референдума е, че раздели хората - раздели семейства, раздели общности - само заради враждебния начин на излагане на доводите\", каза той. Разделенията, отворени от референдума, не са забравени, те се задълбочиха. Преди много британци се определяха като десни или леви, консерватори или лейбъристи. Брекзитът създаде във Великобритания два нови лагера, които не се разбират: подкрепящи напускането и подкрепящи оставането. Подкрепящите напускането - концентрирани в малките населени места и постиндустриалните градове в цяла Англия - нямат търпение да срежат червената лента на Брюксел, да препотвърдят британския суверенитет и да поемат контрола върху имиграцията. Привържениците на оставането, които най-често живеят в големи градове и сателитни университетски градчета, предпочитат да останат в съюз, който облекчи потока на стоки, услуги и хора между 28 държави с половин милиард жители. Почти единственото нещо, което двете групи споделят, е песимизмът за състоянието на самия Брекзит. Запитани от анкетьори, как ръководеното от консерватори правителство на министър-председателката Тереза Мей се справя с преговорите, повечето британци отговарят \"лошо\". Само девет месеца преди 29 март 2019 г., когато Обединеното кралство трябва да напусне съюза, Великобритания и ЕС тепърва предстои да договорят условията на развода. Не беше постигнато споразумение за бъдещите търговски и икономически отношения, няма и твърдо решение на проблема, който постави границата между Ирландия и Северна Ирландия. След Брекзит невидимата днес граница ще бъде единствената сухопътна граница между ЕС и Обединеното кралство. Великобритания и ЕС казват, че искат да приключат споразумението до октомври, така че националните парламенти в целия блок да могат да го одобрят до месец март. Но служители на ЕС губят търпение заради липсата на подробни предложения на Великобритания, а малцина вярват, че ще има голям напредък, когато идната седмица лидерите се срещнат на форум на високо равнище в Брюксел. Експертът по изучаване на общественото мнение Джон Къртис, преподавател по политически науки в университета в Стратклайд, каза, че британците са \"много критични, много несигурни какво ще им донесе Брекзит\". \"Това обаче не накара повечето хора да променят мнението си\", каза той в петък. \"Страната остава разделена на две по въпроса за Брекзита, точно както беше преди две години\". Привържениците на напускането и тези на оставането не могат да се разберат кой е виновен за безизходицата около Брекзита. Онези, които са на страната на напускането, обвиняват парламента, където членове на Камарата на общините и на Камарата на лордовете се опитват да изтръгнат от правителството контрола върху процеса за Брекзит, за да смекчат условията на отделянето. Подкрепящите Брекзит вестници описват парламента като гнездо на предателски настроени \"маниаци на тема оставане\", решени да променят народната воля. В. \"Сън\" обвини подкрепящите ЕС законодатели в \"огромно предателство\", а \"Дейли мейл\" дамгоса съдиите, които се произнесоха срещу правителството, като \"врагове на народа\". Привържениците на оставането обвиняват другата страна, че дава обещания, които няма да бъда изпълнени и че подхранва разделенията, като твърди, че мигрантите са проблемът. Те казват, че Брекзитът вече вреди на икономиката. След референдума стойността на лирата се срина, британският икономически растеж сега е най-бавният сред големите промишлени икономики. Производители и износители се чудят дали след Брекзит няма да бъдат изправени пред мита или други бариери за търговията. Авиационният гигант \"Еърбъс\" заплаши в петък да напусне Великобритания, където е работодател на около 14 000 души, ако страната напусне ЕС без споразумение за бъдещите търговски отношения. Но икономическите аргументи почти не повлияха на общественото мнение за Брекзита, каза Ананд Менон от британския мозъчен тръст \"Чейнджинг Юръп\". \"Възприемането на икономиката се диктува от това дали мислите, че трябва да напуснем Европейския съюз, или не\", каза той. \"Привържениците на оставането мислят, че през последните две години икономиката наистина е зле. Привържениците на напускането смятат, че икономиката си е съвсем добре\". Със сигурност на пазара Ромфърд, където на сергиите се продават месо, риба, домашни потреби, дрехи и купища бяло-червени знамена за английските футболни запалянковци, които да размахват по време на световното първенство по футбол, няма особено разкаяние. Лондон - най-разноликото място във Великобритания и средище на огромния й финансов сектор, гласува с 60:40 в полза на оставането в ЕС. Но в Хейвъринг - лондонския квартал, където е Ромфърд, 70 процента избраха напускането. \"Аз съм Брекзит. Тук всички сме за Брекзит\", казва 80-годишният Бил Пиърсън, който продава кожени колани и чанти на щанда на сина си. Както мнозина други, той е работил в автомобилната промишленост и е бил свидетел как районът е съкратил работни места в промишлеността, дори след като към преобладаващо бялото му население са се присъединили нови жители от цял свят. \"Време е тези (законодатели) от всички партии да кажат: \"Така е, вървим към Брекзит, хайде да работим заедно и да извоюваме добра сделка\", каза Пиърсън. Чодхури също се бори да повлияе на облика на Брекзит. След референдума той се включва в успешна правна кампания, за да гарантира, че парламентът ще има думата по изхода, след това съосновава служба за консултации по имиграционни въпроси за граждани на ЕС, загрижени за статута си във Великобритания. Той каза, че заедно с лондонските си приятели се е борил в референдума \"за това, което мислехме, че ще бъде по-отворена, по-толерантна, по-обединена Великобритания в Европа\". \"И когато загубихме, почувствах дори, че трябва още по-активно да продължа да се боря за тази визия за страната, в която съм роден и която обичам\", каза той.", "date": "2018.06.25", "title": "2 години след гласуването за Брекзит Обединеното кралство е дълбоко разделено по темата"}
{"url": "https://www.24chasa.bg/novini/article/6930130", "text": "Инвестирането в приложни изследвания, към които проявяват интерес компаниите, които са световни лидери в информационните технологии, електрониката, био- и нанотехнологиите, могат да създадат качествено нова икономическа и социална среда в България. Това заяви президентът Румен Радев на среща днес на „Дондуков“ 2 с проф. д-р Теньо Попминчев, който според класацията на списание Science News е сред 10-те най-перспективни млади учени в света, съобщиха от прессекретариата на президента.  Проф. Попминчев е създател на първия настолен рентгенов лазер с кохерентно лъчение и автосекундна продължителност на импулса и ръководи лаборатории в САЩ и Европа, в които се провеждат изследвания, спонсорирани от държавни институции, ЕК и частни компании, имащи приложение в медицината, електрониката и отбраната. Българският учен има амбицията да използва своя опит за изграждането на изследователски център в България с подкрепата на Софийския университет „Св. Климент Охридски“. Под патронажа на президента Румен Радев в София ще се проведе конференция с участието на водещи български и международни учени в приложните изследвания в областта на физиката, биотехнологиите, електрониката и високите технологии, на която да бъдат представени конкретни проекти за изграждането на изследователски центрове, както и чуждестранния опит за обединяване на усилията на образователните институции, научните среди и бизнеса. „България има научната експертиза и традиции в сферата на образованието, и с подкрепата на държавните институции и бизнеса може да се утвърди като международен изследователски център, което ще върне многократно направените първоначални вложения, посочи на срещата Румен Радев. Държавният глава отново подчерта, че повече средства от европейските фондове, които страната ни усвоява, трябва да бъдат отделяни за развитието на човешкия капитал чрез инвестиции в образование, наука и изследвания и в създаването на условия за младите учени, за да може страната ни да изнася резултатите от научни изследвания с висока добавена стойност, а не собствените си учени. „Ако една държава не инвестира във високи технологии и в създаването на интелектуална собственост, тя не може да просперира“, подчерта проф. Попминчев.", "date": "2018.06.25", "title": "Радев: Инвестициите в приложни изследвания могат да създадат качествено нова икономическа среда у нас"}
{"url": "https://www.24chasa.bg/novini/article/6930143", "text": "Президентът на Русия Владимир Путин даде руско гражданство на Ирина Баракат, която се обърна към него с   по-рано този месец, предаде ТАСС. \"Дава се гражданство на Руската федерация на Ирина Арнолдовна Баракат, родена на 29 септември 1980 г. в Украйна\", се казва в документа. На 7 юни Баракат позвъни на президента по време на \"пряката линия\" от болница в Санкт Петербург, където се лекува от раняване, получено в сирийски град Алепо. При нападението на бунтовници през юни 2016 г. самоделна бомба се взривява в къщата, където било семейството на Баракат. Предпазвайки с тялото си децата си, жената е тежко ранена. Ирина Баракат, която работила в Сирия като преводачка, е транспортирана във военна болница в Петербург. Жената поиска руско гражданство, за да може семейството й да дойде при нея. Путин обеща съдействие и сега Ирина Баракат получи руски паспорт.", "date": "2018.06.25", "title": "Путин даде руско гражданство на тежко ранена в Сирия преводачка от Украйна"}
{"url": "https://www.24chasa.bg/novini/article/6930134", "text": "По време на Българското председателство е направен ключов напредък по теми, свързани на аудиовизуалния сектор, Кодекса на електронните съобщения, свободното движения на нелични данни, суперкомпютрите и киберсигурността. Това са теми, които дават възможност Цифровият единен пазар, когато започне да функционира, да има солидна основа. Това каза еврокомисарят Мария Габриел по време на пресконференция в НДК след откриването на Цифровата асамблея. Тя посочи, че цифровата трансформация трябва да свързва хората, бизнеса, институциите и държавите. Мария Габриел изтъкна, че днес е официалното начало на цифровата програма за Западните Балкани. Тя посочи, че дигиталната асамблея е повод да се очертаят ясно предизвикателствата, свързани с цифровата трансформация. Еврокомисарят информира, че по време на двудневните дискусии изкуственият интелект ще бъде сред водещите теми. Габриел уточни, че в общия европейски подход е залегнало, че човекът да бъде поставен в центъра, който да управлява и контролира този процес. Освен това ще се обсъдят важни въпроси за въздействието върху пазара на труда, работните места и етични и правни въпроси. Ще бъдат обсъждани теми, свързани с дигиталните умения и знания, както и темата за фалшивите новини. \"Инвестирайки в хората, да си дадем една допълнителна гаранция, че тази цифрова трансформация ще носи повече възможности и ползи, отколкото рискове и предизвикателства\", допълни Габриел.", "date": "2018.06.25", "title": "Мария Габриел: Има напредък за развитието на единния цифров пазар по време на председателството"}
{"url": "https://www.24chasa.bg/novini/article/6930146", "text": "Кметицата на столичния район \"Младост\" Десислава Иванчева е влязла по спешност в затворническата болница, каза пред \"24 часа\" адвокатът й Марин Марковски. И уточни, че няма да коментира защо, тъй като това е деликатна тема. Иванчева е задържана от 17 април т.г. Тогава в центъра на София й щракнаха белезници по обвинение, че заедно със заместничката си Биляна Петрова взела 56 хил. евро подкуп от предприемача Александър Ваклин. Според спецпрокуратурата посредник в корупционната сехма бил бившият кмет на \"Младост\" Петко Дюлгеров. Обвинението твърди още, че тримата поискали от Ваклин 500 хил. евро. Не един път по време съдебните заседания по мярката за неотклонение и отстраняването от длъжност на кметицата тя се е оплаквала от лошите условия в килията, заради които дори пъпчасала.  Според запознати обаче това няма общо с влизането в болница на Иванчева. Става дума за стар хормонален проблем от 2014 г., обясниха те. В сряда с аргумента, че здравословното й състояние е влошено, Иванчева и адвокатът й ще поискат от състав на специализирания съд да я пусне на свобода.", "date": "2018.06.25", "title": "Иванчева влязла в затворническата болница, адвокатът й мълчи защо"}
{"url": "https://www.24chasa.bg/novini/article/6930137", "text": "Действията са реализирани под наблюдението на прокуратурата. Иззети са над 60 грама марихуана, амфетамин и метаамфетамин. Образувани са четири бързи производства, на един от задържаните е наложена мярка до 72 часа Полицейската операция за противодeйствие разпространението на наркотични вещества на територията на РУ – Г. Оряховица е започнала още в петък следобед и е продължила до ранните сутрешни часове в събота. При проверка бил спрян лек автомобил «Опел Тигра», управляван от 36-годишния К. А., регистриран за кражби. В колата пътувал и 23-годишен негов съгражданин. Полицаите забелязали, че той пуснал зад седалката плик с около 2 г тревиста маса, която при полеви наркотест реагирала на марихуана. Последвало задържане на двамата мъже и образуване на досъдебно производство по случая. 23-годишният мъж е привлечен, като обвиняем, а пред униформените шофьорът признал, че е закупил дрогата от 39-годишен мъж от Г.Оряховица, осъждан за престъпления, свързани с наркотици. Криминалистите бързо установили адреса, който рецидивистът обитавал – имот в местността «Под арбанашко бърдо». При вида на униформените той се заключил в жилището си и отказал да изпълни полицейско разпореждане да отключи вратата. След предприети професионални действия полицейските служители проникнали в жилището и задържали стопанина. Установили, че е опитал да изгори в печката пакет със суха тревиста маса. Общото количество на намерената и иззета дрога е 20 грама марихуана и 8 грама метаамфетамин. След 24 часово полицейско задържане, с разпореждане на прокуратурата мярката му за задържане е удължена на 72 часа. По случая е образувано досъдебно производство. В района на алеята за хижа «Божур» полицейски екипи извършили проверка на лек автомобил «Опел Корса», управляван от 18-годишна от Г. Оряховица. На предната седалка на возилото полицейските служители намерили пликче с около 0,5 грама амфетамин. Жената е задържана с полицейска мярка за 24 часа. По случая е образувано бързо производство. В хода на полицейската операция е бил засечен и 36-годишен мъж от Лясковец, регистриран за разпространение на наркотични вещества. От него е иззета кутия от сладолед, в която имало 15 грама марихуана. Пред униформените той признал, че е закупил наркотичното вещество от 39-годишния рецидивист. По случая е образувано бързо производство. 29-годишен от Г. Оряховица също попаднал в полезрението на криминалистите. Той бил задържан в жилищен блок в кв. «Пролет», докато предлагал на двама свои клиенти близо 30 грама марихуана. Той бил задържан, а по случая образувано бързо производство. Действията по документиране на цялата престъпна дейност на задържаните продължава под наблюдението на Районна прокуратура – Г. Оряховица и Окръжна прокуратура – В. Търново.", "date": "2018.06.25", "title": "Наркодилър пробва да изгори дрога,\nдокато полицаи хлопат на заключена врата"}
{"url": "https://www.24chasa.bg/novini/article/6930170", "text": "След обявяването на резултатите от изборите в Турция снощи е имало сблъсъци между петдесетина кюрди и турци в град Мант-ла-Жоли /в района на Париж/, но няма пострадали, нито задържани, предаде АФП, като се позовава на полицейски източник. Сблъсъците са избухнали около 22.00 часа местно време между жители на квартал Вал-Фуре, някои от които са носели \"тояги\" и \"саби\". След пристигането на полицията участниците в сблъсъците са се разпръснали без да оказват съпротива. Силите на реда са останали на място през нощта, \"за да успокоят положението\", предава БТА.  Турският президент Реджеп Тайип Ердоган бе преизбран вчера за нов президентски мандат със засилени пълномощия, защитавайки твърда линия по отношение на кюрдското малцинство.", "date": "2018.06.25", "title": "Кюрди и турци се биха с тояги и саби в района на Париж снощи"}
{"url": "https://www.24chasa.bg/novini/article/6930172", "text": "Европейският съюз реши да наложи нови санкции срещу властта във Венецуела в отговор на многобройните нередности, констатирани на президентските избори, спечелени през април от Николас Мадуро, предаде Франс прес, цитирана от БТА. Налагат се санкции на 11 венецуелски представители. Сред тях е Делси Родригес, вицепрезидентката на Венецуела, както и един министър и един високопоставен представител на Националния избирателен съвет, допълва Съветът на ЕС. Решението е взето на заседание на министрите на външните работи на ЕС, събрали се днес в Люксембург. На санкционираните няма да се издават визи за ЕС, а техните авоари в банки в съюза ще бъдат замразени. През януари ЕС санкционира седем венецуелски високопоставени представители, обвинени в сериозни нарушения на правата на човека по време на потушаването на протестите, организирани от опозицията в периода април-юли 2017 г. миналата година. Днес страните от ЕС решиха да наложат и санкции на седем високопоставени представители на Мианмар заради кризата с рохингите, предаде ДПА. Санкциите са първите, наложени от блока на представители на Мианмар заради нарушения на човешките права, извършени срещу рохингите. Санкциите включват замразяване на авоари и забрана за пътуване. \"Лицата, попадащи в обхвата на санкциите, заемат длъжности в армията, граничните служби и полицията. Те са причастни или свързани със сериозни нарушения на правата на човека по отношение на рохингите в щата Ракхайн през втората половина на 2017 г.\", се казва в изявление на Съвета на ЕС, публикувано днес, предаде ТАСС. Сред посочените в изявлението нарушения, заради които са санкционирани, представителите на Мианмар, са убийства, сексуално насилие и системно опожаряване на къщи и други сгради на рохингите, допълва ДПА. В изявлението на външните министри на ЕС се казва, че съюзът ще продължи да прави преглед на ситуацията в страната. ", "date": "2018.06.25", "title": "Външните министри на ЕС наложиха \nсанкции на представители на Венецуела и \nМианмар"}
{"url": "https://www.24chasa.bg/novini/article/6930180", "text": "2 години условно с 3 годишен изпитателен срок и 2 години без книжка е наказанието на шофьор, причинил смъртта на пътничка по непредпазливост. Тричленен състав на Варненския окръжен съд призна за виновен 55-годишния Димитър Димитров за това, че като шофьор на автобус от градския транспорт не е осигурил възможност за безопасното слизане на Марийка Д. \"Нарушавайки Закона за движение по пътищата, по непредпазливост той причинил нейната смърт\", пише в решението на магистратите. Инцидентът стана на 4 август 2016 г. Димитър бил зад волана на автобус, който се движи по една от най-натоварените линии във Варна - №148. Около 11,30 часа спрял на една от спирките на бул. \"Трети март\". След като пътниците слезли, затворил вратите и потеглил, за да се включи в движението. При затварянето на трета врата на автобуса ръката на жената била притисната и тя паднала на пътното платно, след като шофьорът потеглил. Задното колело притиснало единия крак на падналата жена. Шофьорът чул виковете на останалите пътници и спрял. След това, за да освободи затиснатия от гумата крак на жената, преместил автобуса с около 30 см назад. Ранената жена била отведена в болницата, където се наложило да бъде оперирана няколко пъти. Въпреки усилията на лекарите, на 7 септември 2016 г. жената починала. Като причина за смъртта съдебномедицинската експертиза сочи полиорганна недостатъчност, вследствие на тежка генерализирана инфекция. Подсъдимият водач е с чисто съдебно минало, санкциониран е само веднъж за допуснато административно нарушение по Закона за движение по пътищата през 1994г. \"Не считам, че имам вина за инцидента, но той ще остане завинаги в съзнанието ми\", бяха последните думи на Димитър пред съда, който изказа съболезнованията си към близките на починалата.", "date": "2018.06.25", "title": "2 г. условно за шофьор на автобус, прегазил крака на пътничка, тя умира"}
{"url": "https://www.24chasa.bg/novini/article/6930188", "text": "Цифровата асамблея, която започна днес в София е едно от най-важните събития на Българското европредседателство, каза пред журналисти Ивайло Московски, министър на транспорта, информационните технологии и съобщенията. За изминалите шест месеца имаме добрия шанс сектора на цифровизацията в ЕС да се води от еврокомисаря Мария Габриел, посочи Московски. Имахме изключително сериозни предизвикателства, но успяхме да придвижим и дори да затворим част от досиетата в сектора. Става дума за свободното движение на данни - лични и нелични, както и за пътната карта за намаляване на цените на роуминга със страните от Западните Балкани, добави той. За дигитални технологии ще бъдат изхарчени около 9 милиарда евро от европейския бюджет, допълни министърът, цитиран от БТА. Тези шест месеца бяха успешни за Българското председателство. Търсихме общото мнение в дискусиите, но в основната си посока всички политики, които се реализират в България, са основни и за ЕС, каза още Московски. Цените на роуминга за мобилни услуги за държавите от Западните Балкани няма да отпаднат, каза еврокомисарят Мария Габриел в отговор на журналистически въпрос. Това ще стане, когато тези страни влязат в ЕС. Искаме хората в тези страни да усетят полза и да се подготвят максимално бързо. Затова имаме Пътна карта за намаляване на цените на роуминга и първите крачки са свързани с мерки за прозрачност, добави тя. И сега има регионално роуминг споразумение между четири държави , като към него трябва да се включат и Албания и Косово. Имаме ясно съгласие, че от юли 2019 година пада цената на преноса на данни до 0,70 евроцента за мегабайт. За да падне цената на гласовите обаждания и на СМС-те ще има мониторинг от страна на местните регулаторни органи като до 3- 4 години трябва да има видим резултат, каза Габриел. Имаме политически споразумения за намаляване на цените на роуминга и това дава възможност след мониторинг да започне намаляване на цената за преноса на данни, каза и министър Московски. Всеки инфраструктурен проект, по който работим и най-вече транспортните коридори с Македония и Сърбия, предвиждаме да се правят оптични трасета, посочи Московски. По темата за стандарта за мобилни данни 5G предстои доста работа в цяла Европа като и там има пътна карта, разписана до 2025 година. Много държави са по-напред от нас, но те са си решили въпроса с радиочестотния ресурс отдавна. За съжаление при нас радиочестотния спектър не е на пазара и операторите не могат да усвоят този ресурс, така че като държава имаме какво да свършим, каза още Московски.", "date": "2018.06.25", "title": "Московски: Цифровата асамблея е едно от най-важните събития на Българското европредседателство"}
{"url": "https://www.24chasa.bg/novini/article/6930310", "text": "Президентите на Русия и Турция Владимир Путин и Реджеп Тайип Ердоган потвърдиха по време на телефонен разговор заинтересоваността си от разширяването на партньорските връзки на двете държави, съобщи пресслужбата на Кремъл след разговора, предаде ТАСС. По време на разговора бе изтъкнат приоритетният характер на стратегическите съвместни проекти в сферата на енергетиката - изграждането на АЕЦ \"Аккую\" и газопровода \"Турски поток\", се казва в изявлението на Кремъл, предава БТА.  Путин и Ердоган изтъкнаха за пореден път значението на сътрудничеството по регионални въпроси, особено за Сирия. Владимир Путин също така поздрави турския си колега Ердоган за победата на изборите в Турция, състояли се вчера.", "date": "2018.06.25", "title": "Путин и Ердоган говориха по телефона за разширяване на партньорството помежду си"}
{"url": "https://www.24chasa.bg/novini/article/6930323", "text": "Окончателните резултати от предсрочните президентски и парламентарни избори в Турция ще бъдат оповестени на 5 юли, съобщи председателят на Висшата избирателна комисия Сади Гювен, цитиран от турския телевизионен канал НТВ. Съгласно конституцията новият парламент ще се събере на първо заседание на третия ден след оповестяването от Висшата избирателна комисия на окончателните резултати от изборите, а именно - на 8 юли. Заседанието ще се председателства от най-възрастния депутат и на него новоизбраните народни представители ще положат клетва. Очаква се същия ден и президентът Реджеп Тайип Ердоган да положи клетва в парламента, предава БТА.", "date": "2018.06.25", "title": "Казват окончателните резултати от изборите в Турция на 5 юли"}
{"url": "https://www.24chasa.bg/novini/article/6930336", "text": "Президентката на Тайван Цай Ингвен призова днес международната общност да възпре китайските амбиции и нарече Китай заплаха за демокрацията, предаде Франс прес. В интервю за френската агенция тя заяви, че Тайван е подложен на огромен натиск от големия си съсед и призова другите страни да обединят сили срещу експанзионистичните цели на Пекин и да защитят общите си ценности, начело със свободата, предава БТА. \"Това не е предизвикателство само за Тайван, а за региона и за целия свят. Защото днес е Тайван, но утре всяка страна може да се сблъска с разрастването на китайското влияние\", каза тя.", "date": "2018.06.25", "title": "Президентката на Тайван: Китай е заплаха за демокрацията, да се възпрат амбициите им"}
{"url": "https://www.24chasa.bg/novini/article/6930339", "text": "Германските правоохранителни органи са задържали бивш бодигард на покойния водач на Ал Каида Осама бин Ладен, съобщава германският в. \"Билд\", цитиран от ТАСС. Възможно е задържаният, идентифициран само като Сами А., да бъде депортиран в Тунис. Според информация на изданието 42-годишният тунизиец живеел от 2005 г. в град Бохум. Още през април властите на провинция Северен Рейн-Вестфалия го включили в списъка на потенциално опасни лица, но германските власти не можели да го екстрадират, защото висшият административен съд в Мюнстер постановил, че ако се върне в родината си, мъжът може да бъде подложен на мъчения, предаде БТА.  Сега Федералната служба за миграцията и бежанците е отменила решението за недопустимостта на депортацията на Сами А., основаноо на съдебното решение, и това отваря пътя за екстрадирането му. Мъжът е бил задържан днес при явяването му в полицията, където по разпореждане на правоохранителните органи е трябвало редовно да се разписва.", "date": "2018.06.25", "title": "Задържаха бивш бодигард на Бин Ладен в Германия"}
{"url": "https://www.24chasa.bg/novini/article/6930385", "text": "Катастрофа между камион и лек автомобил затвори пътя Разград - Русе. Инцидентът e станал около 15.00 часа, предаде  Товарен камион с ремарке, натоварен със зърно и управляван от 59-годишен мъж от село Гецово, излиза на главния път в посока Русе от изхода на Гецово до конната база. В това време по главния път в посока Русе се движи лек автомобил \"Пежо\", управляван с висока скорост от 35-годишен мъж от Цар Калоян. Колата застига камиона, не успява да намали и се удря в задната гума на ремаркето. При сблъсъка са пострадали водачът на \"Пежо\"-то, жена му и детето му. Тримата от лекия автомобил са откарани в МБАЛ-Разград, където в момента установяват състоянието им.", "date": "2018.06.25", "title": "Камион със зърно и кола катастрофираха, затворен е пътя Разград - Русе"}
{"url": "https://www.24chasa.bg/novini/article/6930412", "text": "Пожарната взема сериозни мерки заради очакваните проливни валежи в следващите дни в няколко области на страната. Ще се наблюдава нивото на реки и язовири, предимно в Югоизточна България. \"Най-сериозна ситуацията се прогнозира да бъде ситуацията в района на Бургас и Ямбол, Хасково. Изпратихме указания и предупреждения на нашите структури да завишат степента на готовност. Отново сме изпратили писмо до областните дирекции на МВР, които ще работят заедно с нас на терен, ако се наложи“, заяви пред   главен инспектор Стефан Стефанов от пожарната дирекция. На места очакваните количества валежи са от 10-20 литра на кв. метър до 50-60 литра на кв. метър, а е възможно да има зони, в които интензивността да е по-голяма.", "date": "2018.06.25", "title": "Пожарната: Бургас, Ямбол и Хасково най-застрашени от очакваните валежи"}
{"url": "https://www.24chasa.bg/novini/article/6930415", "text": "Днес се проведе последното заседание на Съвета по околна среда в рамките на Българското председателство на Съвета на ЕС. Дневният ред включваше теми от изключителна важност за опазването на околната среда и здравето на европейските граждани, а именно кръговата икономика и рециклирането на пластмасови продукти, качеството на питейните води и емисионните стандарти за леките и лекотоварни моторни превозни средства. Това съобщиха от Министерството на околната среда и водите. Като резултат от усилията на Българското председателство на вниманието на министрите бяха представени за одобрение Заключения относно изпълнението на плана за действие на ЕС за кръговата икономика - един от водещите приоритети за триото Естония-България-Австрия. С приемането им Съветът потвърди потенциала на кръговата икономика за постигне устойчив растеж и за намаляване зависимостта на ЕС от невъзобновяеми първични суровини. Подчертана беше отговорността на всички заинтересовани страни за промяна на модела по отношение на проектирането, употребата и потреблението на продуктите. „Кръговата икономика може би ще е най-значимото постижение на съвремието ни. Изключително щастлив съм, че днес министрите постигнаха съгласие за съвместни действия за изпълнението на Плана на ЕС относно кръговата икономика. Необходимо е всички ние да преосмислим начина, по който използваме пластмасовите изделия.“ изтъкна министър Димов. Министрите обсъдиха насоките за бъдещата работа по предложението за Директива за питейните води. Проектът е непосредствен резултат от първата успешна гражданска инициатива в ЕС и има за цел да надгради и подобри настоящите стандарти за качество и мониторинг на питейните води, както и осигуряване на по-чисти питейни води за гражданите на ЕС. Предмет на дебати беше и проектът за Регламент относно стандартите за емисии на CO2 от леки коли и лекотоварни микробуси. Министрите обсъдиха предложените цели за намаление на CO2 емисиите, както и предложените механизми за стимулиране на превозни средства с нулеви и ниски емисии. ЕК представи пред Съвета новите си законодателни предложения за емисионните стандарти за тежкотоварните превозни средства. Обсъдени бяха и бъдещето на програма LIFE на ЕС, повторната употреба на водата, пластмасите за еднократна употреба и привеждане в съответствие на задълженията за докладвания по околната среда. Съгласно установената традиция, в рамките на последното заседание за председателството, министър Димов предаде щафетата на следващия ротационен председател - Австрия, който ще поеме ръководната роля от 1 юли т.г. Основавайки се на вече постигнатия от Българското председателство напредък, през втората половина на годината Австрия ще продължи работата по тези важни законодателни инициативи.", "date": "2018.06.25", "title": "Министър Димов ръководи последния за Българското председателство Съвет по околна среда"}
{"url": "https://www.24chasa.bg/novini/article/6930420", "text": "Евродепутати гласуваха за начало на съдебна процедура срещу Унгария заради обвинения, че правителството на Виктор Орбан действа в разрез с фундаменталните ценности на Европейския съюз, предаде Асошиейтед прес. Комисията на Европейския парламент по гражданските свободи одобри днес доклад, който препоръчва да се задейства процедура по член 7 заради опасения относно независимостта на съдебната система, медийните свободи и суровото третиране на мигранти в Унгария. Тази позиция трябва да бъде потвърдена и от пленарния състав на Европарламента, за да влезе в сила, предава БТА. Процедурата може да доведе до това Унгария да загуби правото си на гласуване в ЕС. Това обаче е малко вероятно, тъй като Полша, която също е под заплаха да се окаже под ударите па член 7 заради задействана срещу нея процедура от Европейската комисия, вероятно ще наложи вето. Комисията също заяви, че прави щателен преглед на законите, прокарани в Унгария миналата седмица, които допускат затворнически присъди за хора, обвинени че помагат на кандидати за убежище, и които забраняват бездомничеството.", "date": "2018.06.25", "title": "Комисия в Европарламента гласува за начало на съдебна процедура срещу Унгария"}
