{"url": "https://www.24chasa.bg/novini/article/6945037", "text": "14,2 млрд. евро е стокообменът на България със Западните Балкани за 2017 г. Увеличението е с 14,2 на сто. За първото тримесечие на 2018 г. ръстът бил 3,2%, а делът от общия стокообмен на България е 24,6%. Това е съобщил министърът на икономиката Емил Караниколов на среща на министрите на икономиката във Виена, в рамките на инициативата Берлински процес, която има за цел да подчертае ангажимента на ЕС към страните от Западните Балкани. ЕС е най-големия търговски партньор на страните от Западните Балкани с дял от близо 73% от общата търговия на региона през 2017 г. Общата стойност на търговията между ЕС и страните от Западните Балкани през миналата година възлиза на близо 50 милиарда евро. Министър Караниколов изтъкна, че европейската перспектива и свързаност на Западните Балкани са били сред основните приоритети на Българското председателство на Съвета на ЕС. „Те съответстват както на дългосрочния стратегически интерес на България за сигурна и стабилна среда, която да насърчава икономическия просперитет на всички страни от региона, така и на подновения ангажимент на ЕС към тях, допълни той и добави, че неслучайно съседните на България страни, традиционно заемат водещи места в стокообмена ни“.", "date": "2018.07.04", "title": "Търговията ни със Западните Балкани била за 14,2 млрд."}
{"url": "https://www.24chasa.bg/novini/article/6945231", "text": "Частни фирми ще бъдат проверявани за служители, които имат неплатени актове към Пътна полиция и множество нарушения, но въпреки това са назначени на длъжност „шофьор“. Такова предложение е направено след съвещание между няколко министерства, провело се в МВР, съобщава „Монитор“. Причината за по-крутите мерки, които все още се обмислят, е големият пътен травматизъм в работно време, както и на път към работа. „Сериозен проблем е високата смъртност при пътувания по време на работа. През периода 2011-2017 г. по вина на водачи на фирми са загинали 685 и са били ранени 9137 граждани. В тази статистика не са включени пътнотранспортните произшествия с участие на служителите от държавната и общинската администрация, както и пострадалите по време на работа като пешеходци и велосипедисти“, се казва в доклад на МВР, изпратен до Министерския съвет.", "date": "2018.07.04", "title": "Проверяват фирмените шофьори за неплатени актове"}
{"url": "https://www.24chasa.bg/novini/article/6945230", "text": "7 служители на международното летище в Тбилиси бяха отровени в резултат на разливане на неидентифицирано вещество, опасно за здравето\", заяви ръководителят на информационната служба на Грузинската асоциация на летищата Георгий Гоглидзе, предава Нова телевизия. \"На 2 юли призори от офиса на \"Аерофлот\" се появи неприятна миризма. За да се изясни ситуацията, изпратихме техническия персонал на летището до офиса и след това се обадихме на Министерството на вътрешните работи\", каза Гоглидзе. По думите му четирима технически работници са били отровени, след като са посетили офиса на руската авиокомпания \"Аерофлот\", намираща се на летището. Според него, по това време в кабинета не е имало служители и инцидентът не е причинил никаква паника на летището. Всичките 7 жертви имат еднакви симптоми - световъртеж, гадене, възпаление на лигавицата на очите. \"Причините за отравянето не са установени. Имаме отравяне от токсичен характер с неустановено съдържание\", каза Отар Дихаминджия, лекар в болницата в Тбилиси, където са откарани служителите на летището. Трима от ранените са освободени от болницата днес сутринта, а останалите ще напуснат болницата през следващите няколко часа. Държавната служба за сигурност на Грузия съобщи, че във връзка с инцидента на международното летище в Тбилиси е задържан гражданинът на Русия Дмитрий Б. Според агенцията, руснакът е заподозрян, че е изсипал течност, съдържаща опасното вещество.", "date": "2018.07.04", "title": "7 отровени след разлив на опасно вещество на летище в Тбилиси"}
{"url": "https://www.24chasa.bg/novini/article/6945223", "text": "“Татко имаше дупка на главата, беше целият син, а колата му потънала в кръв”, казва Наталия Нейкова, дъщеря на доц. Стефан Нейков, който в понеделник бе пребит до смърт от съпруг на негова студентка. Няколко часа преди да научат за убийството, близките издирвали Стефан из пловдивския кв. “Тракия”. 70-годишният учен от института по растителни генетични ресурси в Садово и жена му Ирена живеят там в панелен блок. “Не се прибра до 21,30 ч и първоначално си помислих, че гледа някъде мач. След като не вдигна телефона, се притесних. Винаги се обаждаше и ме уведомяваше къде е”, обяснява съпругата. Ирена и синът ѝ Николай Нейков, който е главен асистент в института, където се пенсионирал баща му, обиколили заведенията в района, но не го открили. Зловещата новина за смъртта му научили от Наталия. Нейният 19-годишен син карал автомобила си по бул. “Христо Ботев” и забелязал фолксвагена на дядо си, ограден с полицейски ленти. Наоколо имало и много униформени. Младежът се обадил на майка си Наталия. Тя дошла и видяла мъртвия си баща. При аутопсията по тялото на доц. Нейков са открити следи от удари. Потрошени били черепът му и ребрата. Мъжът издъхнал вследствие на побой с дървена бейзболна бухалка. 42-годишният нападател Илия Стоичков е в ареста с обвинение за убийство. Съпругата му Иванка, която присъствала на побоя, а след това изхвърлила бухалката край река Марица, е разпитана като свидетел и е освободена. Пред разследващите тя обяснила, че записала магистратура в Аграрния университет, но няколко пъти я прекъсвала. Доцентът обещал да ѝ помогне да завърши, като използва контактите си във вуза. Поискал в замяна секс и пари. За каква сума е ставало въпроси от прокуратурата не дават информация. 32-годишната Иванка се познавала с доц. Нейков покрай сина му Николай. Двамата били състуденти във вуза, когато учели за бакалаври. “Още тогава ученият и дамата са имали отношения”, посочи зам. окръжният прокурор Галин Гавраилов, без да уточнява дали са били интимни. Семейството на доц. Нейков е шокирано от версията за секс и рекет, по която основно работи полицията. “Това са твърдения на съпрузите убийци. Защо разследващите ги обявяват в публичното пространство? Върху баща ми се изля помия, очерниха името на един уважаван учен”, казва синът му Николай Нейков. По думите му доц. Стефан Нейков бил отвратен от пловдивски вуз, където преподавал преди 20-ина години. Тогава на изпит студентка отъркала крака си в неговия. За случката той разказал с възмущение на близките си. “Какъв секс на 70 г. Не вярваме\", казват и съседките на учения. Описват го като възпитан и човечен. Помагал на трудноподвижните, първи бил при уборките на градинката пред блока. Убиецът на доцента - Илия, е международен шофьор. Живее с жена си в пловдивско село. Младото семейство има син. Очаква се утре прокуратурата да внесе в съда искане за постоянен арест на убиеца на доцента.", "date": "2018.07.04", "title": "Дъщерята на убития от ревнивец доцент: Татко беше с  дупка в главата"}
{"url": "https://www.24chasa.bg/novini/article/6945184", "text": "Австрия обяви днес, че очаква Иран да помогне за изясняване на случая с един от базираните му във Виена дипломати, който бе арестуван в Германия по подозрения в заговор за атентат срещу среща на иранската опозиция близо до Париж, предаде Ройтерс, цитирана от БТА. Случаят хвърли сянка върху посещението на иранския президент Хасан Рохани в Австрия, по време на което двете страни обсъдиха запазването на иранското ядрено споразумение след решението на Съединените щати да се оттеглят от него и да наложат отново санкции на Техеран, отбелязва агенцията. \"Ние очакваме пълно изясняване във връзка с това и аз ви благодаря, господин президент, за това, че ни уверихте, че подкрепяте това изясняване\", заяви австрийският канцлер Себастиан Курц пред журналисти след среща с Рохани. Иранският президент не спомена дипломата по време на изказването си и двамата лидери не отговаряха на въпроси. В понеделник иранският посланик във Виена бе извикан в австрийското министерство на външните работи във връзка със случая. Тогава Австрия обяви, че лишава арестувания иранец от дипломатическия му статут. Иран заяви, че няма никаква връзка с предполагаемия заговор и че може да представи \"необходимата документация за изясняване на измеренията на сценария\". Френският посланик в Техеран междувременно е бил извикан вчера в иранското министерство на външните работи в знак на протест срещу срещата на иранска опозиционна група край Париж, предаде Ройтерс, позовавайки се на агенция Фарс. Националният съвет за съпротива на Иран е политическото крило на Организацията на муджахидините на иранския народ. Групата, обединяваща ирански изгнаници, си е поставила за цел да свали режима в Техеран. Тя е убила десетки представители на иранските власти след Ислямската революция от 1979 г., припомня Ройтерс. Дипломатическите представители на Франция, Белгия и Германия в Техеран бяха извикани в иранското министерство на външните работи в знак на протеста срещу ареста на ирански дипломат, предаде Ройтерс, като се позова на агенция Фарс. Иранският заместник-министър на външните работи изрази силния протест на Ислямската република срещу ареста на ирански дипломат и подчерта, че по силата на имунитета на дипломатите по Виенската конвенция той трябва незабавно и безусловно да бъде освободен\", заяви говорителят на ведомството Бахрам Гасеми. Посланиците на Франция и Белгия и германският шарже д'афер в Техеран са били извикани във връзка със задържането на ирански дипломат в Германия заради предполагаем заговор за нападение срещу среща на иранска опозиционна група край Париж. Гасеми определи ареста като заговор, целящ да навреди на отношенията между Иран и европейските държави, особено като се вземе предвид, че иранският президент Хасан Рохани в момента е на посещение в Европа, в опит да спаси иранското ядрено споразумение, след като Съединените щати се изтеглиха от него. Междувременно Франция и Германия обявиха, че ще изпратят двама мъже, единият от които е задържаният ирански дипломат, в Белгия, където ще им бъдат повдигнати обвинения в участие в заговор за атентат срещу среща на иранската опозиция в покрайнините на Париж, предаде още Ройтерс, цитирайки съдебни източници.", "date": "2018.07.04", "title": "Австрия очаква помощ от Иран за  случая с арестувания дипломат"}
{"url": "https://www.24chasa.bg/novini/article/6945185", "text": "“Божидар Димитров много повече би се зарадвал на десетките хора от цялата страна, които са го уважавали и обичали, отколкото на венците на политиците, колкото и да са пищни - коментираха неговите колеги от Националния исторически музей. - Вратата на кабинета му беше отворена за всеки и с авторитета си спечели десетки дарения за музея, защото му вярваха.” Точно в 10 ч на 4 юли  вратите на НИМ се отвориха за хората, дошли да се поклонят пред паметта на неговия дългогодишен директор и родолюбец проф. Божидар Димитров, а Историкът си отиде внезапно в неделя на 72 години. “Този ден татко пак беше на път, по негови си работи чак до Ниш. Пътуваше към София и ми се обади: “Мария! Хайде да ядем торта!” А аз тръгвах към вкъщи да празнуваме заедно рождения ми ден - разказа дъщеря му. - След 10 мин телефонът ми звънна. Мъжът ми ми съобщи: “Баща ти почина!”. Излязъл от колата и паднал. Паднах и аз, завих, заплаках, плаках с часове. За него, за моя баща, за човека, който винаги е бил до мен и толкова много ме обичаше...” Гласът на Мария е дрезгав, едва говори. Близо до нея тихо плачеше една жена, която я усеща като свое дете, защото е израснала пред очите ѝ. Лили Георгиева 28 години е била секретарка на Божидар Димитров. Безбройни са кафетата, които тя поднасяше на неговите гости, но и строго следеше за претоварения му график. Бойко Борисов го нарече “човека музей”. И той го доказа с делата си. Пред паметта на Божидар Димитров се поклониха председателят на Комисията по култура и медии при НС Вежди Рашидов, кметът Йорданка Фандъкова - за нея Димитров е голям съвременен будител, и заместникът ѝ по културните въпроси д-р Тодор Чобанов, проф. Христо Пимпирев, Михаил Константинов, Владимир Каролев, Красимир Велчев, Ивелина Василева, кметът на Созопол Панайот Рейзи, тв водещият Росен Петров, ексдепутатът Жельо Бойчев, представители на ансамбъл “Българе”, Янчо Таков, приятели от Македония, Боян Радев. Олимпийският шампион припомни как преди 30 години проф. Димитров му се доверил и му подал ръка. Затова сега в музея има цяла зала с ценни антични находки, дарени от него. Нямаше институция, която да не изпрати венец, дойдоха и много букети от окръжните музеи, съболезнователни писма. Огромен беше и венецът от село Искра, откъдето дойде идеята на Божидар Димитров. Преди 2 години той им помага да възстановят черква - паметник на културата. Дълго в Златната зала на НИМ, където бе поклонението, се задържа боксовият шампион Кубрат Пулев. Той сподели, че Божидар го спечелил за родолюбиви дела и двамата заедно имали големи планове. Милееше за България. Но не се пазеше, не ценеше здравето си. Рано си отиде”, с тъга каза Пулев. Министърът на културата Боил Банов сравни историка със “созополски фар”, който да показва посоката на всеки родолюбив дух. “Любовта към отечеството е по-висша от всяка любов” - Божидар следваше тази мисъл на Раковски, каза проф. Станислав Станилов, споделяйки за 50-годишното им приятелство. - Колко хора могат да извървят пътя от моряк до водещ историк, народен представител, министър”, попита той. Две жени и един мъж на достопочтена възраст, облечени в четнически униформи, застанаха със знамена на почетна стража в залата. Една от тях - 87-годишната Елена Димитрова, от дружество “Гургулят потомци” е избродирала ценно историческо знаме, което е дарила на НИМ. “За Божидар не може да се говори тъжно, той имаше неподражаемо чувство за хумор - каза писателят Любомир Николов. - Веднъж край Охридското езеро заедно с Божо, Краси Каракачанов и Красимир Узунов в 4,30 сутринта изпяхме на 20 езика “Назад, назад, моме Калино”. “България имаше нужда от теб”, беше написано в книгата за съболезнования, пред която се образува опашка. Точно в 13 ч се разнесе камбанен звън и хората сведоха глави, убедени, че духът на Божидар Димитров никога няма да напусне музея.", "date": "2018.07.04", "title": "Изпратиха Божидар Димитров с камбанен звън и знамена (Обзор)"}
{"url": "https://www.24chasa.bg/novini/article/6945087", "text": "Разполагане на модернизирани атомни бомби в европейски военни бази възнамеряват да предложат САЩ на срещата на НАТО на 11 и 12 юли. Това твърди РИА Новости, като се позова на дипломатически източник. Според руската медия става дума за трансформация на американските тактически атомни бомби B61-12, които от 60-те години са разположени в Германия, Холандия, Белгия, Италия и Турция, като те ще бъдат оборудвани с GPS навигация. По оценки на Комисията по бюджета към Конгреса на САЩ Вашингтон планира да похарчи $ 25 млрд. за 30 години за модернизация на тактическите ядрени сили. През юни военновъздушните сили на САЩ проведоха първите изпитания на новата управляема атомна бомба B61-12. За целта бяха използвани стратегическите невидими бомбардировачи B-2 Spirit. Очаква се първата партида B61-12 да влезе в експлоатация през 2020 г. Междувременно президентът на САЩ не спира с критиките си срещу съюзниците от НАТО, които давали прекалено малко за отбрана. На срещата в Брюксел Доналд Тръмп щял да предупреди, че САЩ не могат да са прасенцето касичка на света. По този повод администрацията на Тръмп обмисля изтеглянето на въоръжените сили от Германия и дислоцирането им в друга натовска страна, пише “Ню Йорк таймс”. В Германия са разположени 35 000 американски военнослужещи. Тръмп намекнал, че може да избере нов основен стратегически партньор на САЩ в Европа - Франция. Русия и лично президентът Владимир Путин са се намесили в президентските избори в САЩ от 2016 г., за да помогнат на Доналд Тръмп да ги спечели. Това се казва в доклад на американски сенатори от двете основни партии, предаде ДПА. “Руските усилия са били обхватни и високоусъвършенствани, а целите им са били да се подкопае доверието в демократичния процес, да се навреди на държавния секретар (Хилари) Клинтън и да се помогне на Доналд Тръмп”, заяви зам.-шефът на комисията Марк Уорнър. Русия е използвала кибероперации и пропаганда в преследване на целите си, се добавя в документа. Тези дейности преди изборния ден през 2016 г. са “съществена ескалация в дългата история на руски опити за намеса във вътрешната политика на САЩ”, посочват сенаторите. ", "date": "2018.07.04", "title": "САЩ разполагат нови ядрени оръжия в Европа"}
{"url": "https://www.24chasa.bg/novini/article/6945211", "text": "38-годишният Борис Аврамов, брат на депутата от ДПС Димитър Аврамов, е обвинен като тартор на банда за рекет. Още 2-ма са задържани във вторник, а четвъртият член на групата е в бургаския затвор заради незаконно оръжие. По разследването има данни, че Борис Аврамов е поръчал на хората си да следят данъчния шеф Иво Стаменов и да го пребият. Стаменов беше прострелян в джипа си на 17 декември сутринта на столичната ул. “Дунав”, близо до офиса на НАП, и почина месец по-късно от раните си.  Борис Аврамов и хората му действали от 2016 г., разказали свидетели. До разкриването на бандата се стигнало след задържането на друга престъпна група, научи “24 часа”. Операцията на ГДБОП е проведена в три града - София, Белово и Приморско, където през февруари бяха задържани Крум Янакиев и Динко Иванов по разследването за убийството на Стаменов. Те обаче бяха освободени без обвинения. Депутатският брат Борис Аврамов не е подведен под отговорност за убийството на данъчния шеф, но разследването продължава в тази посока. Възможно е групата да е поръчала убийството му на други. Смята се за доказано само, че са приели поръчка да го следят и пребият. Бандитите изпълнявали и наказателни акции срещу страни по финансови спорове. Основният бизнес на Борис Аврамов е внос и пакетиране на месо. Това е една от стоките, която е била обект на проверки от “Фискален контрол” към НАП, чийто началник бе разстреляният Иво Стаменов. Основната версия за покушението още тогава беше работата на Стаменов, която има за цел да следи за високорискови контрабандни стоки. Фирмите на Борис Аврамов редовно внасяли месо от чужбина, твърди бизнесмен от бранша. Дали това има връзка с проблеми в НАП и отдела на Иво Стаменов, още не е ясно.  С производство на месо и земеделие е свързана и основната дейност на фамилията на депутата Димитър Аврамов в Монтана. Той пък е подсъдим за това, че е поискал подкуп и прехвърляне на земя от Светослав Илчовски, за да му разреши проблем в общинската комисия в Монтана. Делото е секретно и още не е приключило. Димитър Аврамов беше арестуван през 2012 г., когато беше депутат от ГЕРБ. На последните парламентарни избори спечели място в Народното събрание от листата на ДПС.", "date": "2018.07.04", "title": "Брат на депутат от ДПС разследван за убийството на данъчния шеф Иво Стаменов (Обзор)"}
{"url": "https://www.24chasa.bg/novini/article/6945220", "text": "Санкциите на САЩ срещу Иран са \"престъпление и агресия\", заяви днес иранският президент Хасан Рохани, цитиран от Ройтерс и БТА. Рохани призовава европейските правителства и други да се противопоставят на политиката на президента на САЩ Доналд Тръмп срещу Техеран. \"Иран ще преживее и тези американски санкции, както е преживявал и преди. Това правителство на САЩ няма да остане на власт завинаги, но историята ще осъди други държави на основание това, което те правят днес\", каза Рохани по време на посещение във Виена. Иранският президент подчерта, че страната му ще остане непреклонна пред американските заплахи за ограничаване на нейния износ на петрол и отбеляза, че Вашингтон не е помислил за последиците от това решение. \"Американците казват, че искат да ограничат до нула иранския износ на петрол. Това показва, че те не са помислили за последствията\", каза Рохани, цитиран от иранската информационна агенция ИРНА.", "date": "2018.07.04", "title": "Иран: Санкциите на САЩ срещу нас са агресия и престъпление"}
{"url": "https://www.24chasa.bg/novini/article/6945222", "text": "Много е важно да имаме памет, когато нещо добро се направи на Балканите, защото обикновено се мразим. Радвам се, че колегите казаха, че сме направили балканско председателство. Не проявихме егоизъм по време на председателството. Това каза премиерът Бойко Борисов на пресконференция след срещата в Солун с Александър Вучич, Алексис Ципрас и Виорика Дънчила. Ние можем много да настояваме да приемат Сърбия, но трябва да се изпълнят определени критерии. Няма един мост между България и Сърбия. На Алексис му казах, че ако незабавно не започнем да имаме финансиране за Бургас-Александруполис, ще закъснеем много, допълни Борисов. Трафикът на Дунав мост-2 е 4 пъти по-голям, отколкото сме очаквали. Обединихме се да поканим комисар Крецу, ние искаме да вдигнем брутния вътрешен продукт и да се състезаваме къде заплатите са по-високи. Това е истинско балканско съревнование, а не кой има повече танкове. Трябва ни приятелство, компромис и разбиране, за да са доволни всички в региона. Ние винаги сме се отнасяли със Сърбия като държава от ЕС, каза още премиерът. Полагаме големи усилия и се надявам пак заедно да продължим напред и септември да имаме среща. Курц, за радост, наложи същите теми по време на председателството на Австрия, завърши Борисов.", "date": "2018.07.04", "title": "Борисов: Важно е да имаме памет, когато нещо добро се направи на Балканите (Видео)"}
{"url": "https://www.24chasa.bg/novini/article/6945112", "text": "450 български лекари от цялата страна ще напишат своята рецепта за българския модел здравеопазване. “24 часа” започва голямо допитване за модела на здравеопазването сред лекарите, на които вярваме - медиците, номинирани от пациентите. Инициативата бе обявена от издателя на “24 часа” Венелина Гочева на тържествена церемония, на която медиците получиха отличията си в присъствието на председателката на Народното събрание Цвета Караянчева, здравния министър Кирил Ананиев, общественици, представители на бизнеса. номинирани от признателни пациенти, влязоха в поредното годишно издание на инициативата “Лекарите, на които вярваме” на “24 часа”. 11-ата годишна церемония по връчване на отличията събра стотици талантливи и отдадени на работата си български лекари в ресторант The View - една от най-високите точки в София с прекрасна панорамна гледка към града. За първи път отношението на пациентите към лекарите и на лекарите към пациентите не е водещият проблем на здравната система според проучване сред читателите на “24 часа”, обяви в началото на церемонията Венелина Гочева. на второ място - харчовете на болниците, каза още тя. Допитването, в което се включиха 2300 души, бе проведено от 20 до 30 юни на сайта на “24 часа” и от кореспондентите ни. То се прави ежегодно като част от инициативата “Лекарите, на които вярваме”. (Виж резултатите на графиката горе) Помолихме медиците да дадат своята визия ра решаване на тези проблеми и ще публикуваме техните гледни точки. Така големият и на сайта ни 24chasa.bg, ще даде идеи и визия за модела на здравеопазването у нас. “Тези награди са стимул за лекарите да вървят професионално напред, да продължат квалификацията си в полза на българските пациенти”, поздрави медиците министърът на здравеопазването Кирил Ананиев. “Младите лекари има от кого да се учат. Кадърни и сърцати хора, вие сте не само лечители, но и изповедници и давате надежда на хората”, поздрави лекарите пък председателката на Народното събрание Цвета Караянчева. “Гвоздеят” на церемонията бяха 11 отличия за иновативни болници. Връчиха ги предеседателката на Народното събрание и здравният министър. Наградени бяха ВМА, Александровска болница, “Свети Иван Рилски”, “Пирогов”, “Уни Хоспитал”, “Майчин дом София”, “Света Марина” - Плевен, “Света Марина -Варна, “Лозенец”, “Свети Георги” - Пловдив и групата Аджибадем Сити клиник. От вчерашния 4 юли сборникът “Лекарите, на които вярваме” вече е на пазара. В него са включени рекордните над 450 лекари с техните координати, специалности и указания за записване на часове за преглед. Допълнителен бонус са новините за някои от най-големите открития в медицината в последната година. Книгата “Лекарите, на които вярваме” може да бъде закупена от книжарниците и добрите репове. “Хората дават оценката за вас и днес аз виждам, че тя е изключително положителна”, обърна се към лекарите шефката на парламента Цвета Караянчева. От самото начало на инициативата “Лекарите, на които вярваме” тя се провежда под егидата на председателя на Народното събрание. “Българските лекари показаха, че могат да правят медицина на световно ниво, и техните млади колеги имат от кого да се учат. Всички вие доказахте, че имаме много способни лекари, много сърцати хора, защото вие сте и тези, които дават надежда на болните”, подчерта Караянчева. Тя пожела на българските лекари да останат незабравими за своите пациенти, защото работят с цялото си сърце за доброто и за здравето на българските граждани. “Ние като законодатели имаме политическата воля да подобрим здравеопазването в България, а вие като професионалисти се надявам да ни помагате, защото професионализъм и политическа воля, съчетани, могат да правят чудеса”, убедена е председателката на парламента.  За всеки, който се е посветил на медицината, няма по-стойностна награда и по-голям повод за гордост от това – да получи доверието и признанието на пациентите си. С тези думи министърът на здравеопазването Кирил Ананиев поздрави стотиците лекари, членове на лигата “Лекарите, на които вярваме”. Ананиев уважи стотиците доктори на тържествената церемония, на която те получиха отличията си от “24 часа”. Вярата в лекарите е в основата на доверието в системата и фактът, че номинираните се увеличават с всяка изминала година, е доказателство за положителната обществена нагласа към отговорната работа на българския лекар, каза още Кирил Ананиев. “Всички имаме предизвикателства. Но съм убеден, че когато всеки си свърши задачата, заедно ще направим нещо по-добро и важно за развитието на здравната система. Министерството прави всичко възможно да даде шанс за повишаване на квалификацията. И един от основните инструменти и приоритети в новия здравно осигурителен модел ще са човешките ресурси, така че повечето от вас да останат тук и да лекуват българските граждани”, увери Ананиев.  Екипът на “24 часа” благодари специално на партньорите си, които подкрепят каузата “Лекарите, на които вярваме” за единадесета година:  На събитието в The View заедно с лекарите бяха Марина Белчева, Бранимира Кецкарова, Евгения Стефанова, Гавраил Гавраилов и Десислава Динева от “АБО Фарма”, д-р Персиан Буков, Антон Иванов, Николета Григорова, Светла Михалевска и Люба Василета от “Санофи Пастьор”, председателят на Регионалната фармацевтична колегия София -столична, магистър-фармацевт Венелин Сапунаров, управителят на “Пентаграм” д-р Веселин Даскалов. На церемонията присъства и Ирина Иванова от “Гедеон Рихтер”. За първи път бяха отличени и болници, като журналистите от “24 часа” избраха най-иновативните здравни заведения, които постоянно въвеждат нови лечения. Тази класация все пак е субективна, но се надяваме да е стимул за всички болници да се стремят към въвеждането на все по-модерно лечение, защото това е от наш общ интерес, отбеляза издателят на “24 часа” Венелина Гочева. Здравният министър Кирил Ананиев поздрави иновативните болници за това, че успяват да осигурят на българските пациенти най-модерното лечение за тежки заболявания. Отличените бяха варненската болница “Света Марина” и университетска болница “Лозенец” от София, която осъществява уникални лапароскопски операции на щитовидната и паращитовидната жлеза. Военномедицинска академия получи отличие за изключителния си напредък в ендопротезирането и ортопедията. “Александровска” от София бе наградена заради множеството високотехнологични центрове, а “Пирогов” - за напредъка в 3D принтирането, използвано успешно в лицевата и неврохирургията. Отличия имаше и за пловдивската болница “Свети Георги”, плевенската “Света Марина”, която единствена прилага у нас технологията хайфу, столичните “Св. Иван Рилски” и “Майчин дом”. Групата болници “Аджибадем Сити клиник” и панагюрската “Уни Хоспитал” също бяха наградени. “Изключителна чест е да получа тази награда. Благодаря за подкрепата на министерството и парламента. На лекарите, на които вярваме и които за поредна година са най-много от “Александровска”, също огромни благодарности. Те изпълват със съдържание това, което сме ние”. Тези думи отправи шефът на Александровска болница доц. Костадин Ангелов. В “Александровска” функционират високотехнологичните Център по позитронна емисионна томография и компютърна томография, Център за вътресъдови интервенционални процедури, Център за ранна диагностика и лечение на онкологични заболявания, Център за трансплантация на бъбреци, Център за профилактика на захарен диабет тип 2. “Благодаря на всички, това е голяма чест за нас. Както казва г-жа Гочева, ние сме най-голямата болница и съм убеден, че ще помогнем на хиляди хора”, каза проф. Асен Николов, шеф на родилната клиника в “Майчин дом”. Болницата откри тази година модерна лаборатория с оборудване по най-високите световни стандарти за изследване на различни заболявания, сред които и човешки папиломен вирус, който е в основата на рака на шийката на матката. Болницата работи и с модерна апаратура за т.нар. безкръвни или лапараскопски операции и прилага иновативни методи за лечение. “Благодаря за отличието. Догодина очаквайте сериозни изненади от нас като възможности за работа и иновативна медицина, обеща шефът на “Пирогов” проф. Асен Балтов. Университетската спешна болница не само осигурява 24 ч медицинска помощ и поддържа резерв за бедствени ситуации, но е мястото, на което се прилагат иновативни методи в лечението на спешните състояния. В болницата функционират уникални клиники за лечение на деца - реанимация, травматология, хирургия, неврохирургия, урология, изгаряния и пластичновъзстановителна хирургия. Най-съвременни методи за лечение се прилагат и в неврохиругията, гнойно-септичната хирургия, клиниката по хирургия на ръката, травматологията и ортопедията които са са с широк опит в иновациите в своите специалности. “Гордеем се с болницата и с това, че не тежим финансово на държавата, а напротив, осигуряваме значителен приход като данък печалба. Надявам се този модел да бъде пренесен на национално ниво, защото всички сме в една и съща лодка”, заяви д-р Дечо Дечев, управител на “Свети Иван Рилски”, при получаването на отличието за болницата. Университетската болница “Св. Иван Рилски” е отличена с 2 международни награди за качество. Внедрява високи технологии за стереотактична радиотерапия и стереотактична радиохирургия, както и модерни апарати за образна диагностика, клинична лаборатория и лъчетерапия. “Разделението на болниците не трябва да е на частни и държавни, а на такива, които лекуват добре пациентите си, и такива, които не толкова”, каза ректорът на Медицинския университет в Плевен проф. Славчо Томов. Той е лекар в отличената университетска плевенска болница “Св. Марина”, която прилага технологията хайфу и минимално инвазивна хирургия в лечението на онкологични заболявания . Проф. Томов разказа, че догодина МУ - Плевен, ще бъде домакин на IХ европейски конгрес по роботизирана хирургия. Спечелването на домакинството от МУ - Плевен, е резултат от усилията на екипа на чл.-кор. проф. Григор Горчев и проф. д-р Славчо Томов за въвеждане на роботизираната хирургия и телемедицината в клиничната практика и обучението от 2008 г. насам. “Иновациите не биха били нищо без висококвалифицираните кадри, които работят с тази апаратура”, отбеляза зам.-шефът на пловдивската болница “Свети Георги” доц. Марин Атанасов. Той бе изключително радостен, че отличие за иновативна медицина отива при 130-годишната болница. “Св. Георги” в Пловдив е единствената болница в страната, която разполага с кибернож за прицелна радиотерапия на злокачествени новообразувания. В болницата има съвременен интегрален център за лечение на тумори и на травми на глава и шия, който е оборудван с О-рамо и навигационна система. “Ние сме тук, за да поздравим лекарите в България. Това е основната задача на цялото общество. Нашето здравеопазване и нашите лекари имат нужда от подкрепа, за да се чувстват добри, да се чувстват най-добрите в това, което правят. И аз мисля, че най-добрите от тях са в Аджибадем сити клиник, така че специални поздрави за тях”, каза Андрей Марков, управител на една от болниците в групата. “Аджибадем Сити клиник” е най-голямата група лечебни заведения в България с водеща роля в предоставянето на медицински услуги в почти всички направления на медицината. Те са технологичен лидер в направленията на сърдечносъдовите заболявания и онкологията, като разполагат 4 линейни ускорителя последно поколение с възможност за радиохирургия, както и роботизирана хирургия по системата “Да Винчи”. Ще ставаме все по-добри благодарение на лекарите и постоянните иновации. С това обещание взе отличието на “Уни Хоспитал” Михаил Михайлов, член на борда на директорите на здравното заведение. Той благодари на “Асарел Медет”, че компанията е повярвала в идеята и е създала болницата преди само 2 години. Тази болница извършва уникални за страната операции с радиохирургична техника, която е синхронизирана с дишането на пациента. В нея хирурзите ползват и супермодерната апаратура “Айнщайн”. ", "date": "2018.07.04", "title": "Референдум в лигата “Лекарите, на  които вярваме”  – какъв модел  здравеопазване (Обзор)"}
{"url": "https://www.24chasa.bg/novini/article/6944988", "text": "Пилоти на “Райънеър” обявиха, че ще стачкуват на 12 юли, което може да обърка плановете на много почиващи, съобщи в. “Дейли мейл”. Решението е взето от пилотите на компанията в Ирландия, а стачката ще продължи 24 часа. Така всички, които имат връзка с полети през Дъблин на тази дата, ще трябва да променят плановете си. Според Би Би Си, макар да стачкуват само ирландските пилоти, това може да се отрази вторично и на полетите в други страни. 12 юли пък е датата, на която традиционно започват летните отпуски в Северна Ирландия. Според профсъюзите компанията “Райънеър” не е взела на сериозно исканията на пилотите, свързани с мениджмънта. ", "date": "2018.07.04", "title": "Пилоти на “Райънеър” стачкуват на 12 юли"}
{"url": "https://www.24chasa.bg/novini/article/6945062", "text": "Територията на САЩ стана по-голяма след последното изригване на вулкана Килауеа на Големия остров в щата Хаваи, съобщи Геологичната служба на САЩ на своя сайт. Изтичайки в океана, океанската лава е увеличила повърхността на Големия остров с 2,25 квадратни километра нова земя. Заради продължаващите вече трети месец вулканични изригвания заливът Капохо се е оказал напълно запълнен с лава, стекла се в океана, предава БТА. Специалистите изтъкват, че част от новата земя след време ще рухне във водата. Изригването на Килауеа започна на 3 май. В резултат на вулканичната активност бяха унищожени над 650 къщи и бяха евакуирани над 2000 души.", "date": "2018.07.04", "title": "С 2,25 кв. км се е увеличила площта на САЩ след изригването на вулкана Килауеа"}
{"url": "https://www.24chasa.bg/novini/article/6945077", "text": "Македонският парламент прие днес закон за намаляване на пътните разходи на депутатите, според който вместо досегашните 1500 евро те ще имат право на 1000 евро месечно, съобщава информационният портал Пресс 24, цитиран от БТА. И управляващата коалиция, и опозицията гласуваха единодушно за намаляване на разходите. Решението е взето след остри реакции в обществеността за големите разходи на депутатите.", "date": "2018.07.04", "title": "Македонските депутати си намалиха пътните разходи от 1500 на 1000 евро месечно"}
{"url": "https://www.24chasa.bg/novini/article/6945080", "text": "Водолази откриха тялото на спелеолога Петър Георгиев от София. Под ръководството на ОД на МВР- Враца и водолази от Регионалната служба по безопасност и защита на населението в Монтана и хеликоптер на Гранична полиция продължиха четири дни издирването във водите на река Искър край Мездра. Трагичният инцидент стана в събота. Четирима млади мъже от столичния пещерен клуб се опитали да преминат със сал реката. По повод подготовката на екстремното съсътезание „Приключенски многобой- Мездра 2018“. Салът се преобърнал и всички паднали във водата. Бързеят обаче повлякъл 39- годишния Петър Георгиев,а опитите на колегите му да го спасят останали безуспешни. Трупът на 39-годишния столичанин от Пещерен клуб \"Хеликтит\" е било открито днес около 17 часа в района на ВЕЦ \"Царевец\" в землището на мездренското село Царевец. Тялото ще бъде транспортирано за аутопсия. А ето какво е написал в социалната мрежа, на 26 юни, няколко дни преди трагедията Петър: \"Тази година Extreme fest ще бъде още по-вълнуващ... за съжаление този път няма да мога да бъда там, за да ви държа треперещите ръчички преди да се пуснете по тролея :), но елементите от техниката на единичното въже отново ще бъдат сериозно застъпени, благодарение на Пещерен клуб \"Хеликтит\" и нашите членове, за които - ей така, докато се забавляват да Ви сбъдват ей такива романтични моменти на 120 метра височина - е като детска игра :) Датата за тази година е 21-22.07, а мястото е същото: Водопад Скакля, с.Заселе (Вазовата екопътека). Енджой!\"", "date": "2018.07.04", "title": "Откриха тялото на спелеолога Петър Георгиев в река Искър"}
{"url": "https://www.24chasa.bg/novini/article/6945094", "text": "Екипи на ГД „Пожарна безопасност и защита на населението“ работят по сигнали за наводнени улици, мазета, приземни етажи и дворове, както и за паднали дървета след интензивните валежи в няколко града в страната. Това съобщиха от пресцентъра на МВР. Към 19.30 часа столични пожарникари са се отзовали на около 15 сигнала. Колегите им от Пловдив, Пазарджик и Пещера работят по общо 10 сигнала, толкова са и сигналите в Чирпан. След интензивните валежи в Перник в пожарната служба са постъпили към 25 сигнала. В Хасково и Димитровград, където дъждът е бил придружен със силен вятър, са получени четири сигнала за паднали дървета. Няма данни за бедстващи и пострадали хора.", "date": "2018.07.04", "title": "15 сигнала за наводнени улици, мазета и дворове са подадени в столицата"}
{"url": "https://www.24chasa.bg/novini/article/6944995", "text": "Евродепутатите гласуваха за въвеждането на избирателен праг, който ще забрани на партиите, получили малък процент от гласовете, да имат свои представители в Европейския парламент - мярка, която вероятно ще влезе в сила през 2024 г., предаде ДПА, цитирана от БТА. ЕП реши да подкрепи тази мярка, след като страните членки миналия месец се споразумяха за въвеждането на избирателен праг, водени от нарастващи опасения, че евроскептични и популистки партии биха могли да постигнат огромен успех на европейските избори, отбелязва ДПА. ЕП прие мярката, която беше част от пакет с реформи, с 397 гласа \"за\", 207 \"против\" и 62 въздържали се. Според споразумението всяка страна членка ще установи минимален праг, вариращ от 2 до 5 на сто от гласовете, които една партия трябва да спечели, за да влезе в парламента. Това ще важи само за избирателни райони с над 35 депутатски места, което засяга само Германия и Испания. Възможно е в бъдеще да бъдат обхванати и други страни. Следващите избори за евродепутати са от 23 до 26 май догодина. Реформите обаче вероятно ще влязат в сила едва на следващите избори през 2024 г., защото според Съвета на Европа никакви изборни промени не бива да се въвеждат през 12-те месеца преди избори.", "date": "2018.07.04", "title": "Приеха избирателен праг за депутатите в европарламента"}
{"url": "https://www.24chasa.bg/novini/article/6945005", "text": "Полицията задържа 38-годишен мъж в Испания, който е заподозрян, че през май е удушил млада жена в Берлин. Това съобщи прокуратурата в германската столица, цитирана от ДПА и БТА. Мъжът който е от България, бе арестуван вчера, явно на базата на доказателства от ДНК експертиза. Смята се, че е удушил 30-годишната Мелани Рехбергер, за да прикрие опит за изнасилване. Според репортаж, излъчен по германска телевизия, жертвата е излязла от дома си в Берлин следобед на 25 май, за да си почине от работа. Тя е била консултант в областта на социалните мрежи и е работила включително от дома си. Отишла е да постои на слънце и да почете на усамотено място край влакови релси. Тялото й е намерено два дни по-късно. Следователите изразиха увереност, че са открили извършителя, който е пребивавал в Берлин, но не е имал там постоянно местожителство.", "date": "2018.07.04", "title": "Арестуваха в Испания българин, заподозрян, че е изнасилил и удушил жена в Берлин"}
{"url": "https://www.24chasa.bg/novini/article/6944971", "text": "Десетките венци, поднесени в памет на проф. Божидар Димитров, са положени пред паметника на Васил Левски по решение на семейството. Буквално целият монумент бе обграден от тях, а на лентите личаха имената на хора и институции, почели видния историк и родолюбец. Въпреки проливния дъжд, мнозина се спираха да разберат защо внезапно там има толкова много цветя. \"Вероятно защото на 18 юли е рождения ден на Апостола\", предположиха минувачи. Шест часа продължи сбогуването с проф. Божидар Димитров в Националния исторически музей. Стотици хора го изпратиха с признанието, че е направил българската история любима и разбираема за няколко поколения. Ето чии венци се озоваха пред паметника на Апостола: Министър-председател Бойко Борисов Заместник министър-председател Валери Симеонов; Министър на отбраната Красимир Каракачанов Министър за Българското председателство на Съвета на Европейския съюз Лиляна Павлова Министерство на културата Министерство на туризма Община Бургас Столична община Община Благоевград Община Каспичан Община Чипровци Село Искра Община Кюстендил РИМ Бургас Национален политехнически музей БСП,ГЕРБ, БНТ, БНБ Съюз на архитектите Институт по Балканистика с център по тракология Национална Библиотека „св. св. Кирил и Методий“ Агенция Митници Българска православна църковна община в Истанбул; Сдружение Плиска (гр. Шумен) УНИБИТ Съюз на тракийските дружества в България ТВ СКАТ Братя Диневи Васил Божков Цветанка Шмит и още много други.", "date": "2018.07.04", "title": "Венците в памет на Божидар Димитров - положени пред паметника на Левски"}
{"url": "https://www.24chasa.bg/novini/article/6944917", "text": "На всички ремонти в София да се работи с удължено работно време, за да приключат по-бързо. Това разпореди столичният кмет Йорданка Фандъкова, след като центърът е блокиран заради реконструкции на улици и булеварди. Тя обаче предупреди, че това не значи да се прави компромис с качеството, и напомни, че санкциите са сериозни - по 200 000 лв. за всеки ден забавяне и по 800 000 лв. за лошо изпълнение. “Не мога да гарантирам, че някоя плочка няма да се разклати, но мога да гарантирам, че с парите на софиянци некачествена работа няма да се плаща”, заяви Фандъкова при проверката на ремонта на ул. “Солунска”. Там се реконструира участъкът от “Витошка” до ул. “Граф Игнатиев”. Вече е пуснато движението до ул. “Хр. Белчев”, а до дни - и до ул. “А. Кънчев”. Работите ще приключат до 15 септември. Тече процедура и за ремонт на участъка от “Витошка” до бул. “Хр. Ботев”, но той може да остане за 2019 г. Фандъкова обясни, че ремонтът на зоната около ул. “Граф Игнатиев” е най-тежкият обект, и благодари за търпението. “Моля всички, които имат алтернатива, да не ползват личните си коли в центъра. Поне за тези 2 месеца. Тежко е, но сега е времето за ремонти”, призова тя. При нужда ще се пускат допълнително превозни средства на градския транспорт. Ремонтът на зоната около “Граф Игнатиев” струва 20 млн. лв. Освен настилки, тротоари и релсов път там ще се поставят и подземни контейнери за смет. С няколко дни по-рано от 20 юли се очаква да приключи разширението на бул. “Т. Каблешков”. Водят се разговори с председателя на парламента Цвета Караянчева за преместване на депутатския паркинг след ремонта на зоната около храма “Св. Ал. Невски”. “Обсъждаме няколко варианта, един от тях е преместване на паркинга на някоя от другите дъги”, каза Фандъкова. Площадът пред храма става пешеходен догодина.", "date": "2018.07.04", "title": "Фандъкова нареди удължено работно време на ремонтите, които блокират София"}
{"url": "https://www.24chasa.bg/novini/article/6945007", "text": "Двайсетина човека се събраха тази вечер в парк \"5 октомври\" в центъра на Стара Загора. Те обявиха пред медиите, че като старозагорци и съграждани на гладуващия от 22 дни някогашен дисидент Кольо Босия, който е от Стара Загора, те изразяват подкрепа както на крайната му форма на протест - гладната стачка, така и на неговите искания да се спре продажбата на шофьорски книжки в страната. Присъстващите основно бяха някогашни активисти на СДС и поддръжници на \"синята\" идея. Собственикът на авто-школа за подготовка на нови шофьори Митко Трайков съобщи публично, че всяка пета шофьорска книжка у нас е купена, а мафията в тази област печели по 20 милиона лева на година от срамната търговия. Властта се активизирала срещу нея само след публикации в чужди медии и натиск отвън, след което задържаните били пускани тихомълком и възстановявани на работните им места. Пенсиониралата се преди 3 месеца бивша кореспондентка на Националното радио в Стара Загора Венелина Попова каза, че подкрепата им за Босия е морална и ще продължи всеки ден привечер в същия парк, ако има желаещи.", "date": "2018.07.04", "title": "Двайсетина в Стара Загора подкрепиха гладната стачка на Кольо Босия"}
{"url": "https://www.24chasa.bg/novini/article/6945019", "text": "Ръководителката на делегацията на ЕС в Косово Наталия Апостолова изрази днес разочарование от досегашната работа на косовското министерство на образованието, науката и технологиите по очакваните реформи в образованието, предаде агенция МИА, цитирана от БТА. \"Образователната система трябва да тръгне от нула. Досега вложихме в областта на образованието 34 милиона евро, но те не дадоха резултат\", каза Апостолова на днешното заседание на комисията за образование в косовския парламент. Тя добави, че в момента делегацията на ЕС в Косово работи заедно с министерството по нова програма за подобряване на състоянието на косовското образование, и призова правителството да подкрепи и приеме този документ.", "date": "2018.07.04", "title": "EС: Вложихме 34 млн. евро в образованието в Косово, а резултатът е нулев"}
{"url": "https://www.24chasa.bg/novini/article/6944974", "text": "Китайският милиардер Ван Цзян, съосновател и председател на гигантския китайски конгломерат Ейч Ен Ей, почина след нелеп инцидент във Франция, предадоха световните агенции. 57-годишният магнат паднал от стена в Прованс, където бил на бизнес посещение. Инцидентът станал в средновековното селце Бонийо, докато китаецът си правил снимка. Бизнесменът бил част от туристическа група, която разглеждала района Воклюз в Прованс. Богаташът се качил на зид, за да се хване добре красивата гледка зад него, и полетял от 10-15 метра, казва полицейският шеф Юбер Мерийо. Нараняванията му били толкова тежки, че Бърза помощ не успяла да направи нищо. Полицията не смята, че смъртта е съмнителна, но ще я разследва. Ван съдейства за това Ейч Ен Ей да стане една от най-големите компании в света с активи в авиацията, туризма и финансите. Конгломератът притежава авиокомпанията “Хайнан”, големи дялове в Дойче банк, хотелската верига “Хилтън”, небостъргачи в Лондон. За нея работят над 400 000 души по цял свят. Китайската компания спечели през март т.г. конкурса за концесия на летище Пловдив заедно с “Пловдив Еърпорт Инвест”. Консорциумът се ангажира да инвестира 79 млн. евро за концесията със срок 35 г. Впоследствие обяви намерение да удвои инвестицията до 150 млн. евро. Ван Цзян е завършил гражданска авиация в Пекин и през 1990 г. създава авиокомпанията “Хайнан”, която и до днес е основата на империята. В началото на 2018 г. Ейч Ен Ей продаде част от чуждестранните си активи, за да покрие натрупаните от бързата си експанзия дългове. ", "date": "2018.07.04", "title": "Китаец с концесия  за летище Пловдив умря нелепо"}
{"url": "https://www.24chasa.bg/novini/article/6945096", "text": "Председателят на ПГ на ГЕРБ и зам.-председател на партията Цветан Цветанов присъства на съвместна среща между структурите Младежи ГЕРБ-София и МГЕРБ-София област. Събитието се проведе в Централата на ГЕРБ в София, като в него участваха и координаторите на двете структури Ивайло Петков и Васил Цветков, който е и народен представител, съобщават от пресцентъра на партията. Пред младите хора Цветанов заяви, че ще разчита на тях в предстоящите кампании за европейските и местните избори през 2019 г. Младежите споделиха притесненията си пред зам.-председателя на ГЕРБ относно набиращия сили феномен фалшиви новини, които целят манипулиране на общественото мнение и насаждане на език на омразата. Цветан Цветанов обясни, че МГЕРБ имат съществена роля в борбата с това неприятно явление чрез личната си комуникация с хората, както и чрез разобличаването на фалшивата информация онлайн. \"Като млади хора е важно да противодействате на популизма и фалшивите новини, а единственият начин е като разпространявате истината и служите като пример за морално и етично поведение в ежедневието си,\" каза Цветанов.", "date": "2018.07.04", "title": "Цветанов: Ще разчитаме на младежите за европейските и местните избори догодина (Снимки)"}
{"url": "https://www.24chasa.bg/novini/article/6945100", "text": "Европейската комисия реагира днес след като парламентът на Румъния прие серия спорни промени в Наказателния кодекс, предаде румънският информационен сайт Зиаре, цитиран от БТА. Чрез своя говорител Европейската комисия посочи, че безпокойството от действията на Румъния в сферата на съдебната реформа става все по-голямо и че ЕК няма да се поколебае да предприеме мерки, които да осигурят съвместимост между румънските закони и европейските принципи и ценности. Европейската комисия следи отблизо и с все по-голямо безпокойство развитието на събитията в Румъния. Ние, както и други международни партньори и страни членки, посочихме многократно, че борбата с корупцията и осигуряването на независимо правосъдие са въпроси от изключителна важност. Това е и принципът, който стои в основата на докладите по Механизма за сътрудничество и проверка. От ключово значение за Румъния сега е да увеличи усилията и да избягва да прави крачки назад, е посочил говорителят на ЕК в изявление за информационния сайт Зиаре. Говорителят посочва, че ЕК следи отблизо реформата на наказателните кодекси в Румъния. \"Ще проучим окончателния текст и ще видим дали той е съвместим с европейското законодателство и дали е в съответствие с международните стандарти за съдебно сътрудничество. Като пазители на договорите, няма да се поколебаем да вземем мерки там, където е необходимо, за да осигурим такава съвместимост\", е заявил говорителят. Информационният сайт Зиаре отбелязва, че за първи път Европейската комисия казва, че ще вземе мерки. Камарата на депутатите одобри днес окончателно промени в Наказателния кодекс (НК), а в края на юни бяха одобрени и изменения в Наказателно-процесуалния кодекс (НПК). Промените в НК частично декриминализират злоупотребата със служебно положение, намаляват максималната присъда за това престъпление и поставят минимален праг за нанесените щети. Според критици и опозиционни партии промените в НПК ще отслабят правомощията на прокурорите в борбата с корупцията по високите етажи на властта. За да влязат промените в сила, те трябва да бъдат одобрени от президента Клаус Йоханис. Днес той обяви, че ще ги атакува в Конституционния съд. Две опозиционни партии също обявиха такива намерения.", "date": "2018.07.04", "title": "ЕК: Безпокойството от действията по съдебната реформа в Румъния расте"}
{"url": "https://www.24chasa.bg/novini/article/6945103", "text": "Полицията в английското графство Уилтшър още не знае дали е било извършено престъпление срещу мъжа и жената, които бяха намерени в критично състояние в събота вечерта в дома им в Еймсбъри, предаде Ройтерс, цитирана от БТА. \"На този етап не е ясно дали е извършено престъпление\", каза Пол Милс, заместник-началник на местната полиция. Той добави, че разследването продължава \"в близко сътрудничество с партньори\". 45-годишният мъж и жената, на 44 години, жители на графство Уилтшър, получават медицинска помощ в болница в град Солсбъри \"за предполагаемо излагане на неизвестна субстанция\" и остават в критично състояние. Еймсбъри се намира на десетина километра от Солсбъри, където през март бяха отровени с нервнопаралитично вещество бившият руски разузнавач Сергей Скрипал и дъщеря му Юлия. Антитерористичният отдел на британската полиция се е включил в разследването на новия случай, предаде ДПА. \"Както може да очаквате, предвид неотдавнашните събития в Солсбъри, полицаи от антитерористичната мрежа работят съвместно с колегите си от полицията на (графство) Уилтшър във връзка с инцидента в Еймсбъри\", каза лондонската полиция, която има водеща роля по антитерористичните въпроси. Британските власти смятат, че мъжът и жената, открити в безсъзнание в къща в Еймсбъри, са били изложени на въздействието на неизвестно вещество.", "date": "2018.07.04", "title": "Английската полиция: Не е ясно дали са нападнати намерените в безсъзнание край Солсбъри"}
{"url": "https://www.24chasa.bg/novini/article/6944754", "text": "Събличаш се гол, омазваш се с червена боя и лягаш в голяма тарелка насред площада. Въобще правиш се на психо, за да демонстрираш, че и животните имат право да живеят, колкото и хората. После драскаш витрини на магазини за месо, крещиш по хората, които си изкарват прехраната с това, и ги заливаш с изкуствена кръв. Това е малка част от т. нар. веган тероризъм, който напоследък залива обществото, опитвайки се да му наложи своите изкривени виждания за света. Да живееш в страх от веган тероризъм? Възможно ли е тези, които бдят за правата на пчеличките и всяко живо същество на планетата, да тормозят и стресират хората, налагайки им диктата на собственото си мнение? Неотдавна 18 000 месари поискаха полицейска закрила и помощ от френското правителство срещу активисти вегани. Заради множеството зачестили случаи на вандализъм срещу магазините им браншовата федерация написа отворено писмо, с което моли властите за защита срещу посегателства. През март 2018 г. за злостна публикация във фейсбук. Жената е написала, че е “справедливост” убийството на месар, станал жертва на терористичен акт, и че изпитва “нула съжаление” към случилото се, което се тълкува като оправдаване на тероризма. “Изправени пред тази ескалация на насилието, какъв ще бъде следващият етап?”, питат още от обединения бранш. Освен месарниците сред мишените на веганите са също и магазините за риба и млечни продукти. В началото на май семейна месарница във Великобритания също е станала жертва на веган активисти, които са изрисували цялата витрина с надписи “Спрете да убивате животни!”, “Давайте, вегани!”, както и символа на Фронта за освобождаване на животните. Във фейсбук собствениците на магазина призовават това да не поражда лошо отношение към веганите, защото вярват, че това не е истинска извадка за веган обществото. 26% от месоядците са обезкуражени да се откажат от месото заради “агресивното поведение на тревоядните към тези, които ядат месо” и смятат, че Това сочи ново проучване във Великобритания, цитирано от “Индипендънт”. 81% от хората пък прекалено много харесват вкуса на месото, за да се откажат от него, а 58% смятат, че този модел на хранене е прекалено скъп, сочи още проучването. Половината от анкетираните се обединяват около мнението, че ще изпитат затруднения при измислянето на различни ястия и няма да имат много идеи за разнообразно меню. 41% предполагат, че семействата им дори няма да обмислят ходенето на веган ресторант с тях. Резултатите от проучването показват, че колкото повече тревоядните се опитват да откажат хората да консумират месо чрез вандализъм, толкова повече те се дръпват от идеята. Тенденцията да си веган всъщност не е толкова нова, а новото е начинът, по който това се налага. Още през 1944 г. е въведен терминът “веган” от Доналд Уотсън, който основова и веган общност в Лондон - въвежда се философията на хранене без консумация на месо и млечни продукти. Уотсън спира да яде месо, когато е едва 13-годишен, шокиран от писъците на прасе, което го умъртвяват, пише “Индипендънт”. По-късно той решава да се откаже и от всякакви животински продукти, което включва и носенето на естествени кожи. Философията пък на вегетарианците е в консумацията на млечни продукти, които те не изкючват от своето меню като веганите. Веган общността е създадена около 100 г. преди въвеждането на термина “веган”. Нейната цел е да се бори за правата на животните и те да не се възприемат като прехрана.", "date": "2018.07.04", "title": "Психо ли са веганите?"}
{"url": "https://www.24chasa.bg/novini/article/6945108", "text": "Министърът на отбраната Красимир Каракачанов присъства на честването на Деня на гарнизон Пловдив. В него участваха военнослужещи и служители от 68-ма бригада \"Специални сили\", Трета авиобаза - Граф Игнатиево, 24-та авиобаза - Крумово, 110-ти Логистичен полк и 91-ви Инженерен батальон, Втора зона за управление и наблюдение, регионална служба \"Военна полиция\", Военна болница - Пловдив, Военен съд, Военна прокуратура, предава БТА. Честването започна с шествие на представителните блокове на всички поделения от бул. \"Шести септември\" до пл. \"Централен\", където пловдивският митрополит Николай отслужи заупокойна молитва за всички от гарнизона загинали за освобождението и обединението на страната. Пред паметника на военнослужещите, доблестно изпълнили воинския си дълг бяха положени цветя. Това е един много хубав празник и благодарение на бр.ген. Явор Матеев /командир на 68-ма бригада \"Специални сили\" и началник на гарнизона/ се утвърди като традиция, каза пред журналисти министърът на отбраната Красимир Каракачанов. Според него той не е празник само на военнослужещите днес, но и на всички граждани, особено на мъжете, които са били в казармата до преди 10 години. Каракачанов подчерта, че е неизбежно възстановяването на наборната военна служба и като пример посочи държави, където, по думите му \" няма някаква сериозна заплаха за сигурността им\". На въпрос какво се предвижда на военните терени в Пловдив, които са с отпаднала необходимост и на които бе сменен статута, Красимир Каракачанов припомни репликата си от преди година \"времето на подаръците свърши\". При наличието на няколко стотин военни без жилища в Пловдив, МО да подарява терени ще е грешка, каза министърът и добави, че е по-добре да строят на тези терени и да дават жилища, а не да плащат наемите. Празникът продължава с тържествено събрание-концерт и тържествена проверка-заря.", "date": "2018.07.04", "title": "Каракачанов в Пловдив: Неизбежно е връщането на наборната военна служба"}
{"url": "https://www.24chasa.bg/novini/article/6944973", "text": "На четиристранна среща между министрите на транспорта на България, Гърция, Сърбия и Румъния беше обсъдено засилване на сътрудничеството между страните за подобряване на транспортната свързаност в региона. Срещата се провежда в рамките на официалното посещение на министър-председателят Бойко Борисов в гр. Солун. Министър Ивайло Московски представи пред своите колеги напредъка по основните пътни и железопътни проекти, както и внедряването на система за електронно таксуване по българските магистрали. Той посочи, че се очаква системата да влезе в експлоатация за автомобили до 3,5 тона през януари 2019 г., а за автомобили над 3,5 тона – до август 2019 г. Министрите коментираха, че ключов момент е постигането на оперативна съвместимост на системите за таксуване в съседните държави. Московски уточни, че това е заложено като изискване в тръжната документация и предстои процедура за избор на доставчик на европейската услуга за електронно пътно таксуване. В рамките на четиристранната среща министрите обсъдиха изграждането на мултимодалния коридор Солун – Кавала – Александруполис – Бургас – Варна – Русе, както и евентуалното включване на Румъния в това направление. Министър Московски посочи, че с разширяване на териториалния обхват на коридора се увеличава неговата рентабилност и по тази причина Европейската комисия е дала препоръки за присъединяването на Румъния към проекта. По отношение на трансграничните пътни и железопътни връзки Ивайло Московски заяви, че страната работи активно за изграждането на възможно най-голям дял пътища и жп линии, които ще осигурят транспортната свързаност със съседните държави и ще засилят търговките и икономически връзки. Той изтъкна, че нуждата от инвестиции е огромна, както в жп, така и в пътния сектор, и очакванията на правителството са след въвеждането на по-справедлив модел на тарифиране по българските пътища, транспортният сектор да се балансира.", "date": "2018.07.04", "title": "Включваме и Румъния към транспортния коридор Солун - Русе"}
{"url": "https://www.24chasa.bg/novini/article/6944923", "text": "Политическото споразумение и примирието са приоритети, за да бъде предотвратена хуманитарна катастрофа в Южна Сирия. Това заяви днес йорданският външен министър Айман ас Сафади в разговора си в Москва с руския външен министър Сергей Лавров, предаде Ройтерс. По данни на ООН между 270 и 330 хиляди сирийци са били прокудени от домовете си заради офанзивата по суша и въздух, предприета в средата на юни от сирийските правителствени сили, подкрепяни от съюзници. \"Следим с голямо безпокойство какво се случва в Южна Сирия\", каза Сафади на съвместна с Лавров пресконференция. \"Нашата цел е да постигнем политическо решение на тази криза, като започнем с примирие и същевременно работим за предотвратяването на хуманитарна катастрофа\", добави той, предава БТА. Сафади съобщи, че досега десетки снаряди са паднали на йорданска територия, без да причиняват наранявания на хора, но предупреди, че Йордания ще реагира на всяка заплаха за сигурността и безопасността на своите граждани. \"Нашите храбри въоръжени сили са в състояние да идентифицират източника на обстрела и ще изпълнят своя дълг и упражнят правото си да защитят нашите граждани и да отвърнат на всяка заплаха или опасност за нашата сигурност\", заяви йорданският външен министър. Той съобщи още, че десетки камиони чакат разрешението на сирийските власти, за да доставят хуманитарна помощ от Йордания за Сирия. Йордания, която вече е приела около 1,3 милиона сирийски бежанци, затвори през 2016 г. границите си. След началото на сегашната офанзива в Южна Сирия правителството в Аман каза, че границата ще остане затворена. Хуманитарни организации призовават за нейното отваряне, което да позволи на сирийци да избягат от боевете, припомня ДПА.", "date": "2018.07.04", "title": "Йордански министър в Москва: Примирие в Южна Сирия може да предотврати хуманитарна катастрофа"}
{"url": "https://www.24chasa.bg/novini/article/6944925", "text": "10 хил. лв. парична гаранция определи окръжният съд в Благоевград за арестувания шеф на \"КАТ-Пътна полиция\" Данаил Стоицов. Той бе задържан преди месец и половина в кабинета си и обвинен в участие в схема за издаване на \"бързи номера\" и такива с еднакви цифри при регистрация на автомобилите. Стоицов поиска чрез адвоката си да му бъде променена мярката за неотклонение и да бъда пуснат на свобода, заради влошено здравословно състояние.  Съдът уважи искането като се позова на съдебно-медицинска експертиза на психолог и психиатър. Решението може да се обжалва и протестира пред Апелативен съд-София.", "date": "2018.07.04", "title": "10 хил. лв. гаранция за шефа на КАТ-Благоевград"}
{"url": "https://www.24chasa.bg/novini/article/6944936", "text": "Валентин Порязов поема волана на българското посолство в Атина. Днес беше представен в комисията по външна политика. В Атина той ще замени Емилия Кралева, която бе изтеглена като заместник-министър на външните работи в сегашното правителство. Повече от година посолството ни в Атина е без титулярен посланик и се управлява от временно изпълняващ длъжността Веселин Иванов. След представянето днес, г-н Порязов в рамките на месец ще пристигне в Атина. Смените на посланиците бяха спрени заради европредседателството на България. Валентин Порязов бе посланикът ни в Швеция. Мандатът му не е изтекъл, но е прекратен, за да поеме посланическото място в Гърция. Той бе изпратен в Стокхолм през 2016 г., след като бе зам.-министър на външните работи във второто правителство на Бойко Борисов. Валентин Порязов работи в МВнР повече от 29 години. Започнал като стажант-аташе, той преминава през всички позиции до директор на дирекция и извънреден и пълномощен посланик на България.", "date": "2018.07.04", "title": "Дипломат Валентин Порязов е новият посланик в Гърция"}
{"url": "https://www.24chasa.bg/novini/article/6944769", "text": "Премиерът Бойко Борисов е наредил на зам.- председателя на ГЕРБ да изтегли предложените промени в Закона за акцизите и данъчните складове. Това щеше да доведе до съществено поскъпване на нагреваемите цигари у нас само осем месеца след появата на българския пазар на технологията за бездимно пушене. Акцизът на нагреваемите цигари в момента е близо два пъти по-нисък. Сутринта депутати от коалиционния партньор \"Обединени патриоти“ се обявиха против промените и дори нарекоха закона лобистки. \"Когато опозицията ни атакува разбирам,това им е работата. Но в случая говорим за нашите коалиционни партньори\", каза Борисов от летището в Солун. Той ги предупреди, че само след един-два месеца ще се гледа бюджета и когато дойдат \"с огромните си искания за въоръжение и пенсии\" той ще им припомни позицията. “Дали цигарите са с огън, без огън, без дим, на тях пише вредни за здравето. И загубата в бюджета е видна\", каза Борисов. Той бе категоричен, че единствено ГЕРБ мисли за бюджетаа всички искали повече пари \"все едно държавната хазна е каца без дъно\". “А това, че имало облага за някой бизнесмен, депутат, или друга политическа сила, това е огромна лъжа, не фалшива новина , няма нищо общо с истината“, гневен бе Борисов. Обясни, че след като няма да се събират пари от бездимните, така както от останалите, ще е загуба за държавния бюджет. Ние ще дотираме тези чужди компании, които патриотите подкрепят. И аз ги подкрепям вече, каза още премиерът. Той е наредил да се провери каква е практиката в другите държави и да се проведат допълнителни срещи, за да се спре със спекулациите. В България всеки говори за реформи, но в момента, в който се направи нещо за обществото, изведнъж започва кой, майка му, леля му. Какво общо има с производството на..., тука става дума за Филип Морис“,каза Борисов. И бе категоричен, че прави този подарък на бедна България, но като дойдат патриотите ще им извади тези пари.“Председателството свърши и няма да позволя ГЕРБ да става тупан, на който сутрин няма какво да прави. Много им стисках зъбите. Достатъчно!\",каза Борисов. Припомни,че само за скъпите молекули са дадени 60 млнл лв. А с бездимните щели да се загубят 30 млн. лв. И напомни на останалите политически сили, че един ден и те ще управляват и да забравят за този зверски популизъм. И когато управляват, тогава точно с тези камъни ще ги бия по тяхната глава. Защото няма да управляваме вечно, предупреди Борисов.", "date": "2018.07.04", "title": "Борисов: Изтегляме закона за акциза на бездимните цигари (Видео)"}
{"url": "https://www.24chasa.bg/novini/article/6944780", "text": "Евродепутатите отложиха приемането на пакета \"Мобилност\". След трудно гласуване в пленарната зала в Страсбург трите доклада по пакета бяха върнати в транспортната комисия на Европейския парламент за преработване, с което процедурата започва отново. С това решение приемането на спорните правила за командироването на шофьорите се отлага за неопределено време, а българските превозвачи продължават да работят по старите правила, коментираха пред „Хоризонт“ по   българските евродепутати Ангел Джамбазки и Андрей Новаков: \"Няма да казваме дали резултатът е добър или лош, ще кажем такъв, какъвто е, трите доклада не се приеха и се върнаха обратно в комисията, която да работи по тях. Това не е лошо, нека така да кажем, не е лошо, защото имаше отделни моменти, отделни предложения, по които ние загубихме гласуванията, те биха били заплаха за българския бизнес. Също считам, че беше най-положителното нещо, което се случи в зала, е, че всички българи се обединихме около българската позиция, която защитавахме до последно. Това, което се случи с отлагането-приемането на този пакет, ще позволи на българските превозвачи да работят по правилата, по които работят в момента, и няма да се налага да променят нищо в работата си, и че дотук, ако е отнело една година, от утре започваме отново, казаха пред \"Хоризонт\" евродепутатите Ангел Джамбазки и Андрей Новаков.", "date": "2018.07.04", "title": "Евродепутатите отложиха приемането на пакета \"Мобилност\""}
{"url": "https://www.24chasa.bg/novini/article/6944794", "text": "Анализаторите на Bank of America предупреждават, че тенденциите на световните пазари са подобни на тези, предшестващи кризата от 1997-1998 година, пише Bloomberg. „Устойчивият ръст на американската икономика, кривата на доходност на облигациите и срива на пазарите в развиващите се страни приличат на ехо с 20-годишна давност“, отбелязва в анализа си Майкъл Хартнет. В анализа се посочва че в края на 90-те години на ХХ век за три години доларът е поскъпнал с 25% и това е било съпроводено със спад на развиващите се пазари, предава  .  Все пак Bloomberg посочва, че анализът на Bank of America има празноти, а азиатските икономики ще постигнат ръст от 6% през 2020. В по-раншен анализ Световната банка отчете, че икономиката в глобален мащаб през 2018 и 2019 се развива оптимистично, но предупреди, че на всеки 10 години има рецесия.", "date": "2018.07.04", "title": "Bank of America предупреди, че се задава нова криза"}
{"url": "https://www.24chasa.bg/novini/article/6944815", "text": "Германският канцлер Ангела Меркел омаловажи спора с баварските си съюзници за имиграционната политика. Тя заяви днес в телевизионно интетрвю, че няма опасност за стабилността на коалиционното й правителство, предаде Ройтерс. \"Не мога да обещая, че няма да има повече спорове за това и по други въпроси, понеже такова нещо е обичайно, когато правителството включва три партии\". Така в ефира на телевизия А Ер Де Меркел отговори на въпроса дали коалицията й ще изкара пълен четиригодишен мандат, предава БТА. \"Този път това бе тежък спор по тема, която е и много емоционална. Но твърдо очаквам и ще направя каквото зависи от мен да гарантирам, че ще си свършим управленската работа добре и то не само сега, но и през идните години\", каза тя.", "date": "2018.07.04", "title": "Меркел: Коалицията е стабилна, въпреки спора за миграцията"}
{"url": "https://www.24chasa.bg/novini/article/6944775", "text": " Искане за постоянен арест на Илия Стоичков, пребил доц. Стефан Нейков ще внесе в петък в съда окръжната прокуратура в Пловдив. Илия Стоичков е обвинен, че е умъртвил 70-годишния учен от института по растителни генетични култури в Садово.  Престъплението е извършено на изхода на Пловдив в посока Оризаре. Свидетел е била съпругата на Илия - Иванка. Пред разследващите тя е заявила, че доц. Нейков искал от нея секс и пари, за да й помогне да завърши магистратурата си в Аграрния университет. Ученият имал контакти с преподаватели там и обещал да й съдейства. Илия се вбесил, след като разбрал срещу какво ще бъде извършена услугата.  Според прокуратурата няма данни Иванка да е подбуждала мъжа си към убийството. По тази причина е разпитана като свидетел и освободена.", "date": "2018.07.04", "title": "Ето ги студентката и ревнивия съпруг, пребил до смърт доц. Стефан Нейков (Снимки)"}
{"url": "https://www.24chasa.bg/novini/article/6944804", "text": "Още преди официално да е приключила поисканата от шефа на ОД на МВР във Враца Янко Янколов проверка заради  , двама полицаи вече се разделиха с постовете заради скандалния случай. Оставката им била поискана директно от областния шеф и те нямали избор. С поста си преди дни се раздели началникът на охранителната полиция в дирекцията Венци Петров. На шефа на криминалната полиция в районното управление Мартин Гурзовски Янколов предложил да бъде преназначен в Оряхово. Прекият виновник за случая, при който 15-годишен крадец избяга от сградата на районното обаче предпочел да си подаде оставката. Във Враца с интерес очакват каква ще бъде съдбата на шефа на районното Георги Митов, който все още е в отпуск. Беглецът Силвестър Христов-Роки пък бе заловен три дни след бягството си в ресторант в града заедно с ятака си, който го укривал в циганската махала.", "date": "2018.07.04", "title": "Две ченгета аут заради арестант беглец"}
{"url": "https://www.24chasa.bg/novini/article/6944807", "text": "Над 70% от годишните финансови отчети са подадени по електронен път, съобщиха от пресцентъра на Агенцията по вписванията. От 1 януари до 2 юли 2018 г. в Агенцията са подадени 449 176 заявления за годишни финансови отчети. От тях постъпилите по интернет са 317 855, като само за период от пет дни - 25 юни - 29 юни, техният брой е близо 80 000. Заявленията, подадени на хартиен носител, в офисите на Търговския регистър и регистър на юридическите лица с нестопанска цел в столицата и страната, са 131 321, което е около 29% от общия брой. От 4 до 30 юни 2062 търговци са подали годишните си финансови отчети в 13-те офиса на НАП-София, допълват от Агенцията.", "date": "2018.07.04", "title": "Над 70% от годишните финансови отчети са подадени през интернет"}
{"url": "https://www.24chasa.bg/novini/article/6944831", "text": "Окръжна прокуратура – Монтана е внесла за разглеждане в съда обвинителен акт срещу полския гражданин З.Х. за извършено от него престъпление по чл. 343, ал. 1, б. „в“, вр. чл. 342, ал. 1, пр. 3 от НК. Към м. декември 2016 г. обвиняемият З.Х. работел като шофьор, като на 20.12.2016 г. изпълнявал курс от Турция за Полша, управлявайки товарен автомобил – влекач марка „DAF“ с прикачено полуремарке. Превозното средство било натоварено с машини за рязане на метал с общо тегло 15 тона. Около 02:40 ч. той преминал ГКПП - Капитан Андреево, след което продължил през територията на България в посока Дунав мост 2 при гр. Видин. В района на с. Смоляновци, област Монтана, обвиняемият Х., въпреки поставени знаци за опасен завой, ограничена скорост и повишено внимание, навлязъл в този участък с превишена скорост от 77 км/ч при максимално разрешена 60 км/ч. Той предприел аварийно спиране, но изгубил контрол върху ремаркето, което на свой ред извършило вертилообразно движение, а задният му край навлязъл в насрещната лента за движение и я препречило. В този момент в нея се движел по посока за гр. Монтана автомобил „Мерцедес“, управляван от К.К. Въпреки предприетото от другия шофьор аварийно спиране последвал удар между двете превозни средства, като рамата на ремаркето разпорила автомобила до края на предна лява врата, деформира страничните панели и той бил изхвърлен встрани в падината. От получените травми шофьорът на „Мерцедес“-а починал на място. Предстои насрочване на разпоредително заседание по делото.", "date": "2018.07.04", "title": "Съдят полски тираджия, убил на място друг шофьор край монтанско село"}
{"url": "https://www.24chasa.bg/novini/article/6944870", "text": "Четирима от деветимата каталунски лидери, които са в ареста заради тяхната роля в опита за отцепване на Каталуня, бяха прехвърлени в затвори в областта след решение на новото испанско правителство, целящо да успокои напрежението, предаде Франс прес, цитирана от БТА. Сепаратистите, преместени в затвор на 70 км северно от Барселона, са бившият каталунски вицепремиер Ориол Жункерас, лидерите на сепаратистки асоциации Жорди Санчес и Жорди Куишарт, както и бившият регионален министър на външните работи Раул Ромева. Решението за прехвърлянето на шестима от деветте арестувани беше взето в понеделник, дни преди уговорената среща на испанския премиер Педро Санчес и ръководителя на каталунското правителство Ким Тора. Очаква се бившата председателка на каталунския парламент Карме Форкадел и бившият съветник по труда, социалните въпроси и семейството Долорес Баса да пристигнат по-късно днес в затвор, разположен близо до град Фигерас, на 140 км от Барселона. Очаква се останалите трима сепаратистки лидери да бъдат прехвърлени в Каталуня следващата седмица, добави говорител на каталунското министерство на правосъдието.", "date": "2018.07.04", "title": "Преместиха четирима сепаратистки лидери в затвор в Каталуня"}
{"url": "https://www.24chasa.bg/novini/article/6944883", "text": "Висшата избирателна комисия в Турция обяви днес окончателните резултати от предсрочните президентски и парламентарни избори на 24 юни, съобщава турският телевизионен канал НТВ, цитиран от БТА. Президентът Реджеп Тайип Ердоган е получил 52,59 процента от гласовете, кандидатът на основната опозиционна Народнорепубликанска партия Мухаррем Индже - 30,64 процента, кандидатът на прокюрдската Демократична партия на народите Селяхаттин Демирташ - 8,4 процента и кандидатът на новоучредената \"Добра партия\" Мерал Акшенер - 7,29 процента от гласовете, според окончателните резултати от президентските избори. Партията на справедливостта и развитието /ПСР/ е спечелила 42,56 процента от гласовете, Народнорепубликанската партия /НРП/ - 22,65 процента, Партията на националистическото действие - 11,10 процента, \"Добра партия\" - 9,96 процента, Демократичната партия на народите /ДПН/ - 11,70 процента, Партията на щастието - 1,34 процента, Патриотичната партия - 0,23 процента, според окончателните резултати от парламентарните избори. При това положение ПСР ще има 295 депутати, НРП - 146 депутати, ДПН - 67, ПНД - 49, \"Добра партия\" - 43 депутати в новия 600-членен парламент.", "date": "2018.07.04", "title": "Окончателни резултати от изборите в Турция: Ердоган печели с 52,59 %"}
{"url": "https://www.24chasa.bg/novini/article/6944890", "text": "Пилотът на хеликоптер, който бе принуден да участва в бягството от затвора в неделя на френския престъпник, разказа как е бил изненадан, удрян с дръжката на пистолет и заплашван, предаде ДПА, цитирана от БТА. Пилотът Стефан Бай разкри пред радио Ер Те Ел как е пристигнал в хангара за предварително резервиран полет с двама клиенти, единият от които на видима възраст около 20 години, а другият на около 50. \"Те и преди бяха летели с мен и полетът тогава мина добре\", спомня си той. \"По тази причина си помислих, че това е баща, който иска да зарадва сина си и е дошъл за още един полет\". Нещата обаче започнали да се объркват много бързо, като двамата мъже неочаквано поискали да бъдат превозени с друг тип хеликоптер. Те заплашили пилота, че ще посегнат на семейството му, ако той не се подчини. Скоро след излитането му било наредено да се приземи в едно поле, където му обяснили каква е неговата мисия, а успоредно с това му нанасяли удари с дръжките на пистолетите си. При следващото приземяване в хеликоптера се качили мъже с качулки, преоблечени като служители на специалните служби. Преди хеликоптерът да излети отново, моторът на машината на няколко пъти не заработил, което довело до нови удари за Бай от страна на хората с качулки. Летецът споделя, че не е разговарял с Фаид след третото кацане, по време на което въоръжените лица измъкнали престъпника от затвора, в който той излежавал наказанието си. \"Той бе много тих\", казва пилотът. Неприятното преживяване най-накрая приключило, когато му било наредено да кацне между магистрала и гориста местност близо до летище \"Бурже\" в северните покрайнини на Париж. Полицията все още издирва Фаид, чиято присъда е 25 години за участието си в опит за въоръжен грабеж, по време на който е убита полицайка, припомня ДПА.", "date": "2018.07.04", "title": "Рецидивистът, избягал с хеликоптер от френски затвор, удрял пилота с пистолет"}
{"url": "https://www.24chasa.bg/novini/article/6944893", "text": "В Европейския парламент беше обсъден успешният изход на Гърция от третата и последна спасителна програма за страната, съобщава агенция АНА-МПА. Еврокомисарят по икономическите и финансовите въпроси Пиер Московиси заяви, че тези, които говорят за \"четвърта програма\" лъжат. Московиси предупреди гръцките политици да бъдат много внимателни какво казват и преди всичко да не крият истината, вероятно в отговор на обвиненията на гръцката опозиция, че правителството се е съгласило с пореден меморандум за страната, предава БТА. Московиси повтори, че Гърция вече е готова да стъпи на собствените си крака. Еврокомисарят каза, че Европа е избегнала сценария за \"Грекзит\", който би бил катастрофален не само за Гърция, но и за еврозоната, като подчерта, че никога в историята на Европейския съюз не е имало друга страна, която да направи толкова много реформи за толкова малко години. Московиси отдаде дължимото на жертвите, които е направил гръцкият народ, като е заявил, че \"всеки в Гърция е преживял своята трагедия, като е загубил работата си, гледал е пенсията си да намалява и децата му да отиват в чужбина\". Еврокомисарят е подчертал значението на солидарността с Гърция и е заявил, че Европейската комисия никога не е била привърженик на суровите икономии. Председателят на Еврогрупата Мариу Сентену изрази увереност в бъдещето на Гърция и че страната отново ще спечели доверието на инвеститорите.", "date": "2018.07.04", "title": "Московиси: Гърция вече е готова да си стъпи на краката"}
{"url": "https://www.24chasa.bg/novini/article/6944867", "text": "Да се разреши лов на дива свиня до 31 декември тази година. Ловците да могат да стрелят по глигани и извън срокa, заложен в момента. За групов лов в закона сега пише, че може да се практикува от 1 октомври до втората неделя на януари. Промените в сроковете са част от изменения в Закона за лова и опазване на дивеча, внесени от Александър Сабанов и негови колеги от “Обединени патриоти”. С тях се цели да се редуцира популацията, за да се сведе до минимум рискът от разпространението на африканска чума по свинете Това ще стане като се включи възможност за групово ловуване всяка сряда, събота, неделя и официалните празници. Така ще се осигурят 54 допълнителни ловни дни до края на годината. При 2557 ловни дружинки, сметките са за 138 078 ловни излета. Ако се отстрелва поне по едно животно, ще се достигне до 111 367 бр. свине, каквито са допустимите стойности за борба със заразата. В мотивите пише, че тези нива трябва да се постигнат максимално бързо, предвид непосредствената заплаха за проникване на заболяването и рискът за свиневъдния сектор. В България преките и косвени загуби в национален мащаб ще достигнат приблизително 0,5 млрд. лв., пишат вносителите. Според тях са необходими спешни мерки, тъй като заболяването засяга домашните и дивите свине, предизвиква висока смъртност, за него липсват лечение и ваксина. Изкореняването й е изключително трудно и при дивите свине може да отнеме години. В момента въпреки предприетите мерки заболяването е разпространено в Грузия, Армения, Азербайджан, Беларус, Русия, Молдова и Украйна. Както и в държавите от ЕС- Литва, Латвия, Полша, Естония, Чехия, Румъния. Като най-рискови за проникването на заболяването у нас се очартават пограничните територии с Румъния. Там през последните две седмици има обявени десетки нови огнища, включително при диви свине в регион Тулча, разположен на делата на Дунав. Разстоянието от там до северната граница на България по права линия е под 200 км. Вносителите дават пример и с Германия, където няма установени случаи на болеста, но са в повишена готовност. Превантивните мерки там включват промени във Феералния закона за лова. С тях се дава възможност на провинциите да определят изключения за извършване на лов по време на размножителния период. Дори се предвиждал по-интензивен лов от лица, които са без ловни права. Земеделското министерство ще получи от правителството допълнителни 4,5 млн. лв., за да се предотврати появата на африканска чума по дивите прасета в България, реши Министерският съвет.  Неотложните мерки са необходими заради усложнената епизоотична обстановка в цяла Европа. Те включват засилен граничен контрол при движението на живи животни, контрол върху личния багаж на пътниците, пристигащи в България, биосигурност в свиневъдните обекти, намаляване на броя на свинете на територията на страната и организиране и провеждане на лабораторен контрол. Мерките ще се извършват от агенцииите за храните, за горите, държавните горски предприятия и ловните сдружения.", "date": "2018.07.04", "title": "Лов на глигани и извън сезона"}
{"url": "https://www.24chasa.bg/novini/article/6944899", "text": "Започна Съветът за сътрудничество на високо равнище между премиерите на България, Гърция и Румъния - Бойко Борисов, Алексис Ципрас и Виорика Дънчила и президента на Сърбия Александър Вучич. Във фокуса на разговорите ще бъде ускоряването на реализацията на съвместните транспортни и инфраструктурни проекти. Тема на срещата ще бъде и задълбочаването на регионалната стабилност, съобщават от правителствената пресслужба. Това е четвъртата поредна среща в този формат. Първият Съвет за сътрудничество между лидерите на четирите държави се проведе в резиденция „Евксиноград“, а неин домакин беше министър-председателят Бойко Борисов. Последваха срещи в Белград и Букурещ, а днес и в Солун, където домакин е гръцкият премиер Алексис Ципрас. Министрите на транспорта на четирите страни провеждат паралелна среща в Солун, на която ще обсъдят задълбочаването на сътрудничеството за изпълнение на пътни и железопътни връзки. От Българска страна участва министърът на транспорта, информационните технологии и съобщенията Ивайло Московски.", "date": "2018.07.04", "title": "Започна срещата на Борисов с Вучич, Ципрас и Дънчила в Солун (Снимки, видео)"}
{"url": "https://www.24chasa.bg/novini/article/6944889", "text": "Зам.-министърът на вътрешните работи Стефан Балабанов се срещна с държавния секретар на сръбското МВР Дияна Хркалович при посещение там.  Балабанов запознал професионалистите от Западните Балкани с работата на Националния контратерористичен център, който действа у нас. Обсъдени са общи инициативи по опазване на границите и обмяна на информация. Дияна Хркалович е поканена за тържественото честване на 139-тата годишнина от създаването на МВР. От българска страна в срещата взеха участие директорът на СОБТ Георги Гайков и Петър Ананиев, зам.-директор на жандармерията. Сръбската делегация бе представена от Н.ПР. Владимир Чургус, извънреден и пълномощен посланик на Република Сърбия у нас, Горан Драгович, командир на жандармерията, и Деян Миленкович, началник на специализираните антитерористични части. ", "date": "2018.07.04", "title": "Балабанов води шефовете на баретите и жандармерията в Сърбия за среща с колегите им"}
{"url": "https://www.24chasa.bg/novini/article/6944911", "text": "Местен жител на 63 години почина, а други трима души са в болница, след като лека кола се качи на тротоара и блъсна пешеходци в Сочи, предаде Ройтерс, като се позова на съобщение на полицията в руския град, където където се играят част от мачовете от Световното първенство по футбол. Според разследващите първоначалните признаци сочат, че шофьорът е заспал зад волана, предава БТА.", "date": "2018.07.04", "title": "Кола се качи на тротоар в Сочи и блъсна пешеходци, един е загинал"}
{"url": "https://www.24chasa.bg/novini/article/6944443", "text": "Учени призоваха албанските власти да построят музей, в който да бъдат изложени стотици древногръцки археологически находки, артефакти от Римската империя и древни останки от кораби, които се намират в морето край бреговете на страната, които не са изследвани, съобщи АП. Археолози, участващи в албанска подводна археологическа конференция, предупредиха, че ценните артефакти под водата в югозападното крайбрежие на страната, близо до границата с Гърция, може да бъдат плячкосани от търсачи на съкровища, предаде БТА. Джеймс Гулд, председател на базираната във Флорида Мореплавателна фондация, заяви, че предметите, датиращи от 8 век преди новата ера до Втората световна война, ще бъдат голяма туристическа атракция, ако бъдат изложени подобаващо. Според него фондацията му е открила най-малкото 22 останки от потънали кораби от древни времена до Втората световна война и стотици древни амфори. В тези дълги глинени съдове били превозвани зехтин и вино по търговските пътища между Северна Африка и Римската империя, като Албания, тогава наричаща се Илирия, е била на кръстопът. Дойде времето да построим музей за албанските и чуждестранните туристи, изтъкна албанският археолог Неритан Чека. Някои амфори може би вече са плячкосани, тъй като често може да бъдат видяни в ресторанти по албанското крайбрежие, отбелязва АП. Албания се опитва да защити богатото си подводно наследство, дълго време пренебрегвано от бившия комунистически режим, но археолозите получават оскъдно финансиране от правителството в една от най-бедните страни в Европа.", "date": "2018.07.04", "title": "Призоваха Албания да защити намиращото се под вода археологическо наследство"}
{"url": "https://www.24chasa.bg/novini/article/6944433", "text": "Изискванията към Иран да се изтегли от Сирия и да не се намесва в уреждането на регионални конфликти в Близкия изток са \"абсолютно нереалистични\", каза днес руският външен министър Сергей Лавров след среща в Москва с йорданския си колега Айман Сафади, предадоха Асошиейтед прес и ТАСС. Лавров заяви, че медиите на Запад обсъждат темата за Иран \"в крайно опростен контекст\" и то не само относно Сирия, а в смисъл, че \"Иран трябва отвсякъде де се махне, да се затвори в своите граници и тогава навсякъде ще настъпи благодат\". Руският дипломат подчерта, че тази позиция е \"абсолютно нереалистична\", тъй като \"решаването на проблемите в региона без участието на ключови страни, включително Иран, Саудитска Арабия, Йордания, Египет и много други, няма да успее\", предава БТА. Русия и Иран оказват решаваща военна помощ на силите на сирийския президент Башар ал Асад, с което помогнаха за поврат в гражданската война. Израел заяви, че няма да търпи военно присъствие на Иран в Сирия и през последните месеци предприе няколко въздушни удара по ирански обекти на сирийска територия, припомня АП.", "date": "2018.07.04", "title": "Лавров: Нереалистично е да се иска от Иран да не участва в уреждането на конфликти в Близкия изток"}
{"url": "https://www.24chasa.bg/novini/article/6944117", "text": "Земетресение с магнитуд 5,1 по Рихтер разтърси днес адриатическото крайбрежие северно от главното албанско пристанище Дуръс и бе усетено в столицата Тирана, съобщи Ройтерс. Епицентърът на труса е бил близо до Гири и Лалезит, северозападно от Дуръс, на дълбочина 18 км, съобщи албанският институт по геоложки науки. То продължило около 10 секунди. Няма съобщения за нанесени щети, освен за малки пукнатини на сградите. Високите сгради са били евакуирани след труса, предаде БТА. Институтът в Тирана съобщи, че след първия трус, усетен в 11.02 часа местно време, до 12 часа са регистрирани общо 46 труса с различна сила, предаде агенция МИА. Трусовете се предизвикали паника сред гражданите и много от тях са напуснали домовете си, много институции са прекратили работа, тъй като служителите също избягали на открито. Имало е и прекъсвания в телефонната мрежа. Албанското министерство на отбраната откри специална телефонна линия, на която гражданите могат да поискат информация или помощ. Въпреки паниката социалните мрежи реагираха с ирония, тъй като мястото, където трусовете са били най-силни, е едно от най-хубавите по албанското крайбрежие и там политиците са си построили вили за милиони евро. Трусът е бил почувстван в македонските градове Тетово, Гостивар, Кичево и Дебър с интензивност 4 степен по Европейската макросеизмична скала и трета степен по същата скала в Скопие, Струга и Охрид. Земетресението е почувствано и в Черна гора и Косово.", "date": "2018.07.04", "title": "Силно земетресение разтърси Албания, за час са усетени 46 труса (Обновена)"}
{"url": "https://www.24chasa.bg/novini/article/6944516", "text": "Предложеният закон за горивата ще се бори срещу сивата икономика, чийто дял е много висок именно в този сектор. Това се казва в позиция на КНСБ, разпространена в сряда. От синдиката посочват, че подкрепят основната философия в законопроекта - да бъде сложен ред на пазара на горива в полза на фиска и данъчните приходи в държавния бюджет. \"Подобно решение би помогнало както на хазната, така и на десетките хиляди заети в бранша\", твърдят от КНСБ. Според синдикалистите се създава изкуствено напрежение около текстовете, което пречи на коректния и конструктивен диалог между засегнатите страни. \"Предвид напредналата фаза, на която се намира законопроектът в парламента, сега на ход са народните представители. Апелираме законът да бъде гласуван, отчитайки интересите на всички засегнати страни, включително и на малкия и средния бизнес, както и на българската индустрия, но най-вече на българските данъкоплатци, които не трябва да бъдат ощетявани за сметка на частни и други интереси\", казват от КНСБ.", "date": "2018.07.04", "title": "КНСБ: Закон за горивата е мярка срещу сивия сектор"}
{"url": "https://www.24chasa.bg/novini/article/6944455", "text": "През август миналата година президентът на САЩ Доналд Тръмп стреснал съветниците си със следния въпрос: След като ситуацията във Венецуела заплашва регионалната сигурност, защо САЩ просто не се намесят в обхванатата от размирици страна? Това станало на среща в Овалния кабинет за обсъждане на санкциите срещу Каракас, предаде Асошиейтед прес. Предложението стъписало присъстващите, сред които били тогавашният държавен секретар Рекс Тилърсън и съветникът за националната сигурност Хърбърт Макмастър, който също вече не е част от администрацията на Тръмп. За разговора разказва добре осведомен американски представител, пожелал анонимност. В продължилия около пет минути разговор Макмастър и други присъстващи обяснили на Тръмп, че евентуални военни действия биха имали обратен ефект и че САЩ рискуват да загубят трудно спечелената подкрепа сред латиноамериканските страни за санкциите. Тръмп обаче не отстъпил. Макар и да не дал никакви признаци, че възнамерява да заповяда военни действия, той напомнил за случаи на успешна според него дипломация в региона чрез подобни методи - като интервенциите в Панама и Гранада през 80-те години, предава БТА.  Въпреки настойчивите усилия на съветниците да го разубедят, президентът не се отказал от идеята, разказва източникът на АП. На следващия ден, 11 август, Тръмп стресна и доброжелатели, и неприятели, като заговори за \"военна опция\" за отстраняване на Мадуро. Първоначално политическите кръгове в САЩ не придали значение на изказването, възприемайки го по-скоро като проява на бомбастичния стил на бивша звезда от телевизионно риалити, отколкото на върховен главнокомандващ. Но скоро след това Тръмп повдигнал въпроса пред колумбийския президент Хуан Мануел Сантос. Двама високопоставени щолумбийски източници, пожелали анонимност, за да не предизвикват конфликт с Тръмп, са потвърдили информацията. После през септември в кулоарите на сесията на Общото събрание на ООН Тръмп отново засегнал темата, този път по-подробно, на частна вечеря с лидерите на четири съюзника от Латинска Америка, сред които Сантос, твърдят източниците. Същото съобщи през февруари изданието \"Политико\". Според американският представител Тръмп изрично бил посъветван да не повдига въпроса и му било казано, че резултатът няма да е добър, но първото нещо, което президентът казал на вечерята, било: \"Екипът ми ми каза да не говоря това\". След това Тръмп обиколил лидерите и попитал всеки поотделно дали е сигурен, че не иска военно решение. Източникът подчертава, че всеки от лидерите заявил ясно пред Тръмп, че е сигурен. Впоследствие Макмастър дръпнал настрана президента и му разказал за опасностите от подобна акция.", "date": "2018.07.04", "title": "Тръмп настоявал да се намеси по време на размириците във Венецуела"}
{"url": "https://www.24chasa.bg/novini/article/6944497", "text": "Министърът на енергетиката Теменужка Петкова и заместник-генералният директор на Международната агенция за атомна енергия (МААЕ) Хуан Карлос Лентихо са обсъдили възможности за сътрудничество. Това съобщиха от пресслужбата на министерството, цитирана от БТА. Един от основните приоритети в енергийния отрасъл за настоящето правителство е удължаването на срока на експлоатация на 5-и и 6-и блок на АЕЦ \"Козлодуй\", е посочила министър Петкова. След като са били изпълнени всички заложени дейности, миналата година Агенцията за ядрено регулиране е издала лицензия за работа на 5-ти блок на ядрената централа до 2027 г., е допълнила тя. По думите й в момента в срок се изпълняват всички мерки по проекта за удължаване на живота на 6-ти блок, като се очаква те да приключат до края на юли. Лентихо е отбелязал ползотворната работа между България и МААЕ, като е подчертал, че агенцията разполага с добри специалисти в областта на ядрената безопасност. Те биха могли да сътрудничат на българската страна както по отношение на удължаването на срока на експлоатация на двата блока на АЕЦ \"Козлодуй\", така и при евентуалното изграждане на нова ядрена мощност. Министър Петкова е информирала Лентихо за решението на правителството да търси възможност за реализацията на проекта \"Белене\" съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите на проекта в отделно дружество.", "date": "2018.07.04", "title": "Петкова: Приоритет е удължаване на срока на 5-и и 6-и блок на АЕЦ \"Козлодуй\""}
{"url": "https://www.24chasa.bg/novini/article/6944501", "text": "Иран ще спазва ядреното споразумение от 2015 г. само ако изгодите от него за Техеран бъдат гарантирани от останалите страни по сделката, след като САЩ се оттеглиха от нея. Това заяви днес на пресконференция във Виена иранският президент Хасан Рохани, цитиран от осведомителните агенции. По думите му \"нито САЩ, нито някоя друга страна ще има полза от това незаконно решение\", предава БТА. \"Ще спазваме споразумението, доколкото е възможно, при условие, че ще имаме изгода\", каза пред репортери Рохани след срещата си с австрийския президент Александър Ван дер Белен. \"Ако другите подписали държави могат да гарантират интересите на Иран, ние ще продължим да го спазваме\", добави президентът на Иран. На пресконференцията Ван дер Беле отбеляза, че сключеното през 2015 г. във Виена споразумение с Иран е \"важен дипломатически успех, единодушно подкрепен от Съвета за сигурност на ООН\". От днес Хасан Рохани е на официално посещение във Виена за преговори с ръководството на страната, която от началото на месеца е ротационен председател на Съвета на ЕС. В петък се очаква в австрийската столица да се съберат външните министри на Великобритания, Германия, Китай, Русия и Франция. На заседанието под председателството на топдипломата на ЕС Федерика Могерини те трябва да представят план, който да предотврати нова икономическа изолация на Иран въпреки американските санкции. Иранският Корпус на гвардейците на ислямската революция е готов да приложи политика, възпрепятстваща регионалния петролен износ, ако нефтените продажби на Иран бъдат забранени от САЩ, заяви днес генерал-майор Касем Солеймани, цитиран от Ройтерс. Президентът на Иран Хасан Рохани, изглежда, заплаши вчера да разстрои петролните доставки от съседни страни, ако САЩ продължат да преследват целта си да принудят всички държави да спрат да купуват ирански петрол. Солеймани, който командва подразделението за чуждестранни операции на гвардейския корпус, похвали изявлението на Рохани, като каза, че е готов да приложи подобна политика, ако е необходимо. \"Целувам Ви ръка (Рохани) за това, че направихте такова мъдро и навременно изявление, и съм на Вашите услуги, за да приложа всяка политика, която служи на Ислямската република\", заяви генералът в писмо, публикувано от агенция ИРНА. Рохани не даде подробности за своята заплаха, но в миналото ирански служители са заплашвали да блокират Ормузкия проток, който е важен маршрут за петролни доставки, в отговор на евентуални враждебни действия на САЩ срещу Иран.", "date": "2018.07.04", "title": "Рохани: Иран ще спазва ядрената сделка при гаранции, че ще има изгода от нея след оттеглянето на подписа на САЩ"}
{"url": "https://www.24chasa.bg/novini/article/6944538", "text": "Германското вътрешно министерство вече подготвя споразумения с други страни от Европейския съюз за връщане на бежанци в държавите, в които те най-напред са подали молби за убежище, заяви днес говорителка, цитирана от Ройтерс. Германският вътрешен министър Хорст Зеехофер трябва да пътува днес до Виена за разговори с австрийския канцлер Себастиан Курц, а унгарският министър-председател Виктор Орбан има планирана среща с германската канцлерка Ангела Меркел в Берлин, предава БТА.  Министерската говорителка Елеоноре Петерман каза, че засега няма график за подписване на споразумения. Междувременно група от 69 афганистански кандидати за убежище с отхвърлени молби пристигна днес в Кабул, след като бяха депортирани от Германия, съобщиха официални източници, цитирани от ДПА. Това е най-голямата група, откакто през декември 2016 г. започнаха преките депортационни полети от Германия. Групата кацнала в Кабул тази сутрин с чартърен полет от Мюнхен, заявиха пожелали анонимност източници от афганистанските миграционни власти. Единият от тях обвини германските власти, че са нарушили споразумение да не качват повече от 50 души на подобни полети. В отговор полицията заяви, че иска да навакса по-ниския брой от предишните полети. Досега най-голямата група депортирани от Германия афганистанци беше 34 души, отбелязва ДПА. Това е 14-ата колективна депортация от декември 2016 г., отбелязва ДПА. С днешната депортация общият брой на върнатите е над 300 души. Пред ДПА един от тях, 28-годишният Ахмад Хусайн, който живял в Германия повече от осем години и работил на различни места в Мюнхен, каза, че след като пристигнал в Кабул, полицията го арестувала в дома му. Мъжът е от провинция Вардак, Централен Афганистан, където насилието е повсеместно. По думите му той е работил шест години в Германия. \"Плащал съм си данъците, наема, но полицията ме прибра със същите дрехи, с които ме виждате и в момента. Молбата ми получи два отказа и после ме депортираха.\" Мъжът, с превързана с бинт глава, разказа, че в центъра за задържане бил блъснат в стената и се ударил лошо. Твърдението му не може да бъде проверено чрез независим източник. Абдула Хавари, на 24 години, който преди е живял в Иран, обвини германските власти в дискриминация. По думите му сирийските и африканските кандидати за убежище били третирани много по-добре от афганистанците. Хавари напуснал Афганистан на 3-годишна възраст. Той заяви, че положените от него усилия в Германия, където живял пет години, са били напразни. След атентата от май 2017 г. с камион бомба пред германското посолство в Кабул, при който загинаха над 90 души и бяха ранени около 400, властите в Германия спряха колективните депортации. Но през септември ги подновиха за следните три категории: лица, заподозрени за тероризъм, престъпници и лица, които не сътрудничат на германските власти по въпроса за документите си. Неправителствени организации като \"Про азил\" и Баварски съвет за бежанците заявиха, че някои от последните депортации излизат извън тези категории. \"Сега дори \"добре интегрирали се хора биват депортирани. Особено за Бавария явно няма никакви ограничения\", заяви говорител на \"Про азил\". Баварският съвет за бежанците заяви, че чирак-пекар, обучаващи се за придобиване на професионална квалификация и мъж на постоянен трудов договор са включени в най-новия списък за депортиране. Депортациите се извършват на фона на влошаваща се среда на сигурност в Афганистан, отбелязва ДПА. Талибаните отказват да седнат на масата за преговори и засилват офанзивите си срещу правителството и силите за сигурност. Освен това \"Ислямска държава\" увеличава нападенията си в градските райони.", "date": "2018.07.04", "title": "Германия вече подготвя споразумения за връщане на бежанци"}
{"url": "https://www.24chasa.bg/novini/article/6944589", "text": "Търговският конфликт между Китай и САЩ е напът да ескалира - в петък влизат в сила наказателните мита, обявени от президента на САЩ Доналд Тръмп. Борсите в Китай отчитат спад и загубите вече се оценяват на стотици милиарди. Китайските борси сега са там, където бяха преди две години и половина Ц напът към дъното. Тогава в Китай се спука спекулативен балон и котировките се сринаха. Централната банка и политическото ръководство на страната успяха да предотвратят краха единствено чрез интензивни интервенции. Сега обаче водещата китайска борса в Шанхай отново се е насочила към минимумите, отчетени тогава. Знае се кой е основният виновник за страховете на акционерите - президентът на САЩ Доналд Тръмп. Търговският спор между САЩ и Китай, двете най-големи икономики в света, е на прага на ескалацията. В петък тази седмица се очаква в сила да влязат извънредни американски мита за китайски внос на стойност 34 милиарда долара, като е възможно по-късно Тръмп да разпореди и въвеждане на допълнителни наказателни мита за 16 милиарда долара. Китай вече обяви ответните си мерки, в случай че САЩ не се отклонят от поетия курс, които също ще влязат в сила в петък. Тръмп обаче е решен да следва плана и заплаши с ответни мерки за ответните мерки Ц извънредни мита за китайски стоки на стойност над 200 милиарда долара. Това означава само едно: търговска война. С непредвидими последици. \"Предстоящата ескалация е източник на несигурност за много хора в Китай\", посочва Макс Ценглайн, програмен директор за икономиката в берлинския институт за китайски изследвания Mercator. Тази несигурност се вижда на капиталовия пазар. Водещият индекс в Шанхай за шест седмици загуби 15 % от стойността си, което е равнозначно на стотици милиарди евро борсова стойност. Във вторник, 3 юли, той за кратко достигна най-ниското си равнище от началото на 2016 година макар след това отново да пое леко нагоре. Китайската валута поевтиня спрямо долара през 14 от последните 15 дни. Наложи се ръководителят на централната банка И Ган да подчертава, че контролираният от държавата курс на юана ще се задържи \"на разумно, равновесно\" равнище. От години Китай отчита по-голямата част от световния си търговски излишък от търговията със стоки със САЩ и следователно ще бъде по-силно засегнат от търговската война от Вашингтон. При това развитие китайският модел на растеж ще бъде поставен под натиск, анализира Хао Чжоу от Commerzbank. \"Близо 20 % от китайският износ е насочен към САЩ. Следователно се очаква китайската икономика да пострада осезаемо от по-високи американски мита върху китайските продукти\", посочва експертът. Хао Чжоу прогнозира по-нататъшна ескалация на митническия спор, която идва във възможно най-неподходящия момент. Отдавна се наблюдава увеличаване на сигналите, че китайската икономика вече не се развива безпроблемно. Това показват не само борсите, но и данните за икономическата активност и доверието. Внимание привлича големият брой необслужвани кредити, особено при компании, чието задлъжняване нарасна прекомерно през последните години. Те често получаваха заеми от \"сенчести\" банки, които почти не подлежат на регулация и надзор. Миналата седмица изследователски институт, близък до правителството, дори предупреди за опасност от финансова криза. \"Според нас в момента е много вероятно в Китай да се разрази паника\", посочи Националният институт за финанси и развитие (NIFD) в проучване, цитирано от Блумбърг. Предотвратяването и ограничаването на такова явление трябва да стане \"най-висш приоритет\" за регулаторните власти, призоваха експертите. Освен това купуването на акции на кредит отново е достигнало нивата от 2015 година, когато едва бе избегнат срив, допълват те. Според Блумбърг изследването на института в началото на миналата седмица бе за кратко в интернет, след което изчезна и после така и не се появи отново. Изглежда китайските власти се опитват с всички сили да омаловажат рисковете от евентуална търговска война за местните финансови пазари. Както съобщава информационният портал с централа в Калифорния \"China Digital Times\", Пекин е разпратил на медиите в страната нареждане за цензура. \"Омаловажавайте връзката между фондовия пазар и търговския конфликт\", се посочва в нареждането, цитирано от сайта, основан от китайски дисидент. Според изданието китайските медии не трябва да разпространяват повече коментари за Тръмп или американското правителство по търговския конфликт без изричното одобрение на властите в Пекин. Според \"Ню Йорк таймс\" пък от седмици вече е табу да се споменава генералния план \"Произведено в Китай 2025\". Тази концепция предвижда страната да завладее водеща позиция във високотехнологични сектори като роботиката, изкуствения интелект, авиацията и космонавтиката, както и електромобилите. Очевидно сега чрез цензура властите се опитват да предотвратят Тръмп да вземе на прицел за нови санкции и тези ключови сфери. Китайските медии в момента видимо полагат усилия да успокоят хората. Те определят спадовете на борсовите индекси напоследък като \"ирационални\" и \"израз на прекомерна реакция\". Инвеститорите биват убеждавани да не изпадат в паника заради предстоящата ескалация. \"Очаквахме това отдавна и сме подготвени за него\", пише водещият икономически вестник Jingji Ribao. \"Въздействието върху китайската икономика ще бъде в граници, подлежащи на контрол\", твърди изданието. Последното вероятно е лъжа. Никой не може да предвиди изхода от търговска война между САЩ и Китай. Дори стратезите в Пекин.", "date": "2018.07.04", "title": "Страхът на Китай от сблъсъка"}
{"url": "https://www.24chasa.bg/novini/article/6944605", "text": "Международната рейтингова агенция Стандарт енд Пуърс (Standard & Poor's) обяви, че е повишила кредитния рейтинг на четири големи гръцки банки - Алфа банк (Alpha Bank), Юробанк (Eurobank), Националната банка и Банка Пиреос, съобщи гръцката обществена телевизия ЕРТ, като се позовава на агенция АНА-МПА. Рейтингът на банките се повишава от \"CCC+/C'\" на \"B-/B\". Решението следва повишаването на кредитния рейтинг на страната от агенцията в края на юни от \"В\" на \"В+\". Според S&P \"успешното приключване на четвъртия преглед на програмата на Европейския механизъм за стабилност ще допринесе за повишаване на доверието на вложителите и на инвеститорите в банковата система\". Агенцията отбелязва още, че рисковете за платежоспособността на банките са балансирани, а подобрението на ликвидността и развитието на икономиката ще увеличат способността на гръцките банки да спазват финансовите си ангажименти и да подобрят постепенно балансите си в средносрочен план, предаде БТА. В мотивите на Стандарт енд Пуърс се казва още, че повишаването на доверието и облекчаването на контрола върху движението на капитали ще отвори пътя за по-стабилен приток на депозити и ще подобри достъпа на банките до капиталовите пазари. Според изчисленията на агенцията около 13 милиарда евро или 9 процента от депозитите са се завърнали в гръцките банки от средата на май 2017 г. до края на май 2018 г., а банките са намалили зависимостта си от подкрепата на Европейската централна банка за ликвидността си с 63 процента или с 36 милиарда евро. Агенцията прогнозира, че тези тенденции ще се запазят и ще продължат да подобряват ликвидните позиции на банките. Рейтинговата агенция обаче очаква, че възстановяването ще бъде постепенно, като се има предвид колко е пострадал частният сектор от дългата и дълбока икономическа криза в Гърция. Поради това агенцията не очаква пълно завръщане на депозитите, които са изтеглени от банките от края на ноември 2014 г. до края на юли 2015 г. и които възлизат на 49 милиарда евро.", "date": "2018.07.04", "title": "\"Стандарт енд пуърс\" повиши кредитния рейтинг на четири големи гръцки банки"}
{"url": "https://www.24chasa.bg/novini/article/6944614", "text": "45-годишен мъж от село Ясеновец е задържан в Районно управление на МВР-Разград за изнасилване. Това съобщиха от ОДМВР-Разград, цитирани от  По данни на потърпевшата 61-годишна жена от село Липник, мъжът нахлул в помещение в стопанския двор на село Ясеновец, което тя обитава, около 22.00 часа на 2 юли. Със сила и заплахи, без нейно съгласие, той я изнасилил. Задържаният е криминално проявен и осъждан за кражби. По случая е образувано досъдебно производство.", "date": "2018.07.04", "title": "Крадец изнасили баба в разградско село"}
{"url": "https://www.24chasa.bg/novini/article/6944596", "text": "Вътрешният министър и главният секретар на МВР наградиха отличилите се през изминалата година служители на СДВР във връзка с предстоящия празник на МВР. Колкото повече се запознавам с отговорностите ви, толкова повече разбирам колко важна и напрегната е вашата работа, отбеляза пред служителите на СДВР вътрешният министър. Той им благодари сърдечно за усилията, които полагат ежедневно в опазването на обществения ред на столицата и на сигурността на гражданите. Министър Радев, заедно с главния секретар на МВР, се срещна със състава на СДВР, ден преди празника на МВР, за да награди отличилите се през изминалата година и да им засвидетелства внимание за неуморния труд. Гордея се, че съм служил с вас, заяви главен комисар Младен Маринов. Във всички битки, които сме водили заедно сме доказали, че нямаме „задна“. Колкото и клиширано да звучи, да си полицай, да си служител на МВР днес, е призвание, допълни още главният секретар на МВР с пожеланието да пазят себе си и честта на пагона. Бъдете уверени и удовлетворени от работата си, пожела на колегите си и заместник-директорът на СДВР Антон Златанов. На официална церемония в сградата на Столичната дирекция на вътрешните работи вътрешният министър, главният секретар на МВР и заместник-директорът на СДВР наградиха отличилите се през изминалата година служители на дирекцията във връзка с предстоящия празник на МВР.", "date": "2018.07.04", "title": "Министър Радев награди отличили се служители на СДВР (Снимки)"}
{"url": "https://www.24chasa.bg/novini/article/6944642", "text": "\"Трябва да се прекрати изтребването на животни в Странджа. Не може по този начин да се действа. Убеден съм, че има и други начини, с които може да се противодейства. За местните хора това е поминъкът, хлябът им\". Това заяви народният представител Петър Кънев по време на извънредна среща, инициирана от народните представители от ПГ на \"БСП за България\" по повод   съобщиха от пресцентъра на БСП На срещата присъстваха вицепремиерът Валери Симеонов и депутати от Бургаска и Ямболска област от всички парламентарни групи, с изключение на ГЕРБ. Кънев подчерта, че темата е надпартийна и трябва да се търсят решения. По неговите думи Странджа е найобезлюдената област в страната. Той настоя да се намерят други начини за контрол, без да се избиват животните. Като пример посочи поставяне под карантина, но и този вариант крие рискове.", "date": "2018.07.04", "title": "Петър Кънев: Изтребването на животни в Странджа трябва да спре"}
{"url": "https://www.24chasa.bg/novini/article/6944446", "text": "Рекордните над 450 лекари влязоха в поредното годишно издание на инициативата „Лекарите, на които вярваме“ на „24 часа“. Днес те получиха своите отличия на тържествена церемония в ресторант The View в София в присъствието на председателката на Народното събрание Цвета Караянчева, здравният министър Кирил Ананиев, общественици, представители на бизнеса. За да попаднат в лигата на лекарите, на които вярваме, медиците са номинирани от своите пациенти. За първи път отношението на пациентите към лекарите и на лекарите към пациентите не е водещия проблем на здравната система според проучване сред читателите на „24 часа“, обяви в началото на церемонията издателят на вестника Венелина Гочева. За първи път въпрос номер едно е къде отиват моите здравни осигуровки, на второ място е харчовете на болниците, каза още тя. „За мен е чест, че днес съм заедно с вас тук на церемонията „Лекарите, на които вярваме“. Тези награди са стимул за лекарите да вървят професионално напред, да продължат квалификацията си в полза на българските пациенти“, поздрави медиците министърът на здравеопазването Кирил Ананиев. „Доверието на българския пациент към здравната система се повишава. Всички имаме предизвикателства. Но съм убеден, че когато всеки си свърши задачата заедно ще направим нещо по-добро и важно за развитието на здравната система. МЗ прави всичко възможно да даде шанс за повишаване на квалификацията. И един от основните инструменти и приоритети в новия здравно осигурителен модел ще са човешките ресурси, така че повечето от вас да останат тук и да лекуват българските граждани“, заяви още Ананиев. „Хората дават оценката за вас и както виждам тя е изключително положителна. Младите лекари има от кого да се учат. Кадърни и сърцати хора, вие сте не само лечители, но и изповедници и давате надежда на хората. Няма незаменими хора, но има незабравими. Пожелавам ви да сте незабравими на вашите пациенти“, поздрави лекарите пък председателката на Народното събрание Цвета Караянчева. Специални награди на иновативни болници връчиха министър Ананиев и Караянчева. Наградени бяха ВМА, „Александровска болница“, „Свети Иван Рилски“, „Пирогов“, „Уни Хоспитал“, Майчин дом София“, „Света Марина“ - Плевен, „Лозенец“, „Свети Георги“ - Пловдив и групата Аджибадем Сити клиник. „Гордеем се с болницата и с това, че не тежим финансово на държавата, а напротив осигуряваме значителен приход като данък печалба. Надявам се този модел да бъде пренесен на национално ниво, защото всички сме в една и съща лодка“, заяви д-р Дечо Дечев, управител на „Свети Иван Рилски“ и вероятен бъдещ управител на Националната здравно осигурителна каса. „Изключителна чест е да получа тази награда. Благодаря за подкрепата на министерството и парламента. На лекарите, на които вярваме, отново за поредна година са най-много в Александровска. Те изпълват със съдържание това, което сме ние“, каза пък шефът на Александровска болница доц. Костадин Ангелов. Сериозни изненади като възможности за работа и иновативна медицина в „Пирогово“, обеща пък проф. Асен Балтов. Иновациите не биха били нищо без висококвалифицираните кадри, които работят с тази апаратура, каза пък зам.-шефът на пловдивската болница „Свети Георги“ доц. Марин Атанасов. Разделението на болниците не трябва да е на частни и държавни, а на такива, които лекуват добре пациентите си, каза ректорът на Медицинския университет в Плевен проф. Славчо Томов.", "date": "2018.07.04", "title": "Рекордните над 450 лекари в лигата на „Лекарите, на които вярваме“ (Видео) снимки)"}
{"url": "https://www.24chasa.bg/novini/article/6944669", "text": "Пратеникът на ООН в Йемен изрази оптимизъм след срещата с лидера на бунтовниците хуси, предадоха Асошиейтед прес и Франс прес, цитирани от БТА. \"Благодаря на (бунтовническия лидер) Абдел Малик ал Хуси, с когото се срещнах вчера, за подкрепата му и за ползотворните преговори, които проведохме\", каза Мартин Грифитс пред журналисти, преди да напусне Сана. В комюнике, публикувано преди заминаването му от контролираната от бунтовниците столица Сана, Грифитс каза, че хусите са изразили \"силно желание за мир\" и са обсъдили \"конкретни идеи за постигане на мир\". Той каза, че може да се срещне с президента Абд Рабу Мансур Хади в южния град Аден. Предвождана от Саудитска Арабия коалиция, съюзена с признатото от международната общност правителство на Хади, води война с хусите от 2015 г. ООН се надява да предотврати разширяване на военната операция срещу пристанищния град Ходейда, който коалиционните сили опитват да превземат от бунтовниците. От началото на офанзивата към града на 13 юни загинаха 483 души, включително 11 цивилни.", "date": "2018.07.04", "title": "Пратеникът на ООН: Йеменските бунтовници изразиха силно желание"}
{"url": "https://www.24chasa.bg/novini/article/6944679", "text": "Турските власти задържаха 20 настоящи и бивши военни, заподозрени в членство във Фетхуллахистката терористична организация (ФЕТО), при операция в северозападния окръг Чанаккале, съобщи електронното издание на в. \"Миллиет\". Главната прокуратура в Чанаккале вчера издаде заповеди за арест на 26 настоящи и бивши служители в сухопътните сили на Турция, предава БТА. Досега са задържани 20 души. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г.", "date": "2018.07.04", "title": "Турските власти задържаха 20 военни, заподозрени в членство във ФЕТО"}
{"url": "https://www.24chasa.bg/novini/article/6944098", "text": "23-годишният моторист, който се блъсна в микробус форд на ул. \"Янко Мустаков\" във Варна, почина в болницата. Инцидентът стана във вторник, около 10.40 часа сутринта. Младият мъж карал кавазаки без каска. Изгубил контрол над двуколесното и се блъснал в задната част на микробуса, който завивал наляво. Мотористът бе откаран в болница в много тежко състояние, с множество фрактури, травми и вътрешни разкъсвания и въпреки усилията на лекарите, загуби битката за живот. Други двама души пострадаха при пътни инциденти за дено денонощие. 81-годишен пенсионер от варненското село Снежина блъсна 75-гоишна пешеходка в Провадия при маневра на заден ход. Старецът не видял, че зад фиата му има жена и я затиснал с колата си. Пенсионерката се разминала с леки контузии. Без опасност за живога е и 53-годишен варненец, който пострада при катастроха на пътя Кичево – Аксаково. Мъжът карал БМВ-то си по пътя, когато бил застигнат и блъснат отзад от фият с 42-годишен варненец зад волана. Пострадалият е с контузни наранявания, прегледан е и освободен за домашно лечение.", "date": "2018.07.04", "title": "Почина мотористът, който катастрофира във Варна"}
{"url": "https://www.24chasa.bg/novini/article/6944094", "text": "Ситуацията в страната е спокойна, въпреки падналите на места интензивни валежи. Няма проблемни язовири, които трябва аварийно да бъдат ремонтирани или източвани, за да не предизвикат риск. Това заяви пред журналисти в Ловеч директорът на Главна дирекция \"Противопожарна безопасност и защита на населението\" главен комисар Николай Николов, цитиран от БТА. По думите му нанесените щети на инфраструктурата от проливните валежи и на места кризисната ситуация преди няколко дни са за над 2 милиона, но все още постъпва информация от кметовете. Предстои да се уточнят и щетите на личното имущество на хората. Главен комисар Николов каза още, че големите значими язовири са под пълен контрол и напълно безопасни. \"Микроязвирите, които наблюдаваме с местната власт, също не представляват риск към момента. Те обаче имат една особеност, особено тези които са каскадни, а тя е, че при интензивни валежи много бързо се напълват, което само по себе си е риск. Ако преливникът или стената не са изправни, могат да създадат такъв риск. Не е страшно обаче, когато един язовир прелива през преливника, той затова е направен\", посочи Николов. Той направи равносметка и на кризисната ситуация преди дни. \"Не се допуснаха човешки жертви и пострадали хора. Смятаме, че ранното предупреждение и превантивната обиколка на политическото и на професионалното ръководство на Министерството на вътрешните работи по области и общини заостри вниманието на местната администрация и не допуснахме такива неща\", заяви Николай Николов. По думите му населението е било предупредено и се е вслушало в указанията на властите, с което не е било необходимо като до преди три-четири години да се стига до принудителна евакуация със заповеди на прокурори на съответния окръжен съд. Комисар Николов в Ловеч се срещна с личния състав на ОД ПБЗН-Ловеч по случай предстоящия им професионален празник на 5 юли. Той ги поздрави с празника и награди с почетен знак на МВР - Първа степен началника на районната служба в Троян главен инспектор Иван Шайлеков. Отличието се връчва със заповед на министъра на вътрешните работи за постигнати трайни резултати, безукорно поведение, проявена инициативност и професионализъм при изпълнение на служебните си задължения. Станаха известни и имената на останалите наградени от ОД ПБДН - Ловеч. По случай празника комисар Николов заяви, че наградените са много повече от наказаните през миналата година.\"Успяхме да подменим почти цялата противопожарна техника, малко над 500 пожарни автомобила, но и да придобием нов капацитет т. е. доставихме високопроходима техника, верижна техника, лодки - съоръжения, които да този момент не сме имали. Придобихме способност да реагираме по-адекватно на наводненията\", каза още Николов.", "date": "2018.07.04", "title": "Ситуацията след последните валежи е спокойна, няма опасни язовири"}
{"url": "https://www.24chasa.bg/novini/article/6944097", "text": "Окръжният съд в Добрич призна финансова санкция, наложена в Англия на мъж от Добрич за това, че през май 2017г. е шофирал без предпазен колан. Нарушението било извършено в района на град Грейс, област Есекс, където мъжът управлявал лек автомобил с добричка регистрация, без да спази задължителното изискване за поставяне на предпазни колани в моторните превозни средства. За извършеното деяние 32-годишният М.И. е бил глобен от компетентните органи в Обединено кралство – Англия, и Уелс. Със съдебно решение, постановено на 1 ноември 2017г., на българския гражданин е била наложена санкция в общ размер 340 британски лири. Сумата включва глоба от 220 лири, 90 лири за направените разходи по съдебното и административно производство, както и определените със същото решение 30 лири към обществен фонд или организация за подпомагане на жертвите. Производството в Окръжния съд беше образувано въз основа на изпратено удостоверение, обосновано с Рамково решение на Съвета, относно прилагането на принципа на взаимно признаване на финансовите санкции, наложени в държави - членки на Европейския съюз. Съдебният състав прецени, че не са налице основания за отказ от признаване и изпълнение на наложената глоба и мъжът трябва да плати 760.98 лв., равностойни на 340 британски лири по курса на БНБ към датата на постановяване на решението за санкцията. В съдебната зала санкционираният български гражданин заяви, че знае за извършеното нарушение и желае да плати наложената му глоба. Постановеният съдебен акт подлежи на обжалване пред Апелативен съд - Варна в 7-дневен срок.", "date": "2018.07.04", "title": "Английският съд откри в България длъжник с 340 лири"}
{"url": "https://www.24chasa.bg/novini/article/6944086", "text": "Държавните тестове на далекобойната ракета 40Н6E, предназначена за противовъздушните системи С-400, са успешно завършени, каза източник от руския военнопромишлен комплекс, цитиран в медиите. Източникът твърди, че след проведената стрелба на полигон \"Капустин Яр\" междуведомствената комисия e признала тестовете за успешно проведени. Ракетата може да влезе на въоръжение в руската армия до края на годината, предава  .", "date": "2018.07.04", "title": "Русия успешно тества ракети, които могат да поразяват цели в Космоса"}
{"url": "https://www.24chasa.bg/novini/article/6944019", "text": "Съпругата на пребития до смърт доц. Стефан Нейков от Пловдив, дъщеря му и синът му са потресени от версията, която обявиха разследващите - че той е искал секс и пари от студентка, за да й помогне да завърши магистратурата си в местен университет. Както вече съобщи \"24 часа\", в понеделник 70-годишният мъж издъхна след жесток побой от мъжа на въпросната студентка.  \"Стефан беше пенсионер от 6 г. и оттогава не преподава. Защо прокуратурата се доверява на показанията на убиеца и жена му и ги тиражира в медиите. Изля се помия върху името на един уважаван учен, очерниха паметта му\", каза пред \"24 часа\" съпругата му Ирена. Синът Николай Нейков, който е главен асистент в института по растителни генетични ресурси в Садово, е шокиран.  \"Изкараха баща ми едва ли не сексуален маниак. А той бе признат специалист и добър човек. Помагаше на всички\", посочи Нейков. 33-годишният учен недоумява защо студентката не е задържана, а е разпитана само като свидетел. \"Не е ли и тя съучастник, след като е хвърлила бухалката край Марица\", попита той. Семейството все още не получило от Съдебна медицина трупа на доц. Нейков и по тази причина не е организирало погребението му.", "date": "2018.07.04", "title": "Семейството на убития доцент: Почерниха паметта му, изляха помия върху него"}
{"url": "https://www.24chasa.bg/novini/article/6944111", "text": "Голям пожар се разрази днес във фабрика за текстил в Истанбул, съобщи турската телевизия СиЕнЕн-Тюрк. Пожарът е избухнал в 10,25 часа в приземния етаж на фабриката, предаде БТА. Служител на пожарната служба съобщи, че няма данни за загинали и за хора, блокирани във фабриката. Медицински екипи са оказали първа помощ на редица работници, които са били обгазени. В момента 46 пожарни коли и 119 полицаи се опитват да угасят пламъците. В района е изпратен и хеликоптер за гасене на пожари. Кореспондент на турската агенция Ихляс заяви, че пожарът до голяма степен е овладян.", "date": "2018.07.04", "title": "Голям пожар в текстилна фабрика в Истанбул, много работници са обгазени"}
{"url": "https://www.24chasa.bg/novini/article/6944112", "text": "В тези сложни времена един прост въпрос за същността на най-американския празник, отбелязван с фойерверки, барбекюта на открито и паради, не винаги изглежда толкова прост. Американците се готвят да празнуват 242-та годишнина от раждането на държавата им и някои от тях изпитват дълбоко чувство на патриотизъм. За други обаче социалните проблеми, налегнали страната, слагат тежък отпечатък върху тазгодишния Ден на независимостта. Застанала пред историческата сграда Фенъл хол в Бостън, екскурзоводката Кара Макинтайър казва, че изпитва особена гордост по това време на годината, припомняйки смелостта на американски колонисти като Семюъл Адамс, призовал с пламенни речи от тук, от някогашния покрит пазар, на бунт срещу английската корона. Но тя се чувства съкрушена, че способността на американците да водят конструктивен дебат по най-горещите теми на деня - да изразяват несъгласие без да изпитват неприязън - изглежда безнадеждно загубена. \"Това остро разделение от последното десетилетие. . . , мисля, че бащите основатели (на САЩ) биха го приели с дълбоко съжаление - казва 57-годишната местна жена от Масачузетс, поздравявайки минувачи, облечена в рокля на цветя от колониалната епоха. - Социалните медии ни превърнаха всички в грубияни. Хората казват неща, които никога не биха казали, ако са лице в лице с някого.\" В Чикаго 77-годишният Филип Уайли - пенсиониран съветник в държавно училище, съвсем откровено говори за това, от което страната боледува. \"Проблемите до голяма степен са свързани със сегашната администрация във Вашингтон\", казва той, спрял да се порадва на огромното американско знаме, което виси от култовото за града здание \"Ригли билдинг\". В Алабама обаче пенсионираният шофьор на камион Флойд Чемпиън е възторжен оптимист. Той смята, че Америка преживява най-добрите си времена. Смята да отбележи празника така, както прекарва повечето от дните си - продавайки дини, домати, зърнени изделия, сливи и други продукти от каросерията на камиона си край шосе на около 50 км южно от Бирмингам, щата Алабама. \"Зная, че това е голям празник и го обичам, защото е свързан с нашата независимост, - казва 77-годишният Чемпиън от община Шелби. - Но трябва да продавам тази стока и да печеля пари.\" Далеч оттук - в Анкъридж, щата Аляска, Даръл Шлаф казва, че Четвърти юли трябва да е ден, в който дълбоко разделената страна да загърби политическите страсти. \"В този ден няма политика - казва той по време на пауза от ангажимента си да подготви празненствата в града. - Тук става дума за основаването на нашата страна и за нашата свобода.\" Анджела Лим е родена и израснала в най-големия град на Аляска, но е от мексикански произход. Разказва, че непознати са идвали в нейния супермаркет и са й казвали да се върне в страната си. Това я кара да съжалява тези хора, отбелязва тя, разхождайки 10-годишните си близнаци на брега на Гъшето езеро в Анкъридж. Тя е щастлива, че е американка и смята да отбележи Деня на независимостта подобаващо. \"Празнувам го. Искам децата ми да се гордеят със страната си и да се отнасят еднакво към всички\", казва тя. Ветеранът от войната във Виетнам, полковник от резерва на ВВС Томас Моу, в Ланкастър, Охайо, казва, че празникът трябва да бъде ден, в който да отбелязваме онова, което прави Америка различна и велика. \"Във времена, когато изглежда, че сме се хванали за гушите по-яко от всеки друг път, мисля, че трябва да направим крачка назад - казва 74-годишният бивш военен, прекарал над 5 години като военнопленник, а по-късно работил като директор на департамента за ветерани в Охайо. - Можеше да бъдем като Венецуела, Русия или Китай, където всеки казва или мисли едно и също нещо, а ние не искаме никога да е така.\" В Портланд, щата Мейн, готвачът Брад Месиър е съгласен с тези настроения, но добавя, че разделенията в страната са твърде големи, за да бъдат игнорирани. \"Това е празник, който на теория би трябвало да ни сближава като страна, но всъщност все още сме разделени на два много изолирани лагера\", казва Месиър, който продава ягоди и други земеделски продукти на сергия на фермерския пазар в центъра на Портланд. \"Това, струва ми се, нагледно илюстрира дълбоките пропасти, които ни разделят. Онова, което ни събира (на този ден) е много повърхностно. Колко наистина може да сближи хората ходенето и зяпането на фойерверки\"?, пита той риторично. В Ню Йорк обаче 32-годишният Иван Осория Ерера е изпълнен с благодарност към новата си страна. Баща на две деца, той е дошъл в Бронкс от Мексико, когато е бил само на 7 г. А във вторник бе един от групата от 200 имигранти, които се заклеха като американски граждани в Обществената библиотека на Ню Йорк. Това специално събитие няма да се изтрие от паметта му. \"Имам деца, имам дом. Може да се каже, че нашата мечта се сбъдна\", каза Ерера. Край сградата на фериботния терминал в Сан Франциско Мери Сондърс също изразява благодарност, гледайки уличните празненства. \"Като имигрант и натурализиран американски гражданин, за мен е чест да участвам в тях - казва 53-годишната Сондърс, научен работник, която живее в Брентуд, Калифорния. - Това е ден за празненства, на които можеш да спреш и да се радваш заедно със семейството.\"", "date": "2018.07.04", "title": "Социални проблеми тегнат над САЩ в Деня на независимостта"}
{"url": "https://www.24chasa.bg/novini/article/6944133", "text": "Турският президент Реджеп Тайип Ердоган отговори с думите \"Полека-лека\" на отправен към него призив за връщане на смъртното наказание в страната, предаде турската частна телевизия НТВ. Ердоган бе приветстван от граждани, докато пътуваше за летище Ататюрк на път към Анкара. Президентът накара шофьора да спре автомобила, за да може той да поздрави насъбралите се хора. Жена от групата изрази пред него очакванията си по отношение на правата на животните и връщането на смъртното наказание, предава БТА. \"Полека-лека\", отговори Ердоган. \"Правата на животните всъщност са в дневния ни ред, но смъртното наказание, разбира се, е малко по-сложно\", добави той. Двете теми станаха актуални в Турция заради случаи на жестокости към животни и брутални убийства на деца в последно време. Въпросът за връщане на смъртното наказание бе повдигнат за пръв път след опита за преврат в Турция на 16 юли 2016 г. Преди време Ердоган спомена за възможността да бъде организиран референдум за възстановяване на смъртното наказание - червена линия за Брюксел. Представители на ЕС многократно предупредиха Анкара, че възстановяването на смъртното наказание ще постави край на половинвековната й кандидатура за членство в съюза. Турция напълно отмени смъртното наказание през 2004 г. в рамките на усилията да се присъедини към ЕС.", "date": "2018.07.04", "title": "Ердоган за призивите за смъртното наказание: Полека-лека"}
{"url": "https://www.24chasa.bg/novini/article/6944141", "text": "Мъж /на 44 г./ от Плевен е починал от токов удар по време на риболов, съобщават от областната дирекция на МВР в Ловеч. Сигналът за инцидента е постъпил снощи около 20.05 часа в районното управление в Луковит. Плевенчанинът, който е ловял риба на река Вит край луковитскито село Ъглен, е починал на място. По първоначална информация мъжът е получил токов удар, след като с въдицата си е докоснал проводници на далекопровод от електропреносната мрежа. По случая е образувано досъдебно производство.", "date": "2018.07.04", "title": "Рибар от Плевен почина от токов удар, след като закачил жици с въдицата си"}
{"url": "https://www.24chasa.bg/novini/article/6944161", "text": "Виетнам има интерес от засилване на сътрудничеството с България в области като селското стопанство, биопроизводството, зеленчукопроизводството, в сферата на високите технологии. Това заяви вицепремиерът и министър на външните работи Екатерина Захариева на пресконференция след срещата си днес със заместник министър-председателя и министър на външните работи на Социалистическа република Виетнам Фам Бин Мин, който пристигна на официално посещение в България по нейна покана, предаде БТА. Разбрахме се да стимулираме министерствата на образованието, които са в готовност да подпишат нова четиригодишна програма в областта на образованието, а България да увеличи до осем на година стипендиите за виетнамски студенти, с повече езикови курсове за български език, каза още Захариева. Тя отбеляза, че над 5 хиляди виетнамски граждани са завършили образованието си в България, а у нас живеят около 1200 виетнамци и те са важен мост за още по-силните и добри отношения между двете страни. Тя и виетнамският й колега са отчели ръст на търговския обмен между двете държави, но са на едно мнение, че има голям неизползван потенциал. Двамата са се разбрали да работят за провеждане през следващата година на заседание на съвместната икономическа комисия заедно с бизнес форум, който да срещне бизнесите на двете държави. Захариева припомни, че по време на българското председателство е постигнато съгласие по текста за споразумението за свободна търговия ЕС - Виетнам. Нейните очаквания са подписването му да стане през есента на тази година. Фам Бин Мин отбеляза добрите отношения между двете страни. Той приветства успешното завършване на българското председателството и отбеляза подкрепата на българската страна за подписване на споразумението за свободна търговия между Виетнам и ЕС.Според него споразумението ще създаде повече възможности България да увеличи инвестициите си във Виетнам в сектори, в които е силна, като бубарство и винопроизводство. Виетнамският външен министър благодари за грижите за виетнамската общност и изрази убеденост в още по-доброто развитие на българо-виетнамските отношения. Посещeнието на Фам Бин Мин е първата визита на външен министър на Социалистическа република Виетнам у нас след демократичните промени в България.", "date": "2018.07.04", "title": "Захариева: Виетнам има интерес от засилване на сътрудничеството с България"}
{"url": "https://www.24chasa.bg/novini/article/6944143", "text": "Прокурорската колегия на Висшия съдебен съвет избра шефа на Специализираната прокуратура Иван Гешев за заместник главен прокурор. Предложението е на Сотир Цацаров. За Гешев гласуваха всички присъстващи на заседанието - деветима членове на съвета. Нямаше нито един против.                                                                                                                                                                                                                                                                                                                       ", "date": "2018.07.04", "title": "Висшият съдебен съвет избра Иван Гешев за заместник главен прокурор"}
{"url": "https://www.24chasa.bg/novini/article/6944142", "text": "Спасителен кораб с 60 мигранти на борда пристигна в испанския пристанищен град Барселона, след като му беше отказан достъп до Италия и Малта. Това беше вторият път, в който хуманитарна организация беше принудена да плава дни наред, за да стовари някъде хора, спасени в Централното Средиземноморие, предаде Асошиейтед прес. Корабът \"Оупън армс\" акостира днес в Барселона, където групата на борда му - включително пет жени, 9-годишно дете и четирима тийнейджъри - ще мине през медицински прегледи и процедури по установяване на самоличността. Испанската хуманитарна организация \"Проактива оупън армс\" заяви, че мигрантите идват от 14 страни и са в добро здраве, предава БТА.  Според организацията \"Лекари без граници\" над 500 души са загинали, откакто през юни на друг спасителен кораб - \"Акуариус\", беше отказан достъп до пристанищата на Италия и Малта. Германската неправителствена организация \"Сий уоч\" заяви, че Малта е отказала достъп на самолет, използван от организацията да открива бедстващи плавателни съдове с мигранти, предаде ДПА. \"Политическата офанзива срещу гражданските морски спасителни операции продължава: сега е блокирана и дейността на гражданския издирвателен самолет \"Мунбърд\", заяви \"Сий уоч\". През последния месец дейността на НПО за спасявания на мигранти беше силно ограничена, тъй като Италия и Малта или отказваха да предоставят право за акостиране в пристанищата си на техни кораби, или блокираха корабите още в пристанищата, преди да са отплавали. \"Сий уоч\" заяви, че \"Мунбърд\" е едномоторен четириместен самолет, извършващ полети с помощта на швейцарската организация \"Хюманитариън пайлътс инишътив\" и германската Евангелистка църква. Според неправителствената организация самолетът е помогнал за спасяването на 20 000 души, включително на \"над 1000, които със сигурност са щели да се удавят\", ако потъващите им съдове не са били забелязани от екипажа на самолета. В понеделник \"Сий уоч\" заяви, че корабът й \"Сий уоч 3\" е бил \"задържан в Малта от властите без никакви правни основания\", в рамките на \"политическа кампания да бъдат спрени гражданските морски спасителни операции\".", "date": "2018.07.04", "title": "60 отхвърлени от Италия и Малта мигранти \nпристигнаха в Барселона"}
{"url": "https://www.24chasa.bg/novini/article/6944185", "text": "Пенсионерка на 92 години уби сина си, защото възнамерявал да я прати в старчески дом, предаде Би Би Си, позовавайки се на данни от полицията. Американката Ана Мей Блесинг, която е обвинена за убийството, знаела от дни за плановете на 72-годишния си син. Мотивите му били, че с нея вече било „много трудно да се живее”. „Ти ми отне живота. Затова сега аз отнемам твоя”, казала тя, докато била извеждана от дома си в Аризона, който споделяла със сина си и неговата приятелка, предаде NOVA. Възрастната дама скрила две огнестрелни оръжия в халата си и отишла в спалнята на сина си. Докато спорили, тя извадила револвер, купен през 70-те, и стреляла. Уцелила го във врата и в челюстта и той починал от раните си. След това Ана насочила оръжието срещу 57-годишната му интимна приятелка, която успяла да го изтръгне от ръцете й и го хвърлила в ъгъла на стаята. После повикала полицията. След престъплението агресивната майка споделила, че е искала да се самоубие. Срещу нея са повдигнати обвинения в убийство „първа степен”, нападение. Постановена й е гаранция в размер на половин милион долара.", "date": "2018.07.04", "title": "Възрастна дама уби 72-годишния си син , искал да я прати в старчески дом"}
{"url": "https://www.24chasa.bg/novini/article/6944190", "text": "Парламентът прие на първо четене промени в Закона за рибарството и аквакултурите, внесени от Обединени патриоти, предаде БТА. Със законопроекта се отменя съществуващият ред за признаване на браншови организации в сектора на рибарството и се дава възможност министърът на земеделието да определи с наредба реда и условията за признаване на организации на производители, на асоциации на организации на производители и на междубраншови организации на национално ниво. Ако до края на годината не бъдат признати поне две браншови организации на национално ниво, ще бъдат загубени 65 процента по европейската програма, мотивира предложените поправки в закона Йордан Апостолов, вносител на текстовете. Светла Бъчварова от левицата обаче не вижда как могат да бъдат спасени средства, защото процедурите за изработване на условията, одобрението на браншовите организации са дълги и ще се проточат, според нея, до края на годината. Защо отнемате функции на Изпълнителната агенция по рибарство и аквакултури и ги прехвърляте на министерството, попита тя. В своето становище аграрното ведомство предлага в закона да бъдат разписани основните параметри, които ще бъдат определени с наредбата, както и да бъде предвидена процедура, която, след съответната проверка доколко вече признатите браншови организации отговарят на относимите европейски изискванията, да позволи тяхното признаване за национални.", "date": "2018.07.04", "title": "Парламентът прие на първо четене промени в закона за рибарството"}
{"url": "https://www.24chasa.bg/novini/article/6944211", "text": "Депутатите от ВМРО ще гласуват в пленарна зала твърдо против вдигането на акциза на бездимните цигари. Това коментира пред журналисти Александър Сиди от ПГ на \"Обединени патриоти - НФСБ, \"Атака\" и ВМРО\", цитиран от БТА. Поводът е внесеният от ГЕРБ и депутати от НФСБ законопроект за промени в Закона за акцизите и данъчните складове. Предвижда се новата ставка за бездимните цигари да влезе в сила от 1 октомври тази година. Според Сиди внасянето на измененията е трябвало първо да бъде съгласувано с групата на \"Обединени патриоти\", а не да бъдат приканени да подпишат законопроекта \"на крак в залата\". Европейската комисия, която е особено стриктна по отношение на акцизната политика, гледа по малко по-различен начин, а той е именно, че тези цигари са безвредни до доказване на противното, а не както обикновено работи Комисията, посочи Александър Сиди. По думите му това означава, че тя дава шанс на това ново изделие. В България също би трябвало да изчакаме да видим дали има доказателства, че тези бездимни цигари са толкова вредни колкото и конвенционалните цигари, защото иначе остават съмнения защо точно го правим, коментира той. Виждаме, че тези бездимни изделия взеха един сериозен пазарен дял и веднага бива ударен този производител с акциз, с който вдигаме цената на това изделие и съответно пушачите се връщат към конвенционалните цигари, отбеляза Сиди. Като част от управляващото мнозинство депутатите от ОП трябва да търсят начин да бъде напълнена хазната, но хайде да не го правим на гърба на българските граждани и на здравеопазването, призова Сиди. Като говорим за ползата, нека да видим каква ще бъде вредата, когато върнем тези хора, които пушат това изделие, на конвенционални цигари, посочи той. От \"Воля\" също смятат, че трябва да се изчака с промяната на акциза на бездимните цигари. Ние сме за адекватно облагане, както на конвенционалните цигари, така и на бездимните тютюневи изделия, коментира Дора Христова пред журналисти в парламента. Тя отбеляза, че засега тези продукти не могат да бъдат квалифицирани към групата от традиционните тютюневи изделия, затова според ЕК е по-добре акцизът им да бъде като на насипния тютюн. Вместо в средата на годината да се променя акцизът, защо не се изчака новата директива на ЕК, в която да бъде дадено конкретно становище към коя група се класифицират, коментираха от \"Воля\". От партията ще изчакат дебатите в парламентарните комисии и тогава ще вземат окончателно решение дали да подкрепят законопроекта.", "date": "2018.07.04", "title": "От ВМРО са против вдигането на акциза на бездимните цигари"}
{"url": "https://www.24chasa.bg/novini/article/6944205", "text": "Турската полиция иззе 30,5 килограма кокаин от багаж на бразилски гражданин, кацнал на летище Ататюрк в Истанбул, съобщи в. \"Хюриет дейли нюз\". Бразилският гражданин е пътувал от Бразилия за Багдад през Истанбул. Екипи за борба с наркотрафика към полицията в Истанбул са открили вчера кокаина след претърсване на багажа на бразилеца с помощта на две специално обучени кучета. Наркотикът бил скрит във вакуумни пликове, сложени под детски играчки, предава БТА.  Бразилецът е задържан.", "date": "2018.07.04", "title": "Задържаха бразилец с повече от 30 кг кокаин на летището в Истанбул"}
{"url": "https://www.24chasa.bg/novini/article/6944198", "text": "От следващата седмица Австрия въвежда временни проверки на ключов пропускателен пункт на границата си с Италия във връзка със засилените мерки за сигурност по време на европейското си председателство. Това съобщи днес вътрешното министерство, цитирано от ДПА. Проверките ще се извършват в планинския проход Бренер, през който минава най-оживеното автомобилно трасе през Алпите. Миналата година оттам са преминали над 2,2 милиона камиона, предаде БТА. Мерките са планирани за периода 9-13 юли, когато Инсбрук ще е домакин на среща на вътрешните министри от ЕС, и от 17 до 21 септември, когато европейските лидери ще се съберат на неформална среща в Залцбург. Тази стъпка не е предприета в отговор на намеренията на Германия да въведе проверки по границата си с Австрия, а е планирана много по-рано, каза говорител на министерството. Вчера австрийският канцлер Себастиан Курц предупреди, че ако Германия осъществи плана си, страната му ще въведе контрол по южната си граница със Словения и Италия, за да избегне струпване на блокирани мигранти на австрийска територия.", "date": "2018.07.04", "title": "Австрия ще проверява границата с Италия по време на европредседателството си"}
{"url": "https://www.24chasa.bg/novini/article/6944238", "text": "Възрастна перничанка е измамена с 3600 лева, съобщи ОД на МВР. Приложена й е старата, но все още работеща схема с провеждаща се полицейска акция по залавяне на телефонни измамници. Пенсионерката получила обаждане от мним полицай, който я предупредил, че може да бъде заплашвана и да й искат пари. По-късно това се случило. Представилият се за служител на реда й позвънил повторно и я помолил да събере всички налични пари и да ги даде, което да послужи за залавяне на извършителите. Така жената се разделила с 3600 лева. Образувано е досъдебно производство.От полицията отново напомнят на гражданите да не се доверяват на непознати и под никакъв предлог да не дават пари.", "date": "2018.07.04", "title": "Перничанка даде 3600 лв. на телефонни измамници"}
{"url": "https://www.24chasa.bg/novini/article/6944254", "text": "Отхвърляме идеята за затворени лагери за бежанци, това противоречи на разбиранията ни и е нехуманно. От подписването на коалиционния договор между управляващите три партии през март до сега не се е променило нищо в ситуацията с бежанците, за да се налагат нови споразумения. Това заяви лидерката на социалдемократите Андреа Налес в сряда сутринта в Бундестага. Канцлерката Ангела Меркел направи равносметка на първите 100 дни на правителството си в парламента и темата за бежанците бе сред основно дискутираните. „С нас не може да има затворени лагери за хора“, подчерта Налес. ГСДП вижда нужда от още преговори по въпроса за споразумението, което сключиха баварският ХСС на Хорст Зеехофер и ХДС на Ангела Меркел. То предвижда създаването на така наречените транзитни центрове по границата с Бавария и Австрия, в които бежанците да изчакват за решаване на статута им. Тези без право на убежище, ще бъдат връщани в страните, от които са влезли в ЕС, но след сключено споразумение с тях. Ако такова споразумение няма, ще бъдат връщани обратно в Австрия. В сряда вечерта австрийският канцлер Себаситян Курц отхвърли категорично идеята бежанците от Германия да се връщат в Австрия и обяви, че на свой ред ще търси решение те да бъдат изтласквани обратно към Италия. „Трябва да намерим общоевропейско решение на този проблем“, заяви той, въпреки че само седмица по-рано пледираше за създаване на антимиграционна ос Рим-Виена-Мюнхен. В Бундестага Меркел защити споразумението. „Трябва ни повече ред в миграционната политика, за да имат хората усещането, че правото е непокътнато“, заяви тя пред депутатите. Миграционният въпрос ще реши също така дали ЕС е достатъчно силен и може да устои на предизвикателствата, посочи още тя. Меркел подчерта, че на срещата на върха в Брюксел всички членки са се разбрали, че подходът към мигрантите не може да е национален, трябва общо решение. Успоредно с връщането на нелегални трябва да създадем и възможности за легално идване в ЕС на квалифицирани кадри или за следване. За целта Германия има нужда от закон за имиграцията, посочи тя.", "date": "2018.07.04", "title": "Германските социалдемократи: Не искаме затворени лагери"}
{"url": "https://www.24chasa.bg/novini/article/6944283", "text": "Отпада забраната за изкупуване на овче и козе мляко в три от петте общини на Ямболска област, наложена заради огнище на чума в боляровското село Воден, съобщи на среща със земеделски производители съветникът на земеделския министър Бойко Синапов, цитиран от БТА. В селото бяха открити три огнища на болестта и бяха умъртвени 1400 овце и кози на 20 собственици. Забраната отпада за общините Ямбол, Тунджа и Стралджа, но остава за граничните общини Болярово и Елхово, където ще продължат клиничните изследвания и кръвни проби през 21 дни. На земеделските стопани беше разяснено, че ще бъдат обезщетени по пазарни цени за всички ефтаназирани животни. Те заплашиха, че ако обещанията на министерството не бъдат изпълнени, ще предприемат протестни действия.", "date": "2018.07.04", "title": "Отпада забраната за изкупуване на овче и козе мляко в 3 ямболски общини"}
{"url": "https://www.24chasa.bg/novini/article/6944346", "text": "До края на годината да се разреши груповият лов на дива свиня като мярка срещу заболяването африканска чума, предвиждат внесени от депутати от ПГ на \"Обединени патриоти\" промени в Закона за лова и опазване на дивеча. По закон груповият лов на дива свиня е разрешен само от 1 октомври до втората неделя на януари. Измененията предвиждат той да бъде разрешен и извън регламентирания в закона срок, като се включи възможност за групов лов всяка сряда, събота, неделя и официалните празници до края на годината. Предлага се промените да влязат в сила веднага след обнародването им в \"Държавен вестник\". Във връзка с влошената епизоотична обстановка в Европа по отношение на заболяването африканска чума по свинете е необходимо да се предприемат спешни мерки за предотвратяване на появата на болестта в България, се казва в мотивите към законопроекта. В момента заболяването е широко разпространено сред дивите свине в редица европейски държави, сред които и Румъния. Министерството на земеделието, храните и горите е изготвило два плана - един за предотвратяване на появата на заболяването и друг след евентуалното му проникване на територията на България, като и в двата случая една от основните и най-спешни мерки е редуциране на плътността на популацията на дива свиня у нас, посочват вносителите.", "date": "2018.07.04", "title": "Депутати предлагат: До края на годината да се разреши груповият лов на дива свиня"}
{"url": "https://www.24chasa.bg/novini/article/6944361", "text": "Мъжки мечок е успял да напусне клетката в общинския зоокът в Димитровград, но след намесата на служителите на зоологическата градина е бил упоен и върнат обратно, съобщиха от местната администрация. Инцидентът с 23-годишния Митко е станал след 11 часа по обяд днес. Четириногото от вида \"кафява мечка\" е излязло от \"жилището\" си, което обитава с партньорката си Ани, при рутинно отваряне на клетката за почистване и хранене. Посетителите на къта в парка \"Вапцаров\" са били евакуирани веднага. \"Персоналът, който е с голям опит, е реагирал светкавично. Намесили са се ветеринарният лекар и техник, които са упоили \"беглеца\" без той да успее да напусне територията на зоопарка и са го върнали заедно с гледача\", уточни говорителят на общината Кремена Борисова.", "date": "2018.07.04", "title": "Мечка избяга за половин час от клетка в зоопарка в Димитровград"}
{"url": "https://www.24chasa.bg/novini/article/6943078", "text": "Неочакван обрат стана на 26 юни на делото срещу Иванка Ройдова - жената, обвинена за поръчителство на убийство на 6-има свои роднини. Апелативният съд в Пловдив отмени условното ѝ наказание от 3 г. и постанови то да бъде изтърпяно ефективно. Мярката за неотклонение на 68-годишната жителка на село Браниполе бе променена от “подписка” в “задържане под стража” заради опасността да се укрие. Охраната ѝ щракна белезниците в залата пред очите на нейната дъщеря Жана. Ройдова едва ли е очаквала подобно развитие. Тя е обжалвала с надеждата да бъде оправдана. Прокуратурата и нарочените жертви пък са протестирали условната присъда. Шокът е толкова голям за Иванка, че се обръща с невярващ поглед към адвоката си Йордан Давчев. “Какво става, къде ще ме водят”, пита го доверителката. Опитният юрист, който е бивш шеф на следствието в Пловдив, не бе изненадан. Пред журналисти той обясни, че му станало ясно веднага щом магистратите обявили, че ще четат присъда Това се прави само ако е оправдателна или се изменя. “Предупредих зетя на Ройдова за възможните варианти. На нея не ѝ казахме предварително, за да не я тревожим”, добави адвокат Давчев. Категоричен е обаче, че ще се явяват във ВКС. До заседанието там Иванка остава под ключ. В ареста се озовава за втори път. Първото ѝ задържане е на 26 март 2016 г. Тогава от прокуратурата съобщиха, че жената имала зловещ план за ликвидиране на брат си Стойчо, сина му Георги, дъщерята Гергана, съпругът ѝ Мариан и двете им деца, на 8 и 15 г. А причината е желанието ѝ да прибере цялото наследство от 4 млн. долара на починалия си баща Георги Ройдов в САЩ.   Според разследващите Иванка търсила убиец, който да очисти родата, но попаднала на агент от ДАНС. На него възложила задачата да отвлече 70-годишния ѝ брат, да го застави да подпише пълномощно на нейно име за имането, а след това да го инжектира с голяма доза инсулин. Стойчо бил диабетик и така смъртта му нямало да буди подозрение. Ройдова поискала от служителя под прикритие да убие близките на брат ѝ навръх Гергьовден, когато се събирали в дома му в Браниполе. Агентът получил от Иванка лист с имената на жертвите, 3000 лева предплата, както и обещанието за 10% от милионите на покойния богаташ емигрант, когато Иванка ги прибере. Веднага след предаването на сумата Ройдова е арестувана. Нейната версия е, че не е търсила наемен убиец, а човек, който да помогне за връщане на наследството в САЩ. Помислила, че агентът е адвокат. “Обвиненията срещу мен са чудовищни. Как ще поръчам да убият брат ми и близките му”, каза Иванка пред медиите след задържането си. Прокуратурата обаче твърди, че има достатъчно доказателства. Със СРС били записани разговори на Ройдова със служителя на ДАНС, който бе разпитан в окръжния съд при закрити врата. Иванка подозирала брат си Стойчо, че е влязъл в тайна договорка с болногледачката на баща им в САЩ Недялка Бързакова. След като заболял от алцхаймер, милионерът я определил за попечител на имотите и авоарите му. Наследниците му в България добре познавали гледачката. През 2006-а тя придружава богаташа при едно от завръщанията му в родината. Двамата отиват заедно на почивка във Велинград. Близките на Ройдов-старши са притеснени от присъствието на Бързакова, която единодушно смятат за златотърсачка.   Опасенията им се потвърждават 5 г. по-късно. Тогава научават, че бащата милионер е с алцхаймер. Иванка и Стойчо заминават за Щатите, за да го вземат със себе си в България. Там е и тяхната сестра Ана. Всички са шокирани, когато разбират, че Бързакова притежава пълномощно от Георги Ройдов да управлява имането му. Братът и сестрите са убедени, че баща им не е бил адекватен при подписването на документа и помощничката му се е възползвала. Решават да заведат в САЩ дело срещу нея. Внезапно Ана се отказва, като съобщава на роднините, че е получила заплахи за живота си. Стойчо и Иванка се прибират в България, без да заведат дело, тъй като нямат пари. През 2014-а Георги Ройдов умира. Потомците му са сигурни, че са включени в завещението Стойчо, Иванка и дъщеря ѝ Жана пращат запитване до банката на покойния в САЩ, но оттам идва отговор, че само гледачката Недялка Бързакова има право да се разпорежда със сметките му. Година по-късно Стойчо Ройдов получава 200 хил. долара, а синът му Георги, който е кръстен на дядо си - 20 хил. Вероятно Иванка е разбрала за преводите и е сметнала, че брат ѝ се е сдушил с Бързакова. И решила да действа. По време на делото в апелативния съд се разбра, че Ройдова, както и нарочените от нея жертви са били подсигурени от милионера, докато е бил жив. “Иванка бе неговата любимка. Така казваше дядо Георги. Въпреки това всеки път повтаряше, че няма да дели децата си, и помагаше на всички”, обясни зет ѝ Антон Вътов. Богатият емигрант купил на потомците си апартаменти и коли Внучката Жана се сдобила с магазин и заведение. Братовчедката Гергана също станала собственичка на търговски обект, а баща ѝ Стойчо - на земя, цех и няколко офиса. Въпреки че никой не е пренебрегнат, отношенията между роднините са хладни. Дъщерята на Стойчо Гергана не поддържала връзка с братовчедка си Жана. “Двете само се поздравяваха”, признава съпругът на втората. Стойчо и Иванка живеят един до друг в Браниполе, но не се събират по празници. Може само да се предполага, че причината е съперничеството за вниманието на богатия татко. Дядо Георги се връщал в България почти всяка година и отсядал при дъщеря си. В къщата ѝ имало цял етаж за него. Отделно си купил и апартамент в кв. “Кючук Париж”. “Иванка не е изработила и един долар от наследството на баща ни. Защо не казва колко коли и жилища ѝ даде баща ни”, заяви Стойчо Ройдов на едно от заседанията в съда. Все пак отказа да бъде конституиран като частен обвинител срещу сестра си, но синът му, дъщерята и зетят се възползваха от това право. Те присъстваха на всички заседания на двете съдебни инстанции. Ройдова твърди, че никога не се е карала с брат си и не е замисляла план да бъде ликвидиран заедно с близките му. Искала единствено да намери адвокатска кантора, която да помогне да си вземат наследството. “Обвиненията срещу мен са измислени. Ударът с делото идва от болногледачката Недялка Бързакова. За какво ми е да убивам Стойчо, след като парите не са у него”, кълне се Иванка. Той обаче вярва, че семейството му е било вкарано в пъклен сценарий, който по случайност не е бил осъществен, тъй като вместо килър сестра му е наела агент от ДАНС. “Може ли сестра ми да стигне дотам. Ще има да си тегли”, каза Ройдов пред журналисти. Какъв ще е финалът на зловещата семейна сага, ще се разбере, след като делото мине през Върховния касационен съд. Засега остава неясна и съдбата на милионите в САЩ на покойния богаташ.", "date": "2018.07.04", "title": "Наследство от 4 млн. долара вкара цял род в зловещ сценарий"}
{"url": "https://www.24chasa.bg/novini/article/6944389", "text": "Руският външен министър Сергей Лавров каза днес, че Москва и Вашингтон са се разбрали той да се срещне с американския държавен секретар Майк Помпейо. Това ще стане след срещата на върха между президентите на двете страни Владимир Путин и Доналд Тръмп на 16 юли, предадоха Ройтерс и ТАСС. Лавров каза, че ще разговаря с Помпейо след срещата на върха в Хелзинки заради натоварения график на американския му колега, предаде БТА.  По думите на Лавров Москва се надява да проведат откровени преговори по всички проблеми, които смущават отношенията между САЩ и Русия.", "date": "2018.07.04", "title": "Сергей Лавров ще се срещне с Майк Помпейо на 16 юли след срещата Путин - Тръмп"}
{"url": "https://www.24chasa.bg/novini/article/6944400", "text": "Британските служби за борба с тероризма се включиха в разследването на   Това съобщи днес лондонската полиция, цитирана от Ройтерс. Според източници от сферата на отбраната, цитирани от в. \"Сън\", те са били отровени. Изпратени са проби за изследване във военната лаборатория в Портън Даун. Двамата бяха намерени снощи в безсъзнание от въздействието на неизвестно вещество в английския град Еймсбъри, който е на около 10 км северно от Солсбъри, предаде БТА. \"Лекари установиха, че двамата са били отровени с токсини и проявяват много подобни симптоми на тези, от които страдаха бившият полковник от руското военно разузнаване и дъщеря му\", пише вестникът. На 4 март Великобритания обяви, че 66-годишният бивш полковник от руското военно разузнаване Сергей Скрипал, който е осъден в Русия за шпионаж в полза на Великобритания, и 33-годишната му дъщеря Юлия са били подложени на въздействието на нервнопаралитично вещество в Солсбъри. Впоследствие Лондон заяви, че това вещество е било разработвано в Русия и обвини Москва, че е замесена в инцидента. Русия отхвърля обвинението.", "date": "2018.07.04", "title": "Британските служби за борба с тероризма разследват случая с двамата отровени в Солсбъри"}
{"url": "https://www.24chasa.bg/novini/article/6944406", "text": "Специализираната прокуратура е повдигнала обвинения на четирима участници в организирана престъпна група за рекет, действала на територията на София и други градове от март 2016 г. Бандата, в която влиза брат на депутат, е следяла убития на 19 декември м.г. в София данъчен Иво Стаменов, съобщиха от прокуратурата.  Трима от обвинените, сред които и ръководителят на групата /който е брат на народен представител/, са били задържани на 3 юли 2018 г. Четвъртият участник в момента е в Бургаския затвор, където изтърпява присъда за незаконно притежание на оръжие. Според събраните доказателства групата е решавала чрез брутални силови действия и срещу солидно заплащане финансови спорове, поемала е и е изпълнявала поръчки за \"наказателни акции\" срещу конкретни хора или е възлагала изпълнението им на трети лица. Събрани са доказателства, че групата е възлагала поръчки за следене и побой над застреляния на 19 декември 2017 г. в София директор на звено \"Фискален контрол\" в НАП Иво Стаменов. Сред основните задачи на разследващите дейността на престъпната група е да установят дали нейни участници или лица, на които са възлагани поръчки за насилствени действия, имат връзка с покушението над данъчния служител.", "date": "2018.07.04", "title": "Брат на депутат поръчал следене и побой на убития данъчен Иво Стаменов"}
{"url": "https://www.24chasa.bg/novini/article/6944426", "text": "В момента в многопрофилната за активно лечение в Добрич в пенсионна възраст работят 21 лекари и над 40 сестри и акушерки – съобщи изпълнителният директор д-р Светозар Байчев. Нуждата е от около 30-35 лекари, защото пенсионираните могат да престанат да работят във всеки един момент – добави той. Отделенията, които са под минимума на щатното разписание откъм лекари, са „Кардиология”, „Неонатология” „Реанимация”, Спешно отделение” и „Патоанатомия”. 80% от жалбите на пациентите които постъпват, са за лошо отношение към тях, каза още д-р Байчев. Двата ултразвукови апарата, които са се развалили в рамките на един ден миналата седмица, вече са ремонтирани. „Проблемът на този етап е решен, но тези апарати са стари и амортизирани и затова остава нуждата от замяната им с нови”- каза още д-р Байчев, като подчерта, че е крещяща нуждата и от нов скенер, защото със сегашния само за миналата година са направени над 4200 изследвания. „Има желание колеги от болници във Варна да бъдат назначени при нас, където имаме крещяща нужда - в „Спешно отделение” и в други отделения” – съобщи още директорът. Той заяви, че ще проведе и среща с всички кметове от Добричка област за подпомагане на болницата. Новоучреденият Общински фонд „Здраве”, който разполага с 20 000 лева, започна да събира молби на лекари за плащане на транспорт, на наем на общинско жилище, на половината от таксата за детска яссла и градина на лекари от болницата, като има определени условия.", "date": "2018.07.04", "title": "5 отделения в болницата в Добрич са под минимума за лекари"}
{"url": "https://www.24chasa.bg/novini/article/6944415", "text": "Знам колко е трудно решението, трудно е за мен, трудно е за моя народ, но нашият дълг е към бъдещите поколения. Това посочва в интервю за Юроактив македонският премиер Зоран Заев. В интервюто той говори за договора с Гърция за датиращия от дълго време спор за името, който блокираше членството в НАТО и началото на преговори за присъединяване към ЕС, отбелязва сайтът МКД. Понякога смятам, че именно защото съм ляв политик, също като Алексис Ципрас, успяхме да постигнем този договор, посочва Заев. Но преди това ние имахме подобен договор с България, макар техният премиер да е десен. Значи това, което е общото при нас, е очевидно вярата в европейското бъдеще. Това желание, тази любов към Европа доминира в нашите характери и нашите мисли и затова националистическите мисли, които вероятно съществуват навсякъде, отиват на втори план, а европейските мисли получават преднина. Искаме да бъдем обединени в Европа, защото в края на краищата младите очакват това от нас, посочва в интервюто Зоран Заев, предава БТА.  В него той подчертава, че иска веднъж завинаги да приключи с проблемите, \"за да може да градим приятелски отношения и да сключваме договори в полза на нашите две страни и нашите два народа и затова бе направен компромисът\". Гърция получи ерга омнес за името, ние получихме ерга омнес за идентичността, заявява в интервюто Заев.", "date": "2018.07.04", "title": "Заев: Искаме да бъдем обединени в Европа, младите очакват това от нас"}
{"url": "https://www.24chasa.bg/novini/article/6944687", "text": "С огромна тъга съобщаваме, че на 3 юли 2018 г. след кратко боледуване почина Надежда Аджова. Вярваме, че половинката от сестри Аджови е на по-добро място и невероятният ѝ глас звучи в небесния хор от ангели! Благодарим за стотиците песни и незабравими мигове на сцената и в живота! Поклон!!!, съобщи Фейсбук профилът на народните певици. Поклонението ще се състои на 6 юли, петък, от 11:00 часа в ритуалната зала на Централните софийски гробища.", "date": "2018.07.04", "title": "Почина народната певица Надежда Аджова"}
{"url": "https://www.24chasa.bg/novini/article/6944689", "text": "Румънец, който не успял да убеди съдиите, че наистина е жив, най-накрая е постигнал успех в усилията си, две години след като бил обявен от съпругата си за починал, предаде АФП, като се позовава на съдебен източник. През март 63-годишният Константин Релиу е получил отказ от съд във Васлиу (Североизточна Румъния) да бъде анулиран смъртният му акт, въпреки че се е явил лично пред съдиите, предава БТА. Съдът не е уточнил мотивите за отхвърляне на молбата, но според румънските медии молбата е била определена като подадена извън сроковете. Мъжът е подал нова молба, която накрая е била приета от съд в родния му град Бърлад (Североизточна Румъния). Релиу, който е по професия готвач, ще трябва сега да изчака още един месец, за да вземе живота в свои ръце - всеки, който има съмнения в неговото съществувание, ще може да обжалва съдебното решение в 30-дневен срок. Релиу заминал да работи в Турция в началото на 90-те години. Завръщайки се в Румъния през януари той открил, че е бил обявен от семейството си за мъртъв, след като нямало вести от него. Завръщането към света на живите е било особено трудно за Релиу - той е преживял благодарение на подкрепата на свои съседи, тъй като при липсата на официално доказателство за това, че е жив, той не е можел да бъде нает легално на работа, нито да се ползва от социални помощи.", "date": "2018.07.04", "title": "Румънец, обявен от съпругата си за починал,\nнай-накрая е възкресен от правосъдието"}
{"url": "https://www.24chasa.bg/novini/article/6944692", "text": "Министерството на образованието и науката е сезирало Главния прокурор заради нередности при обучението на италиански граждани във Великотърновския университет. Констатациите са след извършена проверка на достоверността на взето решение на Академичния съвет по отношение на признаване на висшето образование на 170 италиански граждани, които са получили свидетелства за учителска професионална квалификация във ВТУ. Проверяващите са установили нередности и са съставили редица предписания на ръководството на търновския вуз, включително дипломите да бъдат анулирани. \"Във връзка с поставения в сигнала въпрос дали е осъществен състав на престъпление по Наказателния кодекс, е сезиран главният прокурор на Република България\", се казва в официалната информация, изнесена на сайта на МОН. Проф.Бонджолов коментира пред \"24 часа\", че проверката от средата на април е била поръчкова и опит на бившата група, управлявала университета и довела го до фалит, да провали акредитацията му. \"Не мислим, че сме направили нещо лошо. Издали сме същите документи, каквито издаваме 30 години. Още повече, че това не е някаква степен, а курс за професионална квалификация и никакви дипломи няма да анулирам. Няма нищо тревожно\", каза проф.Бонджолов. На сайта на университета бе качена хронология и обяснение на събитията, довели до скандала. От становището, подписано от зам.-ректора проф.Стоян Буров става ясно, че на 4 октомври 2016 г. ВТУ е сключил рамков договор с Европейския политехнически университет в Перник за съвместно обучение за повишаване квалификацията на специалисти с висше образование. На 24 октомври същата година Академичният съвет го утвърждава и решава италианските курсисти на университета в Перник да бъдат прехвърлени в Търново за продължаване на обучението за получаване на професионална квалификация \"учител\". Това се налага заради предстоящи промени в нормативната уредба, които отнемат правото на пернишкия вуз да провежда обучение за учителска правоспособност. За разлика от ВТУ, той няма акредитация в направления Педагогика и Педагогика на обучението по... Новата наредба влиза в сила от учебната 2017/2018 г..\"ВТУ е извършил дейност, която не противоречи на съществуващата правна уредба\", твърди проф.Буров. \"Фактите показват, че ВТУ е действал законосъобразно, спазил е административните процедури и е издал чрез Центъра за квалификация легитимни свидетелства за придобиване на учителска правоспособност\", казва той. Университетът отхвърля като необосновани констатациите и препоръките, и призовава в диалог да се изясни законността на периода на обучение на италианците в Перник. \"Това, което е трябвало да извърши ВТУ съгласно рамковия договор и решенията на Академичния съвет, е направено коректно в съответствие с нашите правомощия\", завършва изложението.", "date": "2018.07.04", "title": "Дадоха на прокурор университета във Велико Търново заради дипломи на 170 италианци"}
{"url": "https://www.24chasa.bg/novini/article/6944700", "text": "Италианските карабинери казаха днес, че са разбили международна мрежа за контрабанда на антики. Извършени са 23 ареста в Италия, Великобритания, Германия и Испания, предаде ДПА. Властите успяха да изземат над 3000 артефакта на стойност над 20 милиона евро, откраднати при незаконни археологически разкопки в Сицилия, се казва в съобщението, предава БТА.  Незаконната търговия е продължила години наред, казаха карабинерите. Те добавиха, че разследването им е започнало през 2014 г. и че с арестите са помогнали агенциите на ЕС Европол и Евроюст.", "date": "2018.07.04", "title": "Разбиха международна мрежа за контрабанда на антики, 23-ма са арестувани"}
{"url": "https://www.24chasa.bg/novini/article/6944703", "text": "Японският министър-председател Шиндзо Абе се е отказал от планираната си визита в Иран това лято, след като американският президент Доналд Тръмп възприе изключително твърда линия към Техеран, съобщи японската агенция Киодо, цитирана от Ройтерс, предаде БТА. Посещението в Иран, част от обиколка на Абе в Близкия изток, започваща на 11 юли, би било първото за японски лидер от 40 години. Според правителствени източници Япония е уведомила Иран, че Абе няма да може да посети Техеран. Решението било взето в резултат от призива на Тръмп да се изолира Техеран, след като през май САЩ се оттеглиха от подписаната с Иран през 2015 г. ядрена сделка с Техеран. Въпреки всичко говорителят на кабинета Мотосада Матабе каза, че още нищо не е решено относно плановете за задгранични пътувания на премиера. САЩ призоваха Япония и другите си съюзници изцяло да спрат да купуват ирански петрол. Япония, която традиционно има стабилни връзки с Иран, на когото разчита от десетилетия като ключов източник на петрол, в отговори на призива на Тръмп заяви, че не може да съкращава или да спира вноса на петрол от Иран поради опасения от рискове за икономиката си.", "date": "2018.07.04", "title": "Японският премиер Абе отменя визитата си в Иран заради US натиска върху Техеран"}
{"url": "https://www.24chasa.bg/novini/article/6944704", "text": "Eлектрозахранването на УМБАЛ-Пловдив АД няма да бъде преустановено, съобщиха от пресслужбата на Министерството на здравеопазването /МЗ/. Министерството е изплатило на лечебното заведение изравнителна субсидия за вече извършена дейност за април и май 2018 г., както и авансова субсидия за спешна помощ за юни 2018 г. По информация на ръководството на болницата е била постигната договореност с търговеца на електроенергия лечебното заведение да преведе част от дължимата сума след получаване на субсидията от МЗ. Остатъкът от задължението на болницата към ЕВН ще бъде изплатен в края на юли - след като болницата получи средства от НЗОК по договор за извършените дейности. В болницата беше получено писмо от доставчик на свободния пазар на електроенергия за преустановяване на захранването на 9 юли заради неразплатени задължения, припомниха от пресслужбата. Доставчикът е поискал и от \"Елекроразпределение Юг\" захранването с електроенергия на болницата да бъде преустановено от 9 юли.", "date": "2018.07.04", "title": "Няма да спират тока на УМБАЛ- Пловдив"}
{"url": "https://www.24chasa.bg/novini/article/6944731", "text": "Косовската Агенция за защита на околната среда в сътрудничество с Германското дружество за международно сътрудничество /GIZ/ направи проучване, с което установи, че на територията на страната има 1572 незаконни сметища, пише косовският в. \"Зъри\", цитиран от агенция МИА. В доклада на агенцията и германското дружество се казва, че недостигът на легални сметища представлява един от най-големите екологични проблеми на страната. Косовското министерство на околната среда и териториалното планиране твърди, че посочената бройка не е вярна, но не може да каже колко незаконни сметища има в цяло Косово, предава БТА.  Представител на министерството е казал за \"Зъри\", че се подготвя правилник, който предвижда глоби от 20 до 100 евро за гражданите, които изхвърлят отпадъци на места, които не са определени за тази цел.", "date": "2018.07.04", "title": "Според доклад в Косово има над 1500 незаконни сметища"}
{"url": "https://www.24chasa.bg/novini/article/6944733", "text": "Кметът на София Йорданка Фандъкова ще провери утре ремонтните дейности на алеите в Южния парк, съобщиха от пресцентъра на столичната община, цитирани от БТА. Проверката ще се състои в района на входа откъм ул. \"Гоце Делчев\" в 13.30 часа.                                                                                                                                                                                                                                                                                                                       ", "date": "2018.07.04", "title": "Фандъкова ще провери утре ремонта на алеите в Южния парк"}
{"url": "https://www.24chasa.bg/novini/article/6944745", "text": "Окръжният съд в Благоевград гледа мярката за неотклонение на шефа на КАТ Данаил Стоицов. Той бе арестуван при акция на \"Вътрешна сигурност\" преди месец и половина в кабинета си. Обвинен бе в схема за получаване на \"бързи номера\" и номера с еднакви цифри при регистрация на автомобили. В касата му бяха намерени 5300 лв. и пистолет, който е на негов приятел. Тогава съдът на две инстанции го остави за постоянно в ареста.  Сега обаче той поиска отново да бъде пуснат на свобода, заради влошено здравословно състояние. При закрити врата тече заседанието, защото на него се изнасят факти от интимния живот на обвиняемия. В залата се обсъжда психиатрична и психологична експертиза на вещи лица. В ареста Стоицов изпадал в нервни кризи и няколко пъти е викан психолог. Съдът счете, че в случая личният интерес на обвиняемия е над обществения и затова разпореди медиите да напуснат залата.", "date": "2018.07.04", "title": "Съдът обсъжда при закрити врата психичното състояние на арестувания шеф на КАТ-Благоевград"}
{"url": "https://www.24chasa.bg/novini/article/6944735", "text": "Братът на депутата Димитър Аврамов - Борис е един от  , съобщават   и  . По-рано днес прокуратурата съобщи, че група от трима души, сред които и Аврамов, са задържани на 3 юли при специализирана операция на ГДБОП. Четвърти участник в момента е в Бургаския затвор, където изтърпява присъда за незаконно притежание на оръжие. Според събраните доказателства групата е решавала чрез брутални силови действия (и срещу солидно заплащане) финансови спорове в полза на някоя от страните, поемала е и е изпълнявала поръчки за „наказателни акции“ срещу конкретни хора, или е възлагала изпълнението им на трети лица, уточниха от обвинението. Събрани са доказателства, че групата е възлагала поръчки за следене и нанасяне на побой над застреляния на 19 декември 2017 г. в София директор на звено „Фискален контрол” в НАП Иво Стаменов.", "date": "2018.07.04", "title": "Брат на депутата от ДПС Димитър Аврамов е задържан за следене на убития данъчен"}
{"url": "https://www.24chasa.bg/novini/article/6944740", "text": "Извънредно положение за стихийно бедствие от национален мащаб заради засушаване е обявено в Литва, съобщи днес правителствената пресслужба във Вилнюс, предаде ТАСС. Министърът на селското стопанство Гедрюс Сурплис поясни пред журналисти, че мярката е предприета, за да има основание да започнат преговори с Европейската комисия за изплащане на обезщетения за литовските фермери и да се покаже, че на национално равнище се предприети всички възможни мерки за компенсирането на щетите, предава БТА.  По данни на аграрното ведомство екстремното засушаване и горещините, обхванали Литва още през май, са унищожили около една трета от реколтата. Фермерите, които получават евросубсидии, са длъжни да постигнат договорените резултати в реколтата. Извънредното положение трябва да бъде аргумент за неналагане на санкции, поясни ТАСС.", "date": "2018.07.04", "title": "В Литва обявиха извънредно положение заради сушата"}
{"url": "https://www.24chasa.bg/novini/article/6944763", "text": "Петима души са ранени при катастрофа, станала днес по обяд до маслобойната в разградското село Самуил. Това съобщиха от Областната дирекция на МВР в Разград. Лек автомобил, управляван от 20-годишна жена, движейки се в посока жп прелез навлиза в лентата за насрещно движение и се блъска челно в движеща се в обратна посока кола, шофирана от мъж на 52 години. При катастрофата са пострадали четиримата пътници от колата, шофирана от мъжа. Водачът е с фрактура на десен крак, жената, седяща до него е с фрактура на черепа, возещите се на задна седалка младеж на 19 години е с фрактури и контузна рана на главата с опасност за живота, а 16-годишно момиче е с контузни рани по главата и тялото. Пострадала е също така и пътуващата на предната дясна седалка в другия автомобил жена, която е с фрактура на черепа и счупени ребра. Ранените са настанени за лечение в разградската болница. По случая е образувано досъдебно производство.", "date": "2018.07.04", "title": "Петима ранени при катастрофа в село Самуил, 19-годишен с опасност за живота"}
{"url": "https://www.24chasa.bg/novini/article/6944914", "text": "Кипърската полиция е задържала днес украински турист, който прескочил заграждения на летището в Пафос, за да се качи в самолет, в който били съпругата му и децата му, след като преди това пропуснал часа за качване на борда, съобщава АФП. Туристът бил оставил жена си и двете си деца на летището, за да върне колата под наем, но се загубил и качването в самолета било приключило, когато той пристигнал на гейта за полет към Краков (Полша). При това положение мъжът излязъл от летището, за да стигне пеш до самолета, който бавно се движел по пистата, предава БТА. Украинецът бил задържан, след като прескочил заграждения и навлязъл в охраняема зона на летището, обясни полицията, която е разпитала мъжа, докато семейството му летяло към Краков. Инцидентът е предизвикал само леко закъснение на два други полета.", "date": "2018.07.04", "title": "Арестуваха украинец на летище в Кипър, прескочил заграждения, за да се качи на самолета"}
{"url": "https://www.24chasa.bg/novini/article/6944919", "text": "Гръцките власти са се съгласили да екстрадират във Франция грузински гражданин, заподозрян, че е лидер на международна престъпна мрежа, специализирана в кражби и грабежи, предаде Асошиейтед прес, цитирана от БТА. 57-годишният Лаша Шушанашвили е едно от 14-те лица, задържани през април в Солун в рамките на двудневна операция, проведена с участието на над 100 полицейски служители и в координация с Франция. Още 17 заподозрени членове на същата организация са задържани във Франция. Шушанашвили е бил арестуван първоначално през 2012 г. в Гърция и осъден на 14 години затвор за водачество на международна престъпна група, замесена във въоръжени грабежи и поне едно поръчково убийство. След по-малко от три години в затвора той е бил освободен предсрочно по здравословни причини. Адвокатите на Шушанашвили са заявили, че ще обжалват решението за екстрадиция.", "date": "2018.07.04", "title": "Екстрадират от Гърция грузинец, заподозрян за лидер на група за грабежи във Франция"}
{"url": "https://www.24chasa.bg/novini/article/6944941", "text": "Кола се вряза в спирка на градския транспорт в столицата. Инцидентът стана около 17 часа срещу Южния парк, съобщава NOVA. От силния сблъсък автомобилът е съборил на земята билборда, който се намира непосредствено до спирката. Полицията постави ограждения на мястото. Няма данни за пострадали.                                                                                                                                                                                                                                                                                                                       ", "date": "2018.07.04", "title": "Кола се вряза в спирка на градския транспорт в София (Снимки)"}
{"url": "https://www.24chasa.bg/novini/article/6944942", "text": "Резултати от проучване на Косовския институт за демокрация показват, че всички анкетирани граждани от албанската общност приемат изходът от преговорите с Белград да бъде признаване на Косово от Сърбия, докато за 91 процента от анкетираните граждани от сръбската общност това решение е неприемливо, съобщи телевизия РТК2 на сръбски език. Проучването на общественото мнение за заключителната фаза на диалога Белград-Прищина показва, че 61 процента от анкетираните /и албанци, и сърби/ очакват с окончателното споразумение Сърбия да признае Косово, 56 процента очакват членство на Косово в ООН, 22 процента очакват размяна на територии, а 25 процента - по-голяма автономия на косовските сърби, предава БТА. Според анкетата 44 процента от гражданите смятат, че диалогът с Белград трябва да се води от президента Хашим Тачи.", "date": "2018.07.04", "title": "Всички албанци подкрепят признаването на Косово от Сърбия"}
{"url": "https://www.24chasa.bg/novini/article/6944952", "text": "Европейските депутати поискаха днес да бъдат забранени на територията на целия Европейски съюз браковете с непълнолетни лица и браковете, сключвани насила, съобщи Франс прес. С 556 гласа \"за\" и 63 \"против\" ЕП прие на пленарна сесия в Страсбург резолюция, настояваща всички държави членки да уеднаквят правилата си по този въпрос, предава БТА. В резолюцията, която не е юридически обвързваща, ЕП \"призовава законодателите както в държавите членки на Европейския съюз, така и в трети страни, да определят навсякъде 18 години като минимална възраст за брак\". Там се настоява правилата да важат и за \"всички граждани на трети страни, пребиваващи на територията на ЕС, включително за имигранти, сключили брак преди 18-годишна възраст\" в родните си страни. Макар и да не е такъв случаят в Дания, Германия, Холандия и Швеция, някои държави членки в момента позволява сключването на брак при навършване на 16-годишна възраст със съгласието на родителите.", "date": "2018.07.04", "title": "Европарламентът иска забрана на браковете с непълнолетни"}
{"url": "https://www.24chasa.bg/novini/article/6944965", "text": "Полицията съобщи, че горяща птица е паднала от жица на електрически влак в Северна Германия, като е подпалила поле с пресъхнала от жегите трева, предава Асошиейтед прес. Под пламъците попаднали 7 хектара суха растителност. Полицията в пристанищния град Рощок съобщи, че свидетел видял как птицата е предизвикала късо съединение в електрозахранването на жп линия и паднала на земята, предава БТА. Тя запалила близкото поле и била необходима намесата на 50 пожарникари. Фермерите в региона се оплакваха от засушливото време в региона, където не беше падала и капка дъжд в продължение на два месеца. ", "date": "2018.07.04", "title": "Горяща птица падна от жица, запали поле със суха трева"}
{"url": "https://www.24chasa.bg/novini/article/6944963", "text": "СИРИЗА може да възприеме партията Потами като евентуален съюзник на правителството, ако това се основава на \"едно много ясно програмно поле за сближаване\", е заявил гръцкият министър на вътрешните работи Панос Скурлетис пред радио \"24/7\", цитиран от агенция АНА-МПА и БТА. Скурлетис е заявил, че по отношение на проблема със Скопие за името \"Македония\" сегашният коалиционен партньор на СИРИЗА - партията Независими гърци - \"се намира в своеобразна конкуренция с Нова демокрация, като прокарва националпопулистки дневен ред в борба за едни и същи избиратели\". Скурлетис определи като опасна за стабилността на правителството неяснотата, която съществува в изявленията на лидера на Независими гърци Панос Каменос дали ще напусне или ще остане в правителството. След подписването на Преспанското споразумение между Атина и Скопие лидерът на Независими гърци Панос Каменос многократно се изказа против него, като преди два дни поиска да бъде проведен или референдум, или нови избори. От друга страна позициите на управляващата СИРИЗА и опозиционната Потами по отношение на споразумението са близки, макар че лидерът на Потами Ставрос Теодоракис отхвърли вероятността партията му да заеме мястото на Независими гърци в правителството. /Петър Къдрев/", "date": "2018.07.04", "title": "Гръцки министър намеква за възможна промяна в управляващата коалиция"}
{"url": "https://www.24chasa.bg/novini/article/6944969", "text": "Висшият касационен съд на Румъния осъди днес етническите унгарци Золтан Сьоч и Ищван Беке, лидери на радикалното националистическо движение в Трансилвания \"Младежко движение 64 окръга\", на 5 години затвор за планиран атентат по време на тържествата по повод националния празник на Румъния през 2015 г., предаде ТАСС, като се позова на Аджерпрес. Ищван Беке бе арестуван на 1 декември 2015 г. по обвинение, че е планирал да изготви и да задейства взривно устройство в Търгу Секуйеск по време на тържествата за националния празник на Румъния на същата дата, предава БТА. В края на декември същата година бе арестуван и председателят на \"Младежко движение 64 окръга\" в Трансилвания Золтан Сьоч по обвинение в действия срещу конституционния ред на Румъния. Според прокурорите той поставил на членовете на организацията задачата да изготвят самоделни взривни устройства с мотива, че групировката \"трябва да тръгне по пътя на действията\" и че \"без кръв не може\". На 7 април 2017 г. Апелативният съд на Румъния осъди Сьоч и Беке съответно на 10 и 11 месеца затвор. Присъдата беше обжалвана. Според румънската Дирекция за разследване на престъпленията на организираната престъпност и тероризма организацията \"Младежко движение 64 окръга\" преследва ревизионистко-сепаратистки цели в Трансилвания, като се опитва да попречи на румънските власти да упражняват държавните си правомощия в Секуйската област в Трансилвания (район с преобладаващо унгарско население, включващ окръзите Харгита, Ковасна и Муреш). В Румъния живеят около 1,3 милиона етнически унгарци /6,5 процента от населението/, главно в трите окръга в централна Трансилвания, която до 1918 г. е била в състава на Австро-Унгарската империя.", "date": "2018.07.04", "title": "Румънски съд даде 5 години затвор на двама унгарци, планирали атентат"}
