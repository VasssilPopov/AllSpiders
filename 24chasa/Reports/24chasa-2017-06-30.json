{"url": "https://www.24chasa.bg/novini/article/6309215", "text": "Да се отпуснат средства за униформи на полицаите - това реши Народното събрание на първо четене с изменение на Закона за МВР по предложение на Цветан Цветанов и колегите му от ГЕРБ. Решението бе прието единодушно със 171 гласа \"за\". И друга придобивка дават приетите текстове. Отпада възможността полицаят да не може да зареди гориво, или да пусне климатика, съответно парното. \"От 2012 г. не им е плащано. 2013 - 2014 няма никакви проведени инициативи\", скочи червеният Драгомир Стойнев. Цветанов го репликира достойно и защити бившия вътрешен министър Румяна Бъчварова: \"2015 г. има подписано споразумение. Днес поправяме вашите грешки.\" В началото на днешното заседание той благодари на всички парламентарни групи и \"Косми ми помикнаха на езика да ви обяснявам\", внесе колорит в дебата Славчо Велков от БСП.", "date": "2017.06.30", "title": "Дават пари за униформи на полицаите"}
{"url": "https://www.24chasa.bg/novini/article/6309057", "text": "Естония поема от утре официално председателството на Съвета на ЕС. Събитието бе отбелязано снощи с концерт в стара електроцентрала в столицата Талин в присъствието на председателите на Европейския съвет и на Европейската комисия Доналд Туск и Жан-Клод Юнкер, предава БТА. Гордеем се с днешното събитие, коментира пред журналисти естонският президент Керсти Калюлайд. Тя отбеляза, че не всичко е готово, защото заради отказа на Великобритания да председателства Съвета на ЕС покрай решението да напусне Общността, Естония (както и България от 1 януари догодина) се налага да оглави институцията половин година по-рано от предвиденото. Напускането на Великобритания няма да бъде определящо за нашето председателство, но покрай този процес всички разбраха, че да обвиняваш Брюксел излиза скъпо, коментира Калюлайд. Тя определи като голям приоритет за Естония укрепването на Шенген и добави, че нейната страна не се страхува от Русия, защото е в НАТО. Калюлайд посочи, че втечненият газ е намалил зависимостта на доставките, но е ударил транзитните държави. Тя препоръча транзитните страни \"да се дерусифицират\". Президентът заяви, че би приела разширяването на газопровода \"Северен поток\", ако бъде признат за политически проект. Доналд Туск заяви на официалната церемония по откриването на председателството, че Естония е пример в трудния процес на декомунизация. ЕС доказа, че е всичко, което сме се надявали да бъде - мир и свобода, и избор, за който не съжаляваме, посочи естонският премиер Юри Ратас. Имаме много да научим от Естония, особено по въпроса за цифровизацията, допълни Жан-Клод Юнкер. Достиженията в електронното управление са днешната визитка на Естония и това е тема, която присъства постоянно в разговорите с политици и предприемачи. Според официалната статистика само въвеждането на електронния подпис в личните карти на естонците пести на държавата с население от 1.3 милиона души по два процента от брутншя вътрешен продукт на година - стойност, равна на бюджетите за отбрана на държавите от НАТО през 2024 г., според общите намерения. Информационните технологии осигуряват седем на сто от БВП на Естония. Нямаме магистрали и не сме свикнали да управляваме автомобил с висока скорост, пояснява президентът Калюлайд. Но добавя, че аз сметка на това всички естонци имат \"висока кибернетична хигиена\". По нейните думи за въвеждането на електронното управление не са необходими най-нови технологии, а трябва електронна култура. Според нея държавите, които са в началото на този път, е добре да оставят изборите по електронен път за по-нататък. Естония започва първите опити в електронизирането на живота през 90-те години на миналия век, а днес е водеща сила в тази посока и е готова да споделя опита си. Естонците разполагат с \"правото да отговарят само веднъж\" - т.е. властта няма право да им задава повторно въпрос, на който вече са отговорили - например какъв е имейлът им или къде се намира жилището им. Сред малкото услуги, недостъпни онлайн, са сключването на брак и изповядването на имотна сделка. Тези услуги са изключени от електронното управление от съображения за сигурност. Едва четири процента от естонците днес не подават данъчните си декларации онлайн. Гражданите имат право да попълват данните и на хартия, но фирмите могат да общуват с администрацията само по електронен път. Според представителите на правителството, така отпада нуждата от наемането на счетоводители, а бюрокрацията се свежда до нула. По данни на естонското министерство на икономиката, в резултат Естония има \"най-добра данъчна събираемост в света и 50 пъти по-добра полиция\". В страната 85 на сто от училищата са електронизирани, от повече от десетилетие са въведени електронни здравни картони. Естония първа в света въвежда през 2005 г. електронното гласуване, достъпно от 116 държави. Всеки трети естонец избира управляващите онлайн и това прави изборите 2.5 пъти по-евтини. Според Клен Ярац, директор по въпросите на ЕС в естонското министерство на икономиката, неговата страна е политически най-добре вписаната в ЕС от балтийското трио (с Литва и Латвия). По неговите думи е \"досадно\", когато за Естония се говори като за Източна Европа.", "date": "2017.06.30", "title": "Естония поема председателството на Съвета на ЕС"}
{"url": "https://www.24chasa.bg/novini/article/6309027", "text": "Хулиганските действия в Асеновград могат да бъдат разделени на 3 етапа - първононачално въз основа на устни пререкания е възникнал спор на язовир \"\"40-те езера. Там е възникнала и първата средна телесна повреда. След връщането на отбора в Асеновград започват масови сбивания с брадви, които са иззети, коментира Румен Попов, окръжен прокурор на Пловдив в сутрешния блок на  Вчера са повдигнати нови две обвинения - освен за хулиганство и за средни телесни повреди. Едно от децата е със счупена ръка, а друго е със 2 счупени прешлена заради удар с гребло, допълни той. Ще има и нови обвинения, свързани със закани с убийство, защото такива доказателства са открити към момента, коментира прокурор Попов.", "date": "2017.06.30", "title": "Окръжният прокурор на Пловдив: Ще има нови обвинения в Асеновград за закани за убийство"}
{"url": "https://www.24chasa.bg/novini/article/6309036", "text": "“Жабата е мрачно животно”, казва Радичков. Но като писател анималист и ловец той изопачава таксиномията на живите организми. За него, което стърчи от земята, е растение, а което мърда, е животно. Освен флората и фауната обаче има и трето царство - гъбите. Те обитават сенчестата природа. Колонизират най-усойното място от снагата на географията и техният свят е мъртвешки - свят на разложение, смърт и печал. Повечето им характеристики ги сближават с животните и затова не жабата, а тъкмо гъбата е най-мрачното животно. Ако беше разравял листата с дулото на пушката си, Радичков щеше сам да се убеди в това. И понеже гъбата е по-скоро животно, правилно е да се казва “ловя”, а не “бера” гъби. Именно така се изразяват руснаците - северен народ със забележителни познания за гъбите. Тези познания отслабват, колкото по̀ на юг се слиза, и затова във Франция и Италия на лов се ходи само за трюфели, а в Канада и САЩ - за смръчкули. Тези два вида впрочем са най-трудно уловимите от всичките над 30 000 вида гъби. Те са и най-вкусни и съответно най-скъпи. В България заради нейния климат и релеф гъби има колкото в Русия, но познания за тях няма. Тук ловците им се срещат само в гъбарските форуми, а населението тъне в невежа микофобия. Тя е хем резултат, хем е предпоставка за влошаващия се коефициент на интелигентност на нацията. И за нея е виновен, разбира се, комунизмът. За разлика от Русия у нас той изкорени глада и така разглези хората, че събираческите им умения закърняха. Пак за разлика от Русия у нас се разви земеделието и то също стана фактор за изваждане на човека от гората. Миналото лято в сп. “Тренд” излезе програмна статия за яденето на риба. Според нея българите ще станат щастлива и преуспяваща нация, когато се научат да ядат морска храна. Доводите за това са езикови (“При морските риби май няма нито една със славянобългарско название”), културологични (“Човечеството се е цивилизовало благодарение на морето”) и еволюционни (“Предците ни се научават да ловят костните риби и така си осигуряват белтъчна храна и незаменими елементи като фосфор. И се стига до появата на съвременния мислещ човек.”) Това лято сп. “Тренд” разпростира тази теза и върху гъбите. Яденето им ще направи българите не много по-щастливи (защото според “Тренд” те не бива да се ядат с риба), но пък доста по-умни. Тук също се излагат езикови, културологични и еволюционни доводи за това. Атавизъм Ако някоя сутрин модерният човек се събуди в плейстоцена, той ще оцелее там благодарение на своите хобита. Днес им се отдава само за кеф, но някога с тях е задоволявал нуждите си от храна, подслон, облекло и пр. Едни плетат и шият, други дялкат дърво и строят разни неща, но в огромното си мнозинство хората посвещават своето свободно време на нещо за изхранване - чрез градинарство, лов, риболов или събирачество. Правят го въпреки глобалната икономика и въпреки че добитите от тях храни им излизат два пъти по-скъпо, отколкото ако ги купят от магазина. Правят го заради заложен в гените подтик на човека сам да си набавя храна. Това е атавистична игра на самоупование. То е начин да се усетиш част от природата, но и неин господар. Който има градина например, е убеден, че всичко в нея му принадлежи, защото е продукт на собствен труд върху собствена земя. И неговият свят е отчетливо антагонистичен. Той го дели на полезни растения и бурени, на култивирана земя и пущинак, на мое и чуждо, домашно и диво - един ясно категоризиран свят. Земеделието обаче е много отскоро появил се поминък. Макар че изхранва 98% от човечеството, то още не е променило гените му. Ние носим телата на праисторически хора и сме генно програмирани за тяхната храна, която те са си я набавяли с лов и събиране на корени, плодове, ядки и гъби. Съответно мирогледът на ловеца и събирача се различава от градинарския, защото моделът му на пребиваване в природата е коренно различен. Във водата рибарят рискува да се удави, а в гората ловецът - да бъде изяден от звяр. Събирачът пък броди из диви и непознати места и лесно се губи, забил нос в земята. В градината такива опасности няма и може би заради това хората си правят зоопаркове, водни площи и растителни лабиринти. На нивата и в градината узрялата реколта е в ярки цветове и сякаш вика “Ела, изяж ме!”. Докато дивечът, рибата и особено гъбите са плашливи, потайни и определено имат навика да се крият. Те са диви същества във всеки смисъл на думата. Не са създадени от човека или в негова угода като културните растения и домашните животни и могат да бъдат опасни, дори смъртоносни за него. Именно като ловец и рибар човек се сблъсква най-остро с т.нар. Дилема на всеядния. А като гъбар тя направо го пробожда с рогата си. Дилемата на всеядния От всички бозайници всеядни са само три - плъховете, прасетата и хората. Те са и най-интелигентните и ги има по цял свят. Станали са венец на природата, защото са всеядни. През 1976 г. психологът от университета на Пенсилвания Пол Роузин формулира Дилемата на всеядния, след като проследява поведението на плъховете. И плъхът като човека постоянно извършва селекция сред изобилие от растения, животни и гъби, които стават за ядене. Но за да се опазят от хищници, те произвеждат различни отрови, например цианид и оксалова киселина. Бактериите и гъбите пък се угощават с умрели растения и животни, но отделят токсини, с които държат настрана другите консуматори на труповете им. Впрочем и човекът прогонва плъховете от храната си пак с отрова. Именно като всеядни хората имат нужда от широк асортимент храни, за които съвсем не са сигурни, че са безопасни. Като попаднат на някоя нова, те се разкъсват между два импулса - силен страх да я погълнат (неофобия) и непреодолимо желание да я опитат (неофилия). Това е Дилемата на всеядния. Тя е обусловила еволюцията му до самия й връх. Роузин открива, че плъховете минимизират риска от непознатото, като го тестват със стомашния си тракт. Поглъщат съвсем малко от новата храна и чакат да видят какво ще им стане. Очевидно имат усет за причинност (Роузин го нарича “научаване със закъснение”) и свързват разстройството си с погълнатата преди половин час нова субстанция. Имат и добра памет за нея. Затова е толкова трудно плъховете да бъдат отровени. Човекът прави точно същото, но по-изфинено. Ако например е набрал непознати гъби, черпи с тях първо тъщата. На другия ден й звъни по телефона и ако изобщо вдигне, я пита съвсем между другото дали са й харесали. Чак тогава хапва от тях. Българската омраза България е люлката на европейското земеделие и с появата му тук преди 8-9 хилядолетия Дилемата на всеядния започва да се притъпява, защото то я заобикаля. Ефектът от това личи в отношението към гъбите. Те са изтънчен деликатес или смъртоносна отрова и затова хората, а и цели култури имат полюсно отношение към тях. Днес вече да знаеш с точност какво се каниш да изядеш, е въпрос на живот и смърт само при горските гъби. И макар че в Европа те са на голяма почит, тук, в България, ние ги мразим “дълбоко и атавистично”, както “Тренд” нарече омразата ни към всичко морско. Затова към 96% от българските гъби са за износ и ги ядат европейците, а ние им гледаме сеира. Не ни стига, че гъбата е загадъчно и мрачно животно, ами най-системно я клеветим. Гъбите обаче се бранят от клеветите. След като човекът събаря защитата им чрез готвене, те не остават със скръстени ръце, а развиват докрай умението да изчезват. Те вече се държат в гората като депутатите в парламента - няма ги, а уж са там по дефиниция Но се правят на умрели лисици по-успешно от котката на Шрьодингер. Причината е, че за разлика от цветята, плодовете и зеленчуците нямат интерес да бъдат намирани и изяждани с цел да се размножат. Спорите им се носят от вятъра и дъжда. Една праханка например дава 2-5 милиарда спори на ден. Затова и не се труфят и пъчат, а се сдобиват с цвета на шумата или пък цял живот се спотайват под нея. Но покрай гъбите мутират и гъбарите. Ловецът лее лакърдии, рибарят - хиперболи, а гъбарят ще ви нахрани с тонове от своя зелен хайвер. Хвърля го, щом чуе дежурния въпрос: “Къде набрахте тия гъби?”. Явно е глумлив пропорционално на слуката, а при гъбарите тя е най-непредсказуема. Заради това само се “гъбаркат”. Те са и крайно мнителни, имат конспиративни теории за всичко и няма да се оставят да ги видите от коя гора излизат и с какво. Като иманярите всеки си има нечетлива за другите карта на находища и ги обхожда по график, основан на фазите на Луната и на разни суеверия. Луната е фактор, тъй като с гравитацията си влияе на флуидите. При новолуние дърпа влага към земната кора и с това провокира появата на гъби. Фактор е и температурата. Всяка гъба се появява, като се натрупа пределна температура. От 1 януари насетне средната дневна температура се сборува ден след ден. Стигне ли 3000 градуса, “излиза” смръчкулата, при 3800 градуса се “показва” пачият крак, а при 4300 градуса “тръгва” манатарката. Така се описва поведението на гъбите - с глаголи за движение, издаващи представата за тях като за същества, които се движат. И това е така. Гъбите всъщност са огромни организми, най-големите в света. Някои са стотици пъти по-големи от слона и синия кит. Това, което се вижда от тях - плодното тяло, е нищожно малка част от целия организъм. Отдолу като паяжина се разтягат хифите и по тях на десетки и дори на стотици метри една от друга по различно време никнат гъби с еднаква ДНК. Рекордьорът по размери в биологията е една гъба в щата Мичиган. Проснала се е на 54 хектара и е на поне 1000 години. Мрежата й деликатен мицел пуска гъби през 3, че и през 30 години, а може и след столетия. Те се появяват от нищото и без причина, сякаш са автохтонни създания. Така че, макар бързо да изгниват, гъбите са постигнали безсмъртието и са се посветили на смъртта на другите. Те са планетарните санитари и гробари. Без гъби смъртта ще се трупа безкрай и Земята ще се задуши под километричен слой мъртва биологична материя, въглеродният цикъл ще спре и всички ще измрем. Но гъбите неуморно рециклират! Те са хетеротрофни и не синтезират, а ползват готови органични вещества: сапрофитните - от мъртви, симбиозните - от живи организми. Но имат могъщи ензими и разграждат всички органични съединения на прости молекули и минерали. Най обичат да разлагат дървесина. Просто я анихилират в обемно съотношение 1:400 000! Но защо при тази благородна роля на прага между живота и смъртта някои гъби са отровни? Ако това е защита, защо не всички са отровни? Може би отровите са техен инструмент? Хелвелната киселина в дипленката разгражда еритроцитите в кръвта на човека. Мускаринът в червената мухоморка буквално смила черния му дроб. Не й стига това, а с друго вещество (микоатропин) му докарва умопомрачение, а с трето (холин) - тежък дрисък. Тази гъба не бива да се закача дори с поглед. Само 1,5, 2 и 3 грама от най-отровните гъби - зелена, бяла и червена мухоморка, стигат да убият 50-килограмов човек. Леталната доза на дяволската гъба е 4 грама. Нейната отрова обаче се разпада при варене. Но на червената мухоморка е термоустойчива. Мастилената копринка пък се яде, ала в съчетание с алкохол (дори консумиран предния ден) е смъртоносна. А и тя е гъба само няколко часа. След това се разлива като мастилено петно и попива дори по асфалт. Моята смръчкула Има обаче деликатесни гъби с превъзходен вкус. На първо място, дори над трюфела, поставям смръчкулата. На един банкет на ООН в Женева ме гостиха с 4 бланширани смръчкули с пълнеж от гъши дроб, сготвени само няколко минути във фурна и сервирани без подправки. Порцията струваше 160 швейцарски франка и бе най-вкусното нещо, което съм ял. Не съм обаче Росини, че да го възпея, а само Росен. Оттогава кълва литература за смръчкулата и съм се зарекъл да я открия, макар да е по-потайна и от трюфела. Запали ме Леополд Тратиник, първият уредник на Ботаническия музей във Виена. Той е от богат род и десетилетия наред издава албуми за своя сметка. Захласнат е по рози, гъби и мушкато. Илюстрациите им отпечатва с техниката цветна литография върху медна плоча, моделирана с оцветен восък. Том втори от 1809 г. представя 18 вида гъби в 3 категории. Смърчкулата е в категорията “Ядливи” наред с летния трюфел, кладницата и др. Тратиник е родом от Клостернойбург, който по онова време е още по-знаменит винарски център, и безспорно е наясно с бъчвите. Той дава първото в света описание на смръчкулата. Ето го: “Тя се среща в избите, където расте по стари бъчви или под тях, и то както под пълните, така и под празните. Но тъй като по тукашните места бъчвите за вино се правят само от дъб, очевидно тази гъба принадлежи към паразитните към дъба.” След Тратиник обаче смръчкулата изчезва за цели 170 г. Появява се пак в избите на Цирсдорф, Рец и Майсау, в които бъчвите са над 100-годишни. Всичко това попих от “Райската градина, шедьоври на ботаническата илюстрация” от Валтер Лак, изд. “Ташен”, 2008 г. У нас обаче толкоз стари бъчви няма, така че трябваше да хвана гората. Преди туй хапнах доста зелен хайвер, търсейки я по Струма под тополи, под праскови в Петричко и по острови на Марица. Осведомен, че смръчкулата е “първа след снега, но веднага изчезва”, изчислих шанса да бъде открита през май на оптимална височина 1300 метра. Но понеже е умна, след горски пожар тя буйно “излиза” и “тръгва”. Бърза да направи “чупката” от горялото място чрез спорите си. Ловко ми убягна след пожара през юли 2012 г. в Бистришко бранище. Претърсих пепелището, но смръчкулата бе отпрашила оттам десетилетия по-рано, защото бранището е мъртво заради корояда. Бях на метри от нея през 2013 г. след пожара в гората над кюстендилското село Боровец. Но се случи черешобер и мутрите ме прогониха. Една се наежи, бръкна в жабката за пищова, подхвърли го, свали стъклото и каза: “Айде бегай, бегай! Оди къде Драгодан, питай ората. Там че ти кажат коя гъба се пуши.” Ето как дори в наши дни образите на естествоизпитателя и наркомана се сливат в масовото съзнание. И през XIX век Александър Хумболт и Шерлок Холмс са минавали за морфинисти. Търсейки смръчкули, минавах покрай тонове безинтересни гъби, но и манатарки, пачи крак и сърнели. Хванах само една, и то проядена от охлюв, в гората над Лозен в края на тазгодишния лов. Но се мръкваше и се бях изгубил за пореден път. Понеже нямах смартфон с джипиес, направих великата простотия да попитам тел. 112 дали могат да ме засекат и упътят по сигнала от телефона ми. И така влязох в режим на престъпление. Първо ми наредиха да не мърдам от място, да се прислоня в шубрака и да изчакам да съмне. Но не ми казаха, че цяла нощ ще вали. Запалих си огън и оцелях, на сутринта се измъкнах от пущинака и съобщих къде съм. Патрулка ме подбра към участъка и писах “две кофи мастило” и накрая документ, че се задължавам да спазвам законите на България. Пуснаха ме чак след като отказах да бъда закаран с линейка на преглед в психиатрична клиника. Така е по закон. Загубиш ли се в гора, излагаш живота си на риск, а това е закононарушение, дори и да си хахо. От тези премеждия и от дъжда моята смръчкула се разпадна на прах, въпреки че я бях опаковал в целофана от цигарената кутия. Заради нея станах “криминално проявен”, но така и не можах поне да я снимам. Духнах я.  Пълния текст и други любопитни материали четете в сп. TREND", "date": "2017.06.30", "title": "Гъбата е мрачно животно"}
{"url": "https://www.24chasa.bg/novini/article/6309019", "text": " Иранска телевизия разпространи вчера снимки, потвърждаващи смъртта на главатаря на групировката \"Ислямска държава\" Абу Бакр ал Багдади, предаде ТАСС, цитирана от БТА. На сайта си иранската телевизия ИРИБ показа две снимки на тялото на Багдади и две, направени му приживе. По-рано някои медии потвърдиха смъртта на Багдади, позовавайки се на Али Ширази - представител на иранския върховен ръководител аятолах Али Хаменей в елитните сили \"Кудс\" на Корпуса на гвардейците на ислямската революция. \"Терористът Багдади с положителност е мъртъв\" казал Ширази според иранската държавна осведомителна агенция ИРНА без да посочи подробности. По-късно иранската агенция актуализира новината, като премахна цитата. На 17 юни Русия съобщи, че по предварителни данни при руски въздушен удар в Сирия е бил унищожен водача на ИД и 300 бойци. Вчера Вашингтон каза, че няма информация в потвърждение на подобни съобщения. В последните седмици иракски представители също изразиха скептицизъм.", "date": "2017.06.30", "title": "Иранска телевизия показа снимки, \nпотвърждаващи смъртта на главатаря на ИД"}
{"url": "https://www.24chasa.bg/novini/article/6309061", "text": "Няма как да намаляваме минималната заплата, хората няма как да приемат такова нещо. Трябва да имаме някакви срокове, в които да се договорим за нейния размер, коментира Пламен Димитров от КНСБ в сутрешния блок на  Няма как трета година да нямаме договаряне по тези числа. 70% от работещите получават под средната работна заплата, която е 1 000 лева, коментира той. Само 30% от пазара на труда взимат средната работна заплата и над нея. Именно ниската заплата в България е основният фактор за емиграция в чужбина. Стартовата заплата на хора, завършили висше образование и започнали работа по специалността си, трябва да бъде поне 700 лева, допълни Димитров.", "date": "2017.06.30", "title": "Пламен Димитров: 70% от работещите взимат под средната заплата"}
{"url": "https://www.24chasa.bg/novini/article/6309013", "text": "Миграционният указ на американския президент Доналд Тръмп, ограничаващ временно достъпа в САЩ на граждани от шест преобладаващо мюсюлмански страни и на бежанците, е официално в сила от 20 ч. в четвъртък вашингтонско време (полунощ в петък по Гринуич), съобщи Франс прес, цитирана от БТА. След продължили няколко месеца съдебни спорове тази седмица американският Върховен съд най-сетне възстанови частично действието му. Разпоредбата, предназначена да попречи на \"чуждестранни терористи\" да влязат в САЩ, забранява временно достъп в страната за граждани от Сирия, Либия, Иран, Судан, Сомалия и Йемен, а също за бежанци от цял свят. Висшите магистрати обаче ограничиха обхвата му и се прави изключение за хора, които отговарят на определени критерии. Съгласно новите правила на граждани от изброените страни няма да се издава американска виза, освен ако нямат \"валидна връзка\" с близък родственик, учебно заведение или бизнес в САЩ. Указът не се отнася за хора с вече издадена виза. Проучените и одобрени до 6 юли бежанци също имат право да достъп, посочва Асошиейтед прес .", "date": "2017.06.30", "title": "Миграционният указ на Доналд Тръмп влезе в сила"}
{"url": "https://www.24chasa.bg/novini/article/6309065", "text": "Виетнамска блогърка дисидентка, известна под името Ме Нам (Майка гъба), беше осъдена на 10 години затвор за противодържавна пропаганда, въпреки международна кампания, призоваваща за освобождаването й, предаде Франс прес, цитирана от БТА. 37-годишната Нгуен Нгок Нху Кунх често пишеше в блога си за неотдавнашните екологични скандали и правата на човека в нейната страна. Тя беше арестувана през октомври 2016 г. и осъдена на процес, проведен при закрити врата. Съдът реши, че тя е навредила на националното единство, подкопала е народното доверие в правителството и е подкопала националната сигурност. Нейният адвокат Нгуен Кха Тхан определи наказанието като сурово и изрази недоволство от резултатите. Възможно е обсъдената да обжалва решението. Преди произнасянето на присъдата блогърката, която запази спокойствие по време на процеса, изпрати съобщение на двете си деца и майка си. \"Тя се извини на майка си и двете си деца за последствията, които това ще има върху тях, но им каза, че трябва да са много горди с нея\", заяви адвокатът пред АФП. Журналистите на АФП не бяха допуснати да присъстват на процеса, проведен в провинция Кханхоа, но според снимки в социалните мрежи около сградата на съда са били разположени множество полицаи. Преди започването на дебатите, \"Хюман райтс уоч\" определи процеса като скандален. \"Скандалът тук не е в това, което каза Майката гъба, а в упорития отказ на Ханой да отмени драконовските закони, които наказват мирните дисиденти и петнят международната репутация на Виетнам\", заяви вчера Фил Робъртсън, заместник директор на Хюман райтс уоч в Азия. САЩ, Великобритания и ЕС призоваха за освобождаването на блогърката. Говорител на виетнамското външно министерство заяви, че \"всички действия, нарушаващи закона, се наказват сериозно според виетнамското законодателство\". През март дисидентката беше наградена с \"международната награда на Държавния департамент на САЩ \"Храбри жени\". Тогава Виетнам заяви, че това е неправилно и няма да помогне за развиването на отношенията между двете страни. В неделя блогър с френско и виетнамско гражданство беше екстрадиран във Франция, след като беше еднопартийният виетнамски режим го лиши от виетнамско гражданство и го експулсира. 62-годишният Фам Мин Хоан е първият дисидент в съвременната история, чието гражданство беше отнето, отбелязва АФП.", "date": "2017.06.30", "title": "Осъдиха на 10 години затвор блогърка от Виетнам за пропаганда против държавата"}
{"url": "https://www.24chasa.bg/novini/article/6309017", "text": "Токийският окръжен съд започва днес гледането на дело за небрежност срещу трима шефове на компанията оператор на атомна централа \"Фукушима\" - ТЕПКО - след ядреното бедствие през 2011 г. предава БТА. Делото е първото, от което се очаква да установи дали от компанията може да се търси наказателна отговорност, отбелязва Асошиейтед прес. След като централата понесе тежки поражения от опустошително земетресение и породено от него цунами, радиацията се разпространи в околните общини. Шест години след катастрофата някои райони все още са необитаеми. Процесът е срещу бившия президент на управителния съвет на ТЕПКО Цунехиса Кацумата (77-годишен) и двама бивши вице-президенти - Сакае Муто (на 66 г.) и Иширо Такекуро (на 71 г.), посочва Франс прес. Прокурорите закриха случая, но по-късно тримата бяха подведени под отговорност след иск на граждански инициативен комитет. В началото на дебатите тримата бивши ръководители заявиха, че са невинни, тъй като е било невъзможно да се предвиди подобна катастрофа, и наред с това се извиниха, съобщават японски медии. Тези трима души със сигурност не са единствените отговорни, но е изключително важно те да кажат каква роля са изиграли, заяви Хасийо Такада от \"Грийнпийс Япония\". Кой е отговорен, какъв низ от факти е довел до тази катастрофа и досега не е ясно, а ако не питаме кой е отговорен, има опасност тази трагедия да се повтори, каза Рюико Муто, председателка на гражданския комитет. Животът на много хора беше съсипан и искам обвиняемите да знаят за гнева и болката им, добави тя. При операциите за спешна евакуация след бедствието в болница починаха 44 души, а други 13 (военни и служители на ТЕПКО) бяха ранени. Властите твърдят, че нито един от смъртните случаи не се дължи пряко на радиацията от трите аварирали реактора на АЕЦ \"Фукушима-1\". Те обаче признават официално смъртните случаи, свързани с последвалата евакуация.", "date": "2017.06.30", "title": "В Япония започва делото срещу бившето ръководство на АЕЦ \"Фукушима-1\""}
{"url": "https://www.24chasa.bg/novini/article/6309078", "text": "Българското правителство ни готви капан със заема от 200 милиона евро, който беше гласуван в парламента. Няма яснота каква част от заема ще бъде използвана за наука и каква - за разселване на бежанци в страната. Това заяви в студиото на   депутатът от БСП Румен Гечев. Ако е вярно, че имаме фискален резерв от 13 млрд. лева, защо трябва да се влиза в риск с този заем за разселване на мигранти, попита още Гечев. Да, този договор за заема е подписан още миналата година от правителството, но не е ясно какви ангажименти поема с него България, заяви депутатът от БСП По въпроса за скандалите с купуването на нов изтребител за ВВС Гечев коментира, че не би трябвало да купуваме самолети, които гонят 40 г. давност, защото не ги купуваме за музей на авиацията. Абсолютно изкуствен е скандалът за избора на изтребител. Какво пречи на сегашното правителството да сключи договор с друга фирма - нищо, твърди Румен Гечев.", "date": "2017.06.30", "title": "Румен Гечев: Има капан в заема от 200 милиона евро"}
{"url": "https://www.24chasa.bg/novini/article/6309074", "text": "Катарският министър на външните работи на Катар Мухамед бен Алделрахман ал Тани заяви, че Саудитска Арабия, ОАЕ и Бахрейн не възнамеряват да разрешават кризата по отношение на Катар чрез преговори, предаде ТАСС, цитирана от Фокус. „Съществува тенденция, сочеща, че страните, осъществяващи блокадата, отхвърлят постигане на решение на кризата чрез преговори“, заяви Ал Тани. „Списъкът с исканията им е изготвен така, че да го отхвърлим“, добави той и подчерта, че Доха настоява за „решение, основано върху принципите на международното право и ненамесата във вътрешните работи на страната“. „Кризата е изкуствена и не е свързана с борбата срещу тероризъм. Борбата срещу тероризма е просто лозунг, използван от участващите в блокадата страни, за да привлекат Запада на своя страна“, убеден е той.", "date": "2017.06.30", "title": "Катар: Бойкотиращите ни страни не искат да преговаряме за излизане от кризата"}
{"url": "https://www.24chasa.bg/novini/article/6309105", "text": "Фалшив сигнал за убит обитател на ромската махала \"Лозница\" в Асеновград е провокирал сблъсъците в понеделник следобяд пред местната болница. Тогава около 150 роми се събраха пред здравното заведение и влязоха в сблъсък с родители на пострадалите деца - гребци. Това заяви преди минути в Асеновград окръжният прокурор на Пловдив Румен Попов. Той добави, че и в сряда по време на първия протест в \"Лозница\" отново е бил подаден фалшив сигнал, че ще има нахлуване в махалата. По тази причина обитателите са й започнали да се въоръжават със сечива, каза още Попов. По думите му все още се извършват разпознавателни дейности по видеозаписи, за да се установят други участници в сблъсъците. Има основание и за повдигане на нови обвинения за закана за убийство. Попов подчерта, че на протестите в Асеновград има и пияни провокатори. \"Целенасочено някой се опитва да извлече дивиденти от инцидента на язовир \"40-те извора\", където деца гребци и техните треньори влязоха в конфликт с роми\", добави окръжният прокурор.", "date": "2017.06.30", "title": "Фалшив сигнал за убит ром провокирал сблъсъците в Асевноград"}
{"url": "https://www.24chasa.bg/novini/article/6309091", "text": "Президентът на САЩ Доналд Тръмп отправи груби обиди към двама водещи на популярна новинарска програма на телевизия Ем Ес Ен Би Си (MSNBC), които го разкритикуваха, предадоха световните агенции, цитирани от БТА. Тръмп нарече \"умопобъркана\" журналистката Мика Бжежински, дъщеря на починалия наскоро известен политолог Збигнев Бжежински, а колегата й Джо Скарбъро - \"психопат\", посочва ТАСС. Чух да се говори, че \"Морнинг Джо\", предаване с малко зрители, говори лошо за мен (вече не го гледам)\", написа президентът на САЩ в Туитър за сутрешната програма, която водят двамата журналисти, посочва Франс прес. Тръмп нарече Бжежински \"смахнатата Мика с ниското Ай Кю (коефициент на интелигентност)\", а Скарбъро - \"Психо Джо\". Той заяви, че в края на миналата година двамата водещи упорито, но безуспешно настоявали за среща в имението му Мар а Лаго във Флорида и че лицето на Мика било кърваво след направен й лифтинг. В навечерието на Нова година те три вечери подред се появяваха в Мар а Лаго и настояваха да се срещнат с мен. Казах \"не\"!, написа той. В страницата си в Туитър телевизия Ем Ес Ен Би Си осъди изявленията на Тръмп. Много тъжен ден за Америка е когато президентът си губи времето да оскърбява, лъже и да сипе дребнави лични нападки, вместо да си върши работата, написа американската медия. Републиканци и демократи в Конгреса единодушно разкритикува грубиянските туитове на Тръмп, но говорителката на Белия дом Сара Хъкаби-Сандърс го защити в ефира на телевизия Фокс нюз. \"Не смятам, че президентът е човек, който позволява да го нападат, без да отвърне. Той отговаря на удара с удар и не допуска да го сплашват либерални медии и либерални елити в медийния свят\", каза Хъкаби-Сандърс. Първата дама на САЩ Мелания Тръмп също защити съпруга си. Според нейна говорителка, тя отдавна казвала, че когато мъжът й е атакуван, отвръща 10 пъти по-сурово. Самата Мелания Тръмп заяви, че се надява да използва позицията си в Белия дом, за да се бори срещу агресията в киберпространството, отбелязва Асошиейтед прес.", "date": "2017.06.30", "title": "Тръмп отправи оскърбителни лични нападки срещу двама журналисти"}
{"url": "https://www.24chasa.bg/novini/article/6309097", "text": "Кметът на Велико Търново Даниел Панов, който е и шеф на Националното сдружение на общините, поиска подкрепата на министъра на регионалното развитие и благоустройството Николай Нанков за увеличение на средствата за четвъртокласната общинска инфраструктура. Това стана по време на дискусията \"Магистрала \"Хемус\" – възраждането на българския Север\", организирана от в.\"24 часа\". Форумът събра в старата столица кметове, депутати и представители на общините и бизнеса, през чиито територии ще премине аутобанът. Средствата за рехабилитация и изграждане на четвъртокласна инфраструктура за всички общини в страната са около 60 млн. лева. Като съпоставим републиканската инфраструктура, която е 24 000 км, с общинската – 21 000 км, държавните пътища получават средства в размер на 750 млн. лева, а четвъртокласните общински – 60 млн., посочи Панов. \"По време на последния управителен съвет на Националното сдружение на общините проведохме дискусия по тази тема и приоритетната ни задача за следващата година е да се увеличат средствата за четвъртокласната общинска инфраструктура. Именно за тези пътища постъпват най-много жалби във всички общини. Затова ще искаме увеличение на тези средства, защото ние няма как да се справим с тези 60 млн.\", каза Даниел Панов. Министър Нанков обяви, че подкрепя искането на НСОРБ и, че увеличение на средствата за тази категория пътища с още 50-60 млн. лева биха могли да решат проблема със състоянието и качеството на четвъртокласната пътна мрежа. \"Всичко това обаче не зависи от мен, а от Министерството на финансите, там трябва да се дискутира този въпрос\", заяви министърът. По време на форума стана ясно още, че в рамките на две седмици след излизане на Постановление на Министерски съвет ще бъдат започнати ремонтните дейности по пътищата Велико Търново – Горна Оряховица и Самоводене – Ресен, а рехабилитацията им ще приключи в рамките на летния сезон.", "date": "2017.06.30", "title": "Повече пари за четвъртокласни пътища\nпоискаха от Сдружението на общините"}
{"url": "https://www.24chasa.bg/novini/article/6309041", "text": "Млада жена кърми тримесечното си бебе - дъщеричката си Глория. В паузите между грижите хваща четките и боите и рисува. Рисува себе си с тъжни очи, прегърнала малката си рожба. Като Мадоната и младенеца. Това е красавицата Татяна Титянова - художничка и тв говорителка, току-що станала майка за втори път. Само дни след като е завършила платното, тя ще полети от... 4-ия, 10-ия или 16-ия етаж. Следствието така и не установява със сигурност откъде е паднала към края си. Ден преди това Татяна разговаря със сестра си Антоанета. Тони току-що е родила син - първородния в семейството, в което се раждат все дъщери. Радостта е голяма! Двете весело се уговарят как ще разхождат заедно бебетата в парка. Таня се хвали, че са я поканили да направи изложба, че е събрала картините си... Дори имала дата - 7 ноември! в който сем. Титянови живеят и до днес... На родилката Тони, която е само 1,6 г. по-малка, съобщават, че сестра ѝ се е самоубила. Това се случва на 23 срещу 24 септември 1988 г., само 10 дни след като Танчето, както са я наричали вкъщи, е навършила 28 години (14.9.). “Моята Таня, разказва сестра ѝ Антоанета, винаги е рисувала. С картинки беше покрит дори диванът в стаята ни, а ние двете си драскахме комикси. На стените майка ни опъваше стари чаршафи, разстилаше оризова хартия на пода, защото тя не признаваше малките формати - влечаха я мащабните платна.” Таня от малка била голяма красавица, преследвана от ухажори, но тя използвала всеки миг, за да рисува. Била и умница - отлично владеела френски, английски, руски, свободно говорела испански, дори работела като екскурзовод към тогавашната младежка агенция за туризъм “Орбита”. Баща им е истинска енциклопедична личност. След работа в чужбина той купува автомобил и разхожда дъщерите си из световните музеи. Въображението на Таня е поразено от творбите на Микеланджело, Тициан, Рембранд. Прерисува ги. Тежка бронхопневмония я задържала вкъщи. В училище им преподавал физикът Кубрат Томов - прочут по-късно с интересите си към психотрониката. Той вижда картините ѝ и кани Светлин Русев да оцени таланта на младата художничка. Маестрото е впечатлен и препоръчва да опита силите си в Художествената академия. По-късно той си спомня, че момичето освен талантливо и било и много красиво, често модел на своите колеги. Спомня си също, че е имала сериозни семейни проблеми... Таня се колебае къде да учи. Иска да следва медицина, но пък приятелите ѝ от кръжок по фотография пращат на българо-руски филм. Избират я. Но баща ѝ отсича: “Докато си ученичка, бъди ученичка”. А Таня включва в списъка на мечтите и ВИТИЗ. Случайност я връща към рисуването. Близка на семейството - заможна французойка, им идва на гости. Дамата посещава Криптата и си купува икона на Св. Богородица. Иска да вземе такава и за подарък, но няма. Таня я утешава и ѝ предлага да нарисува една мадона. Гостенката отнася иконата и картината, подарява каноничната творба на свой приятел, а запазва рисунката на Таня. Когато той я вижда, възкликва: “Ти защо имаш по-хубавата картина!”. Убеден, че авторката има голям талант, предлага на семейството да я прати да учи в елитно училище по изкуство в Ним. Не се надяват много за разрешение, но получават. Така Таня заминава за Франция, където взема две години в една. Техните приятели меценати притежавали голямо казино, а там гостувал все още неизвестният у нас през 70-те години певец Дейвид Бауи. Той се влюбва в Татяна и дори ѝ предлага брак, спомня си сестра ѝ. “Ти луда ли си - казва ѝ тя в един телефонен разговор. - Кой е този Дейвид? Кой го е чувал? Кой го знае? Я зарежи тази работа!” И по-голямата сестра послушва по-малката... Не знае, че после години наред няма да я пуснат през граница. Както я послушва и в друга житейска ситуация, която предопределя съдбата ѝ. Това Тони и до днес не може да си прости! Таня се връща в България, иска да продължи образованието си на художник в ателието на Светлин Русев. Мечтае за свое ателие, защото в семейния апартамент всички се прескачат с огромните картини 3 на 4 м. Такива са и за дипломната ѝ работа - рисува балерините от операта. Таня се явява на конкурс за тв говорителка под номер 800, но успешно се класира. Освен това често я ангажират да бъде конферансие на концерти. Така се запознава с бъдещия си съпруг Георги. Таня отказва, но Тони я съветва: “Не се дърпай така от първия път. Младежът е интересен. Излез с него. Нищо не те ангажира.” Таня приема поканата, а след 75 дни вече са мъж и жена. Тя е 1,60 м, той - 2 м. “Кой да предположи, че тази физическа разлика ще улесни конфликтите им да завършват с насилие”, спомня си Тони. След година се ражда дъщеря им Краси - кръстена на майка им, писателката Крася. Два месеца по-късно в семеен конфликт се намесва полиция, Таня се прибира вкъщи. “През повечето време тя си живееше у нас, ние гледахме Краси, по-късно и Глория. Уви, така се случи след това, че прекъснахме връзката с децата. Много ги обичахме, но с тях постъпиха както еничарите - откъснаха ги от роднините им. Дано са щастливи. Глория чак на 13 години разбра коя е майка ѝ, извърши се бързо осиновяване”, с тъга разказва Тони. Следват 10 години, които не са били от най-щастливите за Таня и Георги. Той работи в чужбина, тя прави кариера в телевизията, завиждат ѝ, одумват я - имала влиятелни свекър и свекърва... И продължава да рисува. Малко след раждането на втората си дъщеря започва да замисля изложба. Събира платната си. Те са притежание на много хора, защото Таня е била щедра. Събира ги, за да ги рамкира. Това позволява семейството, което притежава само няколко нейни картини, да има документирани творбите ѝ. Тони не иска да се връща към мрачните спомени, от които ги боли всички. За това как съобщават, че зад един блок лежи някаква жена - сигналът е постъпил в 5 ч сутринта. Как свидетелите подписват показания, подготвени от следователите, които се разминават с разказаното от тях, как десетки неща говорят, че е невъзможно младата майка, която замисля изложба и е обещала на другия ден да види племенника си, да полети от ентия етаж... Тогава майката на Таня търси пелени, защото другата ѝ дъщеря току-що е родила и не е в жилището. Бащата няма спомени от тази нощ. Много са подозренията, че е бил упоен... Таня е предчувствала края си. Говорела е за “те”, за хора, които искат смъртта ѝ. Близките ѝ никога не се примиряват със заключението на следователите - самоубийство. подбудител. Второто е за убийство, защото доказателствата са категорични. Многобройни експерти намират грешки в първите заключения от огледа, трупат се доказатства - например счупена подезична кост. Извършва се първата у нас биометрична експертиза, която с помощта на кукла трябва да установи от кой етаж е паднала младата майка. Изчисленията показват, че явно не е било от 4-ия, опитват от 10-ия, най-накрая 16-ият почти отговаря на възможността тя да е паднала на 8 м от блока... ако е наклонен като кулата в Пиза. До дрехите ѝ няма и следа от боята по прозорците на стълбищните площадки, а те дори навсякъде са били заковани... По делото се сменят 9 следователи. Няма обяснение защо под тялото няма кръв, защо са травмите по лицето, избитият зъб, старателно разхвърляните настрани обувки, скъсаният колан на здравия английски цветен халат... Всичко “мирише” на аранжировка. Семейството вижда само далечна снимка на покрито с вестници тяло край блока. Не се примиряват. Покрепяни от опитни адвокати, търсят истината, а срещат замазване на доказателства, дори унищожаване на томове от делото. Тръгва слух, че Татяна Титянова е близка с Владимир - сина на Тодор Живков. “Ръгал я е в гърба, изверг”, шушукат бабите по опашките. Времената са смутни. Във “Файненшъл таймс” се появява статия за българските олигархически династии. Там е публикувана снимка на Таня с намек, че приятелка на сина на Първия е загинала при мистериозни обстоятелства. Семейството никога не е споменавало това име! Не са намерени факти, че двамата дори са се познавали. Но машината за слухове работи. Според адвокат Петър Корнаджев така умишлено се отклонява вниманието от истинските виновници. Никой не е наказан за смъртта на Татяна Титянова. Остава едно завинаги почернено семейство и две деца, които не помнят или не познават майка си. Остават и картините на Татяна Титянова - талантлива художничка, чиято дарба е разпиляна. Тя заслужава изложбата, за която мечтае преди кончината си. Дано стане. В момента нейната “Мадона с младенеца” (“Автопортрет”) може да се види в столичната галерия “Хит арт” в сборна експозиция на ученици на Светлин Русев.", "date": "2017.06.30", "title": "Падналата от високо говорителка Татяна Титянова щяла да се жени за Дейвид Бауи"}
{"url": "https://www.24chasa.bg/novini/article/6309112", "text": "Британската полиция е арестувала мъж, представяйки се лъжливо за роднина на загинали по време на пожара в „Гренфел Тауър“, за да получи пари и квартира, пише The Independent, цитиран от \"Фокус\". „52-годишният мъж се представи за съпруг и баща на жертви от пожара. Той се опита да получи финансова подкрепа, твърдейки, че е загубил цялата си собственост“, съобщиха от лондонската полиция. „Полицейското разследване бе стартирано, след като се изясни, че има несъответствия в историята на мъжа“. Той е арестуван по подозрения за измама. „Онази нощ хората загубиха своите домове и семейства. Трябва да ги подкрепяме. Същевременно ние ще разследваме безкомпромисно всяка информация за лица, които се опитват да получат облаги за сметка на страданието“, заяви детектив Фиона МакКормак от лондонската полиция.", "date": "2017.06.30", "title": "Арестуваха мъж, представящ се за роднина на жертви от „Гренфел Тауър“, за да получи пари"}
{"url": "https://www.24chasa.bg/novini/article/6309120", "text": "Спряно е движението по основен път Е-79, заради катастрофа станала на изхода на Благоевград по посока Петрич,  Един човек е пострадал леко. От полицията не дават информация кога ще бъде възстановено движението.                                                                                                                                                                                                                                                                                                                       ", "date": "2017.06.30", "title": "Спряно е движението по главния път Е-79 заради катастрофа"}
{"url": "https://www.24chasa.bg/novini/article/6309144", "text": "Трима румънски войници загинаха, а девет бяха ранени, след като снощи военен камион падна в 100-метрова пропаст в окръг Арджеш в южната част на страната, съобщават румънските медии, предава БТА. В камиона пътували 13 румънски военни, които се връщали към град Къмпулунг Мусчел от мисия на военния полигон Чинку. Камионът пропаднал около 40 метра в дълбоката пропаст. Един от войниците е невредим. Тримата загинали са пътували в кабината на камиона и след преобръщането му са останали затиснати под двигателя. Останалите ранени са пътували в задната част.", "date": "2017.06.30", "title": "Трима войници са загинали, а други 9 са ранени при катастрофа в Румъния"}
{"url": "https://www.24chasa.bg/novini/article/6309159", "text": "Майки на деца с увреждания са пред парламента, за да посрещнат депутатите, които влизат на работа. Те искат да бъдат чути техните искания и да се промени законовата база, за да имат децата им адекватна подкрепа и грижи, съобщи  . Направихме няколко протеста и най-после нашите искания са чути, дано да се реализират и чрез законови поправки, заяви една от майките. ", "date": "2017.06.30", "title": "Майки  на деца с увреждания посрещат депутатите пред парламента"}
{"url": "https://www.24chasa.bg/novini/article/6309160", "text": "Сърбия вече официално има ново правителство, водено от премиера Ана Бърнбич, пише белградското издание „Политика“, цитирано от Фокус. Кандидатурата на Бърнабич, която е първата жена министър-председател в историята на страната, при това с хомосексуална ориентация, подкрепиха 157 депутати от парламентарното мнозинство на управляващата коалиция. Номинацията й бе подкрепена и от опозозиционен народен представител от Зелената партия. „Против“ се изказаха 57 депутати в сръбския парламент. След един час почивка, дадена от председателя на законодателния орган Мая Гойкович, Бърнабич и новите министри в кабинета в Белград, в присъствието на президента Александър Вучич, положиха клетва, с което официално встъпиха в длъжност. Новото правителство, по думите на премиера, ще демонстрира приемственост с предходната власт, а сред приоритетите му на работа ще бъдат в областта на образованието, цифровизацията и финансова стабилност.", "date": "2017.06.30", "title": "Правителството на Ана Бърнабич положи клетва"}
{"url": "https://www.24chasa.bg/novini/article/6309113", "text": "Президентът на САЩ Доналд Тръмп защити твърдо решението си да изтегли своята страна от Парижкото споразумение за климата, което е подписано от почти всички държави, предаде Франс прес, цитирана от БТА. \"Много сме горди с това\", обяви Тръмп в реч, посветена на развитието на американския енергиен сектор. Той аргументира решението си да изтегли Съединените щати с необходимостта от защитаване на местните работници и компании. \"Може би ще се (присъединим отново към Парижкото споразумение), но това ще стане при по-благоприятни условия\", отбеляза американският президент в словото, което произнесе в министерството на енергетиката. Климатът се превърна в тема на сериозен спор между Съединените щати и западните им съюзници, откакто администрацията на Тръмп встъпи в длъжност през януари, отбелязва АФП. Срещата на върха на Г-20 идната седмица в Германия се очертава доста бурна. Вчера германският канцлер Ангела Меркел даде ясно да се разбере, че Европа е \"по-решена от всякога\" да се бори срещу промените в климата и че Парижкото споразумение не подлежи на предоговаряне. Съгласно новия международен договор за борба с глобалното затопляне Съединените щати, които са на второ място в света по емисии на парникови газове след Китай, бе предвидено да ги намалят до 2025 г. с 26-28 процента спрямо равнището им от 2005 г., припомня Франс прес. В своята реч Тръмп представи мерки, които според него ще възвестят \"златна ера\" за енергийната политика на САЩ, предаде Ройтерс. Те предвиждат съживяване на изпитващия затруднения ядрен сектор, смекчаване на ограниченията пред износа на енергия и вдигане на наложените от неговия предшественик Барак Обама рестрикции за финансирането на въгледобиви проекти в чужбина. \"Тук сме, за да дадем началото на нова американска енергийна политика. Ще изнасяме американска енергия в целия свят\", обяви Тръмп. Администрацията на американския президент ще предприеме стъпки за увеличаване на проучванията за петрол в Арктика и Атлантика, предаде Асошиейтед прес. Министерството на вътрешните работи съобщи, че ще пренапише петгодишния план на Обама в тази сфера. Тръмп казва, че са необходими още мерки за \"освобождаване\" американските резерви на енергоносители и премахване на правителствените регулации, които може да попречат на постигането от САЩ на глобална доминация в енергийния сектор, отбелязва АП. Агенцията посочва, че американският добив на петрол се радва на бум през последните години, на първо място заради подобрените техники за добив, като фракинга.", "date": "2017.06.30", "title": "Тръмп: Гордея се, че изтеглих САЩ от Парижкото споразумение за климата"}
{"url": "https://www.24chasa.bg/novini/article/6309052", "text": "Над 1000 души, подкрепени от 50 рокери, са участвали в протестите в Асеновград в четвъртък вечерта, участници се оплакват, че 5-6 от тях са били удряни с палки от полицията, съобщиха участник протеста по  Директорът на полицията в Пловдив Атанас Илков обаче отрече да има бити граждани по време на шествието. Не бива този мирен протест да се използва от провокатори, които да извличат дивиденти на гърба на протестиращите, каза още той. Двама от провокаторите са били предупредени с протокол от полицията и после освободени.", "date": "2017.06.30", "title": "Полицията: Няма бити с палки на шествието в Асеновград"}
{"url": "https://www.24chasa.bg/novini/article/6309125", "text": "В 3 часа българско време в Съединените щати влезе в сила частична забрана за пътуване на граждани на 6 мюсюлмански държави. Американските власти обявиха нови драстично по-строги критерии за получаване на визи от гражданите на тези страни,  От днес гражданите на Иран, Либия, Сирия, Сомалия, Судан и Йемен ще трябва да доказват близки \"роднински и бизнес\" връзки с граждани на САЩ, за да получат виза. Това се случва след като Върховният съд отмени частично един от първите и най-спорни укази на президента Доналд Тръмп. През януари, с мотива съображения за сигурност, той забрани на граждани от 7 мюсюлмански държави и на мигранти да влизат в страната. Според новите правила през следващите 90 дни достъп до САЩ ще имат само онези, които имат родител, съпруг, дете, зет, снаха, брат или сестра в страна, и могат да докажат документално, че пристигат с цел бизнес или образование. Наплив на съдебни дела - това обещават новите правила на американската администрация, смятат адвокати от лагера ЗА, и от лагера ПРОТИВ забраната на Тръмп.", "date": "2017.06.30", "title": "Граждани на 6 държави влизат по нови правила в САЩ"}
{"url": "https://www.24chasa.bg/novini/article/6309183", "text": "Ибрахим Калън, говорител на турския президент Реджеп Тайип Ердоган, остро критикува изявленията на германски политици в навечерието на срещата на Г-20, съобщава информационната агенция Догу хабер ажансъ (ДХА), предава “Фокус“. Според него, те категорично са неприемливи. В писмена декларация Ибрахим Калън обръща внимание, че „някои среди се опитват при всяка възможност да дават уроци на Анкара за демокрацията, човешките права и свободи, а на практика подкрепят терористични организации, превратаджии и нарушители на законите”. Обобщението му е, че опитите да бъде възпрепятстван Ердоган да се среща с турски граждани в Европа, всъщност са най-конкретното доказателство за преобладаващите там двойни стандарти”, посочва още ДХА. ", "date": "2017.06.30", "title": "Говорителят на Ердоган към германски политици: Изявленията ви са неприемливи"}
{"url": "https://www.24chasa.bg/novini/article/6309174", "text": "Към 06.00 часа трафикът на българо-турската граница е интензивен. На ГКПП \"Капитан Андреево\" има 3 км колона от товарни автомобили на изход, а на ГКПП \"Лесово\" има 2.5 км колона от товарни автомобили на изход. Това съобщиха от пресцентъра на ГД \"Гранична полиция\". Нормален е трафикът на контролните пунктове на границите с Румъния, Сърбия, Македония и Гърция. ", "date": "2017.06.30", "title": "3 км е опашката на ГКПП \"Капитан Андреево\" и 2.5 км на ГКПП \"Лесово\""}
{"url": "https://www.24chasa.bg/novini/article/6309186", "text": "Според действащата нормативна уредба, сумите от издадените наказателни постановления могат да варират от 100 до 1500 лв. (за физически лица) и от 1000 до 5000 лв. (за юридически лица). Това съобщиха от Столичната регионална здравна инспекция за извършваните проверки на плувните басейни в София, цитирана от “Фокус“. Санкциите за допуснати нарушения при експлоатацията на плувните басейни са предписания със задължителни мероприятия и срокове за изпълнението им, актове за административни нарушения на отговорните длъжностни лица и заповеди за временно спиране на експлоатацията на обекта. Размерът на глобите се определя в зависимост от тежестта на нарушението и обстоятелствата при извършването му. Съгласно действащото законодателство в плувните басейни трябва да бъде осигурено медицинско обслужване по време на тренировки и състезания, протичащи в тях. Лицата стопанисващи плувните басейни трябва да предприемат необходимите действия за осигуряване на медицинска помощ при необходимост. ", "date": "2017.06.30", "title": "СРЗИ: Глобите за нарушения при експлоатация на басейни са от 100 до 1500 лв."}
{"url": "https://www.24chasa.bg/novini/article/6309137", "text": "Част от деветимата роми, които са арестувани след сблъсъците в Асеновград, са се заканвали към близките на пострадалите гребци с отрязване на глави и убийство. Двама от задържаните са искали да прегазят с коли придружители на пострадалите деца и треньори от спортен клуб \"Асеновец\". Това съобщи преди минути на брифинг пред община Асеновград окръжният прокурор на Пловдив Румен Попов. Той добави, че предстоят още арести. По досъдебното производство има още двама, чиято самоличност в момента не е установена. Те са участвали в хулиганските действия в понеделник и след като бъдат издирени, ще бъдат арестувани. Попов уточни, че срещу двама от деветимата арестувани роми са повдигнати обвинения за нанасяне на средна телесна повреда. Предстои днес прокуратурата да внесе в Асеновградския районен съд искане за постоянен арест на деветимата роми. Окръжният прокурор призна, че на протестите в сряда и четвъртък е имало опити за подклаждане на етническо напрежение. В тази връзка се извършват действия за установяване на тези хора. \"За съжаление, съзирам опасност от ескалиране на етническо напрежение, заради провокатори, но искрено се надявам трезво мислещите хора да не го допуснат\", каза Румен Попов. Шефът на областната дирекция на МВР старши комисар Атанас Илков категорично отрече да е упражнявано полицейско насилие над протестиращи в Асеновград. \"Присъствах лично снощи на протеста от неговото начало до приключването му. Имаше 2 лица, които се държаха агресивно и бяха изведени от митинга. Отведохме ги в районното управление, където им се съставиха предупредителни протоколи и бяха освободени\", посочи шефът на пловдивската полиция. По думите му, слуховете, че към ромската махала на Асеновград се насочват подкрепления от Столипиново и циганските квартали на Пазарджик, не отговаря на истината. Той призова да не се създава напрежение в града, за да не се допусне ескалация на напрежението.  \"Осигурили сме достатъчно полицейско присъствие. За големия протест в неделя ще се подготвим. Извън Асеновград ще се спират само тази хора, за които разполагаме с данни, че имат провокативни намерения\", уточни старши комисар Илков. Той добави, че снощи не е имало опит от страна на протестиращи за разкъсване на полицейския кордон пред ромската махала \"Лозница\" в Асеновград. В края на протеста група от мъже са се насочили към гетото, но са били спрени много преди да достигнат до него.", "date": "2017.06.30", "title": "Арестуваните роми в Асеновград се заканвали да режат глави"}
{"url": "https://www.24chasa.bg/novini/article/6309190", "text": "Един човек е загинал и 26 са ранени при 23 тежки катастрофи в страната през изминалото денонощие. Това съобщиха от пресцентъра на МВР. Един от пострадалите е с опасност за живота. В столицата са станали 4 тежки и 138 леки пътни инцидента, при които има един загинал и четирима ранени. От началото на годината загиналите при пътни инциденти са 282, а пострадалите - 3628.", "date": "2017.06.30", "title": "Един е загинал и 26 са ранени при катастрофи през изминалото денонощие в страната"}
{"url": "https://www.24chasa.bg/novini/article/6307537", "text": "Когато на 20 март т.г. полицията в холандския град Риланд влиза в дома на 65-годишния К. Х. ван Сайк, той вече е мъртъв. По тялото и лицето му има следи от побой, а в гърлото му е открита собствената му зъбна протеза, с която най-вероятно се е задушил. Криминалистите намират мъжа завързан на стол със свински опашки и тиксо. В къщата се носи силна миризма на марихуана, връхчета от растението са разпилени по земята. Става ясно, че холандецът е имал наркоплантация в дома си, а дрогата най-вероятно е станала причина за нападението. Съседи свидетелстват, че късно вечерта на 19 март са видели група мъже около къщата на жертвата. Младо момиче пък е заснето да се навърта край дома на ван Сайк. Снимките са качени в сайт, в който будни граждани публикували информация за съмнителни лица и събития. По-късно става ясно, че кадрите са запечатали 21-годишната Красимира Костова от Бургас. Красивата брюнетка пристига в Холандия няколко месеца преди убийството и започва работа в бар. Родителите й са заможни, притежават имоти и магазини в Бургас и Слънчев бряг, но Красимира явно иска да е независима. В бара се запознава с българин, с когото се сближава. Именно той въвлича момичето в престъпната схема. Ударът в дома на холандеца е бил предварително планиран, а Красимира трябвало да е примамката. Хубавицата трябвало да излъже, че колата й е развалена, а през това време тримата нападатели да нахлуят в къщата. \"Нямам пряко участие в самото убийство, но бях там, знам кои са извършителите. Аз обаче нищо не можех да направя. Надявам се да бъда само свидетел, но може и като съучастник да ме съдят, тъй като не съм съобщила веднага на властите. Но аз бях заплашвана, надявам се това да окаже някаква роля\", казва Красимира. Пред репортер на “168 часа” тя твърди, че са били трима българи, но не ги познавала. \"Всичко стана супербързо. Видях, че го удрят, но когато си тръгнахме, човекът беше още жив, по-късно е починал. Никой не е очаквал, че така ще се развият нещата и ще се стигне до най-лошото, което впоследствие научих. Искрено съжалявам за човека, но и нямаше как да му помогна\", твърди младата бургазлийка. На местопрестъпленето обаче е открито нейно ДНК - пръстов отпечатък върху парче тиксо, навито около глезените на жертвата, и дълъг черен косъм. По време на делото за екстрадиция на 26 юни в Бургаския окръжен съд Красимира отново потвърди, че е съгласна доброволно да бъде предадена на холандските власти. Това трябва да стане до броени дни. 21-годишната Красимира Костова е обявена за издирване с европейска заповед за арест на 8 юни т.г., заловена е много бързо, само пет дни след като българските власти получават информацията от Холандия. Криминалисти от отдел \"Издирване\" в Областната дирекция на МВР и служители на полицията в Несебър установяват, че семейството на Красимира има бизнес в Слънчев бряг. Събрани са данни, че родителите на момичето държат няколко магазина в курорта, имат и апартамент там, но проверка установява, че в него живеят наематели за сезона. Събраната информация не е достатъчна, за да се локализира евентуалното място на пребиваване на Красимира в курорта, който през лятото се пълни до краен предел и се превръща в град с над 300 000 жители. Катастрофа в Слънчев бряг, станала преди 2 г., при която загива бабата на Красимира, отвежда полицията при издирваното момиче. Разследващите връщат лентата и анализират пътния инцидент, при който възрастната жена е прегазена на централна улица в курорта. Разследващите локализират района на катастрофата и започват да проверяват търговските обекти в този периметър. Така стигнат до магазин за дрехи в центъра на Слънчев бряг, близо до хотел “Кубан”, който се оказал на семейство Костови. Именно в него е задържана 21-годишната Красимира на 13 юни вечерта. Холандските власти все още не са конкретизирали правната квалификация на тежкото престъпление - дали става дума за умишлено убийство, за убийство по непредпазливост или за грабеж, придружен с убийство. Това тепърва ще се изсянява, но арестът на бургазлийката е необходим, за да се гарантира успешното прилагане на процедурата по екстрадиция, каза Красимира Кателиева от окръжната прокуратура в Бургас. \"Същинското разследване предстои, обвиняемата е заподозряна в тежки престъпления по смисъла на холандското и на българското законодателство. Какво казва Красимира за случая и какво още е направила, четете в сайта на \"168 часа\" -", "date": "2017.06.30", "title": "\"168 часа\": Марихуана, свински опашки и красива българка зад брутална екзекуция в Холандия"}
{"url": "https://www.24chasa.bg/novini/article/6309925", "text": "Окръжна прокуратура - Ловеч, е внесла в съда обвинителен акт срещу 27-годишен румънски гражданин, който е нарушил правилата за движение по пътищата и при възникнало произшествие е причинил по непредпазливост смъртта на възрастен мъж. Това съобщават от Апелативната прокуратура във Велико Търново. Обвинението срещу Кристиян П. е за това, че през август 2015 г. в Ябланица, на кръстовището на пътя \"Коритна - Ябланица - Ботевград\" и \"Гложене - Ябланица - Добревци\", на ул.\" Ратица\" при управление на товарен автомобил \"Волво\" с ремарке с румънска регистрация, движейки се с превишена от допустимата скорост - 73 км/ч., по непредпазливост причинил смъртта на 92-годишния Нано Н., който е управлявал лек автомобил. Предстои насрочване на делото за разглеждане от съда.", "date": "2017.06.30", "title": "Предадоха на съд румънски гражданин, причинил смърт в катастрофа"}
{"url": "https://www.24chasa.bg/novini/article/6309714", "text": "Ангел Митев от отдел \"Реставрация\" при Министерството на културата ще е временен директор на НДК до края  на проверките на управлението на Мирослав Боршош, обяви на извънреден брифинг министърът на културата Боил Банов. Дворецът на културата вече е под шапката на културното ведомство. А Мирослав Боршош, когото свалиха от поста и възстановиха в рамките на 24 часа, сам се оттегли с оглед проверката на неговата дейност да бъде безпристрастна и обективна. \"Нашата основна и най-важна задача сега е ремонтът. Трябва да се действа веднага. Затова изборът съвета на директори е ескпертен. Предстоят подписвания на обществени поръчки за милиони - например 12 млн. за сигурност. Затова залагаме на прагматизма и на опитните хора, които умеят да строят и ремонтират. Има срокове. Председателството на ЕС чука на вратата\", заяви министърът на културата Боил Банов. Той благодари на Мирослав Боршош за всичко, което е направил, изреди успешните инициативи на двореца като литературен клуб \"Перото\" и театър \"Азарян\". \"Надявам се след проверките пак да работим успешно заедно. Председателството ще свърши, културата е завинаги\", каза Банов.", "date": "2017.06.30", "title": "Боил Банов: Митев ще е временен шеф на НДК, надявам се пак да работя с Боршош"}
{"url": "https://www.24chasa.bg/novini/article/6309204", "text": "Китайският президент Си Цзинпин наблюдава днес, на втория ден от посещението си в Хонконг, най-мащабния военен парад, организиран в бившата британска колония от самото й завръщане преди 20 години в лоното на Пекин, предаде БТА.  Тази демонстрация на сила се състоя часове след освобождаването на борещи се за демокрация активисти, арестувани в сряда при протест, изразяващ несъгласие с увеличаване на китайското влияние върху града. Си Цзинпин пристигна в Хонконг вчера във връзка с церемониите по случай 20-ата годишнина от завръщането на бившата британска колония под юрисдикцията на Китай. Част от жителите на града са убедени, че Пекин вече не зачита известния принцип \"Една страна - две системи\". Той гарантира на Хонконг до 2047 г. свободи, непознати в континентален Китай. Облечен с черен костюм, напомнящ този на Мао, китайският президент присъства днес, застанал прав в джип, на голям военен парад, организиран в потънала в зеленина въздушна база в Северен Хонконг. Докато автомобилът преминаваше бавно пред строените войници и матроси, Си Цзинпин поздравяваше войските със \"Здравейте, другари!\", а те отвръщаха в хор: \"Здраве желаем, председателю!\" В парада участваха също ракетни пускови установки и щурмов хеликоптери. Народоосвободителната армия на Китай (НОАК) е официално натоварена с отбраната на Хонконг. Мнозина местни жители пазят спомена за репресиите спрямо Движението от Тянанмън и през 1997 г. се страхуваха от влизането на китайската армия в града. Но вече 20 години НОАК се държи изключително дискретно в бившата британска колония и практически е невидима там. Полицията в Хонконг освободи 26 участници в продемократични протести, арестувани в навечерието на визитата на Си Цзинпин. Те са освободени под гаранция и трябва да се явят в полицията в края на септември, посочиха в изявление силите на реда. Демонстрантите, сред които е и водачът на студентско протестно движение Джошуа Уон, бяха задържани, след като се покатериха на монумент, символизиращ предаването на града от британците на Китай. Според полицията не са им повдигнати обвинения. Пекин цели да избегне всичко, което би могло да възпрепятства доброто протичане но първото посещение на Си Цзинпин в Хонконг като президент - месеци преди конгрес на Китайската комунистическа партия, който се очаква да заздрави властта й, отбелязва Франс прес.", "date": "2017.06.30", "title": "В Хонконг провеждат най-мащабния военен парад от 20 години насам"}
{"url": "https://www.24chasa.bg/novini/article/6309755", "text": "По повод 140 г. от рождението на писателя Елин Пелин, в БНБ беше представена медната монета \"140 г. от рождението на пленериста\" и ще бъде с номинална стойност 2 лева и с тираж - 2000 броя, съобщава  . Тя е част от \"Програмата за отсичане на възпоменателни монети и отпечатване на банкноти през 2017 г.\" на Българска народна банка. Това е седмата монета от серията \"Български творци\". Тя не е насочена само към високата общественост и акционерите, но и към младото поколение. Художественият проект е дело на Пламен Чернев и Преслав Чернев. Монетата е изработена от мед, проба 999/1000. Тежи 16.4 грама с диаметър 34.2 мм. Тя ще се продава на касите на БНБ за 18 лева. Художникът със слово, разказвачът с невероятен усет за природата и селската душа - Елин Пелин, оставя огромен отпечатък в съзнанието на българите със своите произведения, сред които: \"Гераците\", \"Косачи\", \"Мечтатели\", \"Ян Бибиян\" и много други. ", "date": "2017.06.30", "title": "БНБ пуска медна възпоменателна монета за Елин Пелин"}
{"url": "https://www.24chasa.bg/novini/article/6309713", "text": "От днес започва да функционира координационният съвет за сътрудничество и институционално взаимодействие в областта на туризма във Варна, а от понеделник – и в Бургас, съобщават от пресслужбата на Министерски съвет.  Звената са създадени въз основа на споразумение между заместник министър-председателят по икономическата и демографската политика, министерствата на вътрешните работи, на регионалното развитие и благоустройството, на труда и социалната политика, на здравеопазването, на земеделието, храните и горите, на туризма, на околната среда и водите, Агенция „Митници“, Българската агенция по безопасност на храните, Националната агенция за приходите, Комисията за защита на потребителите, областните управители на Варна, Бургас и Добрич. Целта е да се централизира и координира провеждането на всички проверки по българското Черноморие, за да се осигури спокойно и успешно протичане на летния туристически сезон 2017 г. Вицепремиерът Валери Симеонов ще присъства на първите заседания на координационните центрове в Бургас и Варна.", "date": "2017.06.30", "title": "Започват кординационни съвети за сътрудничество в областта на туризма"}
{"url": "https://www.24chasa.bg/novini/article/6309688", "text": "Японци с добри финансови възможности се блазнят от мисълта да бъдат погребани близо до Моцарт, Бетовен, Щраус, Шуберт и други музикални гении. Това е причината един предприемчив техен сънародник да резервира 300 гробове за урни на централното виенско гробище, съобщи в. \"Курир\", цитиран от БТА. Новината, че е възможно прахът на покойника да бъде погребан във Виена, се разпространила бързо в Токио, Осака, Йокохама и други японски градове. \"Мисля, че ще се намерят мнозина клиенти\",цитира \"Курир\" Нариасу Мишима, притежател на погребална агенция, който иска да задоволи и най-причудливите желания на своите клиенти. Господин Мишима, който е с музикално образование и обича класическа музика, дошъл преди няколко години във Виена, посетил и централното гробище, където почиват световни музикални гении и си помислил, че и той би искал да лежи един ден в тяхна близост. Няколко години по-късно основал погребално бюро и когато негов познат изразил същото желание, Мишима решил да направи от това бизнес. Така той откупил една от аркадите, които се намират на централно място в гробището и където се побират 300 урни. Аркадата се намира в непосредствена близост до гробните паметници на Моцарт, Бетовен и Шуберт. Всеки, независимо от религиозна принадлежност и гражданство, може да бъде погребан тук. Правата за ползване господин Мишима е получил за 100 години. Аркадите са най-старият строеж на централното виенско гробище, построени са през 1881 година. Поради високата им цена, някои не са били продадени, има и такива на заличени богати родове. От основаването му през 1874 година до днес на централното виенско гробище са погребани три милиона души, в момента то има 300 000 гроба, 1000 от които са почетни. За богатите клиенти от Япония австрийски фирми организират церемонията според желанието им, от полета на близките, настаняване в хотел, програма, до полагане на урната. Следната цена за тази услуга е 24 000 евро. Аркадата носи името \"Фенове на световната музика\" и пътят на екскурзоводите, които водят често японски групи, за да им покажат къде почиват гениите на класическата музика, минава и през нея. Господин Мишима вече е продал четири гроба, но за щастие те все още са празни, тъй като купувачите се радват на добро здраве.", "date": "2017.06.30", "title": "Японци искат до Моцарт - купуват парцели от виенско гробище"}
{"url": "https://www.24chasa.bg/novini/article/6309698", "text": "Китай заяви днес, че \"твърдо се противопоставя\" на подготвяната продажба на американски оръжия за Тайван - остров, разглеждан от Пекин като китайска провинция, съобщава Франс прес, цитирана от БТА. Администрацията на президента Доналд Тръмп одобри оръжейни продажби за Тайван за общо 1,3 милиарда долара, съобщиха по-рано днес висши американски представители. САЩ планират да продадат на Тайван оръжия за 1,42 млрд. долара - предложение, за което правителството днес информира Конгреса, каза говорителката на Държавния департамент Хедър Науърт, цитирана от Ройтерс. Пентагонът уточни вчера, че става дума по-специално за управляеми бомби, ракети и торпеда. Пекин \"протестира официално пред САЩ\", подчерта на седмичния си брифинг за журналисти Лу Кан, говорителят на китайското външно министерство. Китай разкритикува днес САЩ, наложили за пръв път санкции на китайска банка, обвинена от Вашингтон, че извършва непозволени операции със Северна Корея. Учреждението ще бъде лишено от достъп до американската финансова система. \"Отправяме към американската страна молба да спре тези погрешни действия, за да се избегнат всякакви последици за други сфери на сътрудничество\", заяви Лу Кан. Китайската \"Банк ъв Дандун\" в едноименния град \"се разглежда като първостепенен източник на безпокойство във връзка с пране на пари\", заяви в Белия дом министърът на финансите Стивън Мнучин. \"Това е твърде показателно, защото става дума за първата банка, регистрирана\" в рамките на програмата за санкции срещу Северна Корея, отбеляза той. Мнучин добави, че тези мерки \"изобщо\" не са насочени срещу Китай, а срещу двама души с китайски произход и една транспортна компания. Министърът увери, че САЩ \"ще продължат да работят\" с Китай. По думите му Вашингтон е \"решен да отреже финансирането на Северна Корея, докато тя не започне да се държи, както трябва\". Според комюнике на министерството става дума за ответни мерки, след като \"Северна Корея продължава да заобикаля международните санкции и развива оръжия за масово поразяване\". САЩ прибягват до тях в деня, когато южнокорейският президент Мун Дже-ин пристигна на посещение във Вашингтон, посочва АФП. Американското министерство обвинява \"Банк ъв Дандун\", че служи за посредник \"в неразрешена финансова дейност от страна на КНДР\", като улеснява транзакции за милиони долари в полза на фирми, замесени в програмата за балистични ракети на Пхенян.", "date": "2017.06.30", "title": "Китай протестира срещу възможна продажба на американски оръжия за Тайван"}
{"url": "https://www.24chasa.bg/novini/article/6309732", "text": "Голямо количество цигари без бандерол са иззети при акция на служители от сектор „Противодействие на икономическата престъпност“ при ОД МВР - Пазарджик, съобщи  Мирослав Стоянов, говорител на Областната дирекция на МВР, цитиран от Фокус. Специализираната полицейска операция е проведена снощи в района на пътя Пазарджик - Пловдив. „В близост до разклона за село Мало Конаре органите на реда са спрели лек автомобил „Фолксваген“. Водачът му, на 28 години от Пловдив, превозвал няколко кашона с цигари от марката “Business Royals”, всичките без бандерол. От автомобила са иззети общо 80 000 къса тютюневи изделия“, уточни Стоянов. Водачът е задържан в ареста за срок от 24 часа, а спрямо него е образувано бързо производство.", "date": "2017.06.30", "title": "Иззеха над 80 000 цигари без бандерол при акция край Пазарджик"}
{"url": "https://www.24chasa.bg/novini/article/6309736", "text": "- Две причини. Първата – все по-слабата общообразователна подготовка на кандидат-студентите. Втората - възможността на собствен гръб да изпитам неволите на средното образование у нас. Аз съм щастлива баба с няколко внука. Не знам коя е причината - „делегираните бюджети”, ниското заплащане на учителите или промените в ценностната система на родителите, но все по -трудно е да намериш училище, където детето ти може да получи качествено, конкурентно обучение. Публичните училища се превърнаха в място за социални контакти, а не в „работилница” за солидна интелектуална подготовка. За съжаление качеството на образованието, което до 1990–та година беше на изключително високо ниво и нашите деца водеха във всички световни класации на най-елитните университети, е съсипано. Сега парите вървят след всеки записан ученик, а директори и учители се надпреварват да запишат повече бройки, за да вземат повече пари. За държавата е все по-трудно да предложи повсеместно качествено образование. -  - В каруцата на успеха да се впрегне частната инициатива. Времето на „държавата майка –хранилница” отдавна приключи. Все по-успешно завоюват позиции частните училища, частните ВУЗ-ове. Практиката доказа, че те по-гъвкаво, по-адекватно отговарят на предизвикателствата на новото време. Ако проследите резултатите от външните замервания ще видите, че в първата десятка са предимно частни училища. Държавата почти винаги е онзи анонимен образ, който обобщава в себе си отговорността на всички хора взети заедно. При частника отговорността е само негова и тя не е само морална, но и материална. Ако не осигури качество, се проваля, губейки всичко. Това е една от причините частните училища да осигуряват високо качество на обучение. -  - Като се използва опита на много европейски страни. Всеки родител получава ваучер с размера на гарантираната от държавата издръжка на един ученик, която е около 1500 лв. Този ваучер той предоставя на училището, което е избрал. То може да е частно, държавно или общинско. На базата на събраните ваучери училището получава гарантираната от държавата издръжка. Така се създава конкуренция между публичните и частните училища, която в момента липсва. Тази конкуренция ще е един от лостовете, които ще размърдат отговорността на публичните училища. При такъв подход таксата в частните училища автоматично ще намалее с размера на единния стандарт за издръжка. Социалните държави помагат на своите граждани да получат равен достъп до качествено образование като финансират и учениците в частните училища. Фактите са следните: Във Франция 2/3 от финансирането на частните училища идва от държавата. В Холандия -100%, Швеция -100%, Дания -90%, Германия – 85 %, Испания -85%, Норвегия -85%, Унгария – 80%,Чехия – 70%, Полша – 65%. - За съжаление не във всички частни училища. Не винаги платеното означава качество – знам го от здравеопазването.В личен план, дълго се лутах в този лабиринт, докато намеря това което осигури наистина пълноценна подготовка за моите внуци. Искам да спестя на родителите „епопеята” на търсене на подходящото училище, като споделя, че имаме и много добри модели, които не отстъпват по нищо на високите критерии на водещите в света. А аз имам база за сравнение с обучението на моя внук в Англия. В България имах възможност да ползвам обучението на Частно средно училище „Евростар”, от което съм очарована. То не само, че по нищо не отстъпва на обучението в елитното английско училище, където учи известно време моя внук, но в някои отношения надвишава нивото на подготовка. - Организацията на учебния процес и методиката на преподаване.Налице е безкомпромисен контрол над работата на преподавателите. Всяка сутрин учителите докладват пред ръководството и учениците какво точно ще преподават в час. Ясно се формулират въпросите, по чиито отговори ще се прецени дали ученикът е усвоил преподаденото или не е. В края на учебния ден започва персонално изпитване на всеки ученик. Ако той е показал, че е усвоил материала, си тръгва. Този, който не се е справил, остава за доучване, докато планираното за деня влезе в съзнанието му. Така системата дава стопроцентовата гаранция за успех. Обучението по немски и английски език се осъществява в групи, според ниво на знания, с максимум от 8 човека. Всеки ден в сайта на училището преподавателите публикуват отчет за проведените занятия, в който се отразява и конкретната успеваемост на всеки ученик. Учениците задължително се явяват на изпити пред комисии на British Council и Goethe Institut за сертифициране на знанията си съобразно Общоевропейската езикова рамка.В края на седмицата се публикува справка за успеваемостта по всички предмети. Срочната оценка по съответния предмет е средно аритметично от седмичните оценки. Системата осигурява точен отговор, къде се намира успеваемостта на ученика спрямо конкурсните критерии. Математиката се учи с хорариума и критериите на математическа гимназия. В 8-ми подготвителен клас се учат едновременно немски и английски език, като не се започва отначало, а се надграждат наличните знания по езика. Статистиката показва, че всички завършили ученици в „Евростар” след това заемат винаги първите места в класацията на висшите учебни заведения, не само в България. - В началото и аз имах притеснения в тази посока, но много скоро се убедих, че те не са основателни. Налице е уважение към личността на всеки ученик. Това което приятно ме изненада е, че дисциплината не се възприема от учениците като безропотно послушание, а като осъзната необходимост. Умело е вплетен игровия момент в обучението. В учебния процес преобладава състезателен дух, борба за по-добро представяне.Най-успешните получават привилегията да бъдат помощник-учители. Използват се най-съвременни аудио-визуални и мултимедийни системи за обучение. Специално внимание се отделя на психо-физиологическата предпоставка за успеха – умението да се поддържа устойчиво внимание. Занятията са с времетраене 1,30ч. с прилагане на „мозъчната атака”. Комплексният подход осигурява формиране на научно мислене, провокират се творческите индивидуални способности на ученика. Много полезни за психическата закалка на учениците се оказват спортните занятия по източни бойни изкуства. Всеки ученик минава през така наречения тест „Радини вълнения”. Това е изпитване пред цялото училище в присъствието на родители и роднини, където в ролята на Киряк Стефчов са няколко учителки, които задават злонамерени въпроси. Нямате представа какво наслада е да видиш как детето ти в тази стресираща обстановка се държи с достолепно спокойствие, и аристократично великодушие. Няма и помен от очакваните психогенни реакции.Тази психическа устойчивост срещу стресови ситуации е едно от големите постижения на „Евростар”. - Избрах примера с това училище, за да покажа,че няма нищо трудно, ако целта е достигане на качествено образование. Какво пречи на държавата да започне да работи по този модел? Сигурно причината не е само в парите. Сега с голямо удовлетворение прочетох в програмата на новото правителство,че един от приоритетите на мандата ще бъде образованието. Мисля,че цялото общество ще подкрепи това рестартиране на изконно добрия български образователен ценз. И ще престанем да се унижаваме взаимно като стоим по опашки от 4 часа сутринта, за да се записваме в списъци, които ще дадат шанс на нашето дете да учи в желаното добро училище. Знам,че тези репортажи ни правят за смях в страните с утвърдени модели на качествено образование, но съм твърдо убедена и във възможностите на нашата държава. Щом нещо го има и работи успешно, нека всички се потрудим то да се развива- във всеки квартал, град, училище.", "date": "2017.06.30", "title": "Интервю с проф. д-р Ангелина Киселова-Янева, дм, дмн"}
{"url": "https://www.24chasa.bg/novini/article/6309705", "text": "Състав на Варненския апелативен съд разгледа жалбата на Исмаил Мехмедов от с. Смирненски, Община Ветово, срещу 8-годишна присъда на Окръжен съд – Варна за грабеж, извършен при условията на опасен рецидив. Това съобщиха от пресцентъра на Апелативния съд. При условията на съкратено съдебно следствие в края на м.април тази година, първата съдебна инстанция призна вината на 29 годишния мъж, затова, че на 1 май 2016 година във Варна, при условията на опасен рецидив, ограбил 224.27 лв. от продавачка в магазин „Нептун“, като я заплашил с нож. Съдът му наложил наказание 12 години затвор, което редуцирал с 1/3 до размер на 8 години лишаване от свобода, при първоначален строг режим. Подсъдимият е осъден и да възстанови ограбената сума на събственика на магазина. Мехмедов, който е осъждан 6 пъти с влезли в сила присъди за извършени умишлени престъпления, в т.ч. за кражби и за грабеж, бил освободен от затвора Белене в края м.март миналата година и само два месеца по-късно извършил посегателството във Варна. Грабежът станал след 21,00 часа, когато продавачката била за момент сама в търговския обект. Исмаил си взел бутилка бира, подал 5 лв. на касиерката и докато тя броила парите, за да върне ресто, той извадил скрит в дрехите си нож. Замахнал с острието към нея, успял да преодолее съпротивата й и взел каквото можал от касата(224.27 лв). Въпреки видимата опасност и заплахите с ножа, продавачката се опитала да го спъне но не успяла. Мехмедов избягал и се укрил. След разпознаването му от записите на видеокамерите в магазина, грабителят бил обявен за общодържавно издирване и задържан месеци по-късно. Днес пред втората съдебна инстанция подсъдимият поиска да се намали размера на наказанието. Прокуратурата намира присъдата за справедлива и настоя тя да бъде потвърдена като законосъобразна. Варненският апелативен съд ще се произнесе с решение в 30 дневен срок.", "date": "2017.06.30", "title": "Многократно осъждан мъж обжалва 8-годишна присъда за грабеж във Варна"}
{"url": "https://www.24chasa.bg/novini/article/6309759", "text": "Конституционният съд на Австрия постанови днес, че държавните власти са действали в рамките на закона, когато са национализирали притежаваната от частно лице сграда, в която е роден нацисткият вожд Адолф Хитлер, предадоха ДПА и ТАСС, цитирани от БТА. Собственичката на триетажната сграда в град Браунау ам Ин, провинция Горна Австрия, обжалва отнемането на собствеността, мотивирано от желанието на властите мястото да престане да бъде атракция за крайнодесни екстремисти. В мотива си магистратите подчертават, че отричането на националсоциализма е \"основополагащ принцип на Република Австрия от нейното възстановяване през 1945 г.\". По тази причина държавата е длъжна да гарантира, че няма да има злоупотреби с родното място на нацисткия диктатор, заключава съдът. Бъдещият фюрер е роден през 1889 г. във въпросната скромна постройка, но няколко месеца след раждането му неговото семейство, което е наемател, се премества. Екстремисти редовно пристигат в Браунау и се снимат пред сградата, отбеляза ДПА. ТАСС допълни, че лишената от собственост Герлинде Помер-Англохер ще получи парично обезщетение от държавата, като сумата ще бъде определена от федералното министерство на вътрешните работи.", "date": "2017.06.30", "title": "Признаха за законно национализирането \nна родната къща на Адолф Хитлер"}
{"url": "https://www.24chasa.bg/novini/article/6309763", "text": "Апелативният съд във Варна е уважил частен протест на Окръжната прокуратура във Варна против определение на Варненския окръжен съд, с което осъденият на 20 години лишаване от свобода за умишлено убийство Лазар Касабов е бил условно предсрочно освободен от затвора. Със същото определение Окръжният съд във Варна е установил изпитателен срок, колкото е остатъкът от неизтърпяната част от 20-годишна присъда за Касабов. 43-годишният Лазар Касабов бил признат за виновен и осъден първоначално на 13 години лишаване от свобода при строг затворнически режим за умишленото убийство на приятелката си Кремена Ат., извършено през март 2001 год., както и за придобиване и държане на автомат „Калашников“ със заличени серийни номера, за което е получил наказание 4 години лишаване от свобода. Съдът групирал двете наказания и му наложил да изтърпи най-тежкото наказание - 13 години затвор при строг режим. Привел в изпълнение и наказание лишаване от свобода за срок 3 години, наложено на осъдения по споразумение. Последвал протест на Окръжната прокуратура във Варна срещу присъдата на Варненския окръжен съд. Въззивната инстанция изменила присъдата на първата съдебна инстанция и увеличила размера на наложеното наказание за убийството от 13 на 20 години лишаване от свобода. Съдебният акт на Апелативния съд бил потвърден от ВКС и влязъл в сила. Убийството на 10 – 11 март 2001 год., извършено от работещия като охранител мъж, шокирало обществото. Тялото на студентката Кремена, след като била убита от Касабов с изстрел с автомата, било разчленено с трион и изхвърлено в местност в района на телевизионната кула над Варна и затрупано с камъни. Личните вещи на момичето и автомата осъденият изхвърлил близо до Делфинариума. Останките от тялото на Кремена били намерени от пастир на 1 април 2001 г. В биографията на Лазар Касабов фигурира и причиняване на смърт по непредпазливост след умишлено нанесена тежка телесна повреда на студента Стефан Ст., извършено на 26 януари 1998 г. Тогава той сключил споразумение, по което за престъплението му било наложено условно наказание от 3 год. с петгодишен изпитателен срок. Въпреки че Лазар Касабов показал положителните резултати по време на изтърпяването на ефективната присъда за убийството на Кремена, в определението на Апелативния съд, с което се уважава протестът на Окръжната прокуратура във Варна и се отказва условно предсрочното му освобождаване от затвора, се сочи, че той е причинил смъртта на две лица, а деянията му се отличават с особена жестокост и бруталност. За прилагането на условното предсрочно освобождаване от затвора на осъдено лице се преценява и степента на обществена опасност, което не било сторено от първоинстанционния съд.", "date": "2017.06.30", "title": "Върнаха в затвора предсрочно освободен убиец"}
{"url": "https://www.24chasa.bg/novini/article/6309770", "text": "По искане на Районна прокуратура – Сливен, съдът задържа под стража Христо А. (на 45 г.). Той е обвинен за това, че на 28.06.2017 г. се съвкупил с момиче, ненавършило 18-годишна възраст и негова низходяща сродница - дъщеря, лишена от възможност за самоотбрана и без нейно съгласие. Христо А. е бил задържан след отличната работа на служители от ОД на МВР – Сливен. Според прокурора, налице е обосновано предположение за това, че Христо А. е извършил престъплението, в което е обвинен. Представителят на държавното обвинение е категоричен, че Христо А. може да се укрие или да извърши друго престъпление, като мотивира тезата си с факта, че Христо А. е осъждан, а съществуват и данни, че е извършвал множество престъпни деяния и идентични престъпни деяния спрямо дъщеря си през последните пет години. Съдът прие мотивите на прокурора и задържа под стража обвиняемия. Определението на Районен съд – Сливен може да бъде обжалвано пред Окръжния съд в града.", "date": "2017.06.30", "title": "Задържаха за постоянно мъж обвинен в изнасилване"}
{"url": "https://www.24chasa.bg/novini/article/6309715", "text": "Отличените с поощрителна награда в осмия национален ученически конкурс на евродепутата и кандидат за еврокомисар Мария Габриел посетиха Народното събрание, където се запознаха със законодателната дейност на институцията и присъстваха на парламентарния контрол, съобщиха от пресцентъра на ГЕРБ. 15-те ученици, носители на втора награда от конкурса, посветен на 10-годишнината от членството на България в ЕС, са от областите Благоевград, Сливен, Русе, Ямбол, Кюстендил и Велико Търново. Началото на визитата постави дискусия с председателя на парламентарната група на ГЕРБ и зам.-председател на партията Цветан Цветанов и народните представители Десислава Танева и Галя Захариева, Александър Мацурев, Стефан Апостолов и Димитър Гамишев. Те разясниха на младите хора стъпките по приемането на съответния закон, работата в парламентарните комисии, ролята на парламентарните делегации и други интересни моменти от дейността на българския парламент. Народните представители насърчиха младите хора да бъдат активни граждани на България и Обединена Европа. „Самият факт, че сте победители от конкурса на нашия кандидат за еврокомисар Мария Габриел е показател, че сте знаещи и амбициозни млади хора. На България й предстои да председателства Съвета на ЕС и аз вярвам, че Вие също ще допринесете то да бъде успешно”, заяви Цветан Цветанов. Зам.-председателят на ГЕРБ обсъди с младежите теми като мерките за противодействие на популизма и фалшивите новини, както и важността на справедливостта и правосъдието. Посещението на учениците продължи в пленарна зала, където станаха преки свидетели как се осъществява парламентарния контрол.", "date": "2017.06.30", "title": "Цветанов посрещна в парламента наградени ученици в конкурса на Мария Габриел"}
{"url": "https://www.24chasa.bg/novini/article/6309764", "text": "Българското кисело мляко \"Тримона\", произвеждано в САЩ, получи ново високо признание. То попадна в топ 5 на най-добрите продукти на Световното изложение на храни в Ню Йорк в класацията на известния експерт по био и екохрани Макс Голдбърг, съобщи  В ревюто си за родния продукт Голдбърг пита - чудили ли сте се защо бактерията за киселото мляко се нарича Lactobacillus bulgaricus? И обяснява на американците, че през 1905 година българският учен д-р Стамен Григоров е изолирал бактерията, благодарение на която протича процесът на ферментацията. След това обяснява и как руският д-р Иля Мечников печели Нобелова награда за медицина, доказвайки как киселото мляко влияе положително върху здравето на българите и до края на живота си обяснява на европейците как това не е храна, а истинско лекарство.", "date": "2017.06.30", "title": "Избраха българско кисело мляко в топ 5 на биохраните"}
{"url": "https://www.24chasa.bg/novini/article/6309621", "text": "Русия и Съединените американски щати имат всички възможности за съществен прогрес в отношенията, а също и да подобрят международната ситуация като цяло. Това заяви бившият държавен секретар на САЩ Хенри Кисинджър, говорейки на „Примаковските четения“ в Москва, предава информационната агенция TACC, цитирана от Фокус. „Считам, че имаме всички възможности сега да постигнем достатъчно съществен прогрес не само в подобряването на отношенията между нашите страни, но и за подобряване на международната ситуация като цяло. За тази цел са необходими нашите съвместни усилия“, подчерта един от най-значителните американски дипломати.", "date": "2017.06.30", "title": "Хенри Кисинджър: Възможен е прогрес в отношенията на САЩ и Русия"}
{"url": "https://www.24chasa.bg/novini/article/6309675", "text": "Министърът на туризма Николина Ангелкова се срещна в Белград с главния изпълнителен директор на Европейската хотелиерска асоциация (Хотрек) Кристиан Баран. Разговорът се състоя в рамките на Конференцията за устойчиво развитие на туризма в Дунавския регион: Нови перспективи, съобщиха от пресцентъра на Министерството на туризма. Николина Ангелкова подчерта, че министерството полага целенасочени усилия за промотиране на България като целогодишна дестинация и привличане на по-висок клас туристи. Съвместно с бизнеса се предприемат комплексни мерки за устойчиво развитие на сектора и повишаване качеството на туристическите услуги. \"Убедени сме, че законодателните промени, които инициирахме, ще намалят административната тежест за бизнеса – например с идеята да отпадне прекатегоризацията на местата за настаняване и заведенията за хранене, като част от документите им ще се събират служебно\", коментира българският министър. Тя съобщи още, че се обсъжда и възможността категоризацията на местата за настаняване да бъде комплексна, а не да се категоризират всеки отделен обект в тях. Министър Ангелкова информира също, че се работи и по създаването на туристически инспекторат към институцията, което ще завиши качествения контрол. Ще се въведе и институт по отнемане на звезди за категоризиране при констатирани несъответствия и задължителна проверка на място на всеки три години за това как се спазват нормативите за туристическа дейност. На срещата стана ясно, че активният летен сезон е започнал успешно в страната ни и се очакват много добри резултати – на този етап прогнозите са за 7-10% повече чуждестранни туристи в сравнение с миналата година. През рекордната за българския туризъм 2016-а страната бе посетена от около 8,2 милиона чуждестранни туристи, което е ръст над 16% спрямо 2015 г., заяви министър Ангелкова.", "date": "2017.06.30", "title": "Ангелкова се срещна с директора на Европейската хотелиерска асоциация"}
{"url": "https://www.24chasa.bg/novini/article/6309687", "text": "Говорителят на Кремъл Дмитрий Песков съобщи, че в четвъртък, 29 юни, е взето решение за съгласуване на времето и формата на срещата, която трябва да се състои между държавния глава на Руската федерация Владимир Путин и американския президент Доналд Тръмп в рамките на срещата на Г-20 в Хамбург следващата седмица, предава Интерфакс, цитирана от Фокус. „Вчера бе прието решение по дипломатически канали да започне съгласуването на възможното време и формата на провеждането на подобна среща“, разкри пред журналисти Песков.", "date": "2017.06.30", "title": "Песков: Започна съгласуването на срещата между Путин и Тръмп"}
{"url": "https://www.24chasa.bg/novini/article/6309772", "text": "Окръжна прокуратура – Бургас внесе в съда протест срещу присъда на Окръжния съд в града (от 26.06.2017 г.), с което подсъдимият Димитър Димитров от гр. Бургас е оправдан по обвинение за убийството на наркобоса Иван Костов. Димитър Д. е подсъдим за това, че на 15.11.2015 г., около 19,40 ч., в гр. Поморие, бул. Яворов, пред арт – клуб „Омар”, по начин и средства опасни за живота на мнозина други лица, чрез произвеждане на изстрели с огнестрелно оръжие - пистолет „Макаров”, умишлено умъртвил Иван П. В протеста Окръжна прокуратура – Бургас настоява, при реализиране на наказателната отговорност на подсъдимия, спрямо него да бъде наложено наказание „доживотен затвор“. Очаква се Апелативен съд – Бургас да определи дата на съдебното заседание.", "date": "2017.06.30", "title": "Прокуратурата в Бургас иска доживотен затвор за убиеца на наркобоса Иван Костов"}
{"url": "https://www.24chasa.bg/novini/article/6309817", "text": "Все още двата пътнически автобуса, които се удариха днес на пътя Бургас-Созопол, в района на спирка „Моряк”, не са вдигнати от платното. Чака се тежка техника, която да ги вдигне от мястото на инцидента. Движението остава блокирано, автомобилите се отклоняват през обходен маршрут през село Маринка, уточниха от полицията. В УМБАЛ Бургас  с по-сериозни травми са настанени 52-годишен мъж от Русокастро, който возел чешки туристи към Южното Черноморие.  Вторият пострадал е неговият спътник и представител на чешката фирма-туроператор С.Б., 67 годишен, словашки граждани. Именно автобусът с чехите настига и блъска отзад друг автобус с  бургаска регистрация, собственост на фирма за превози от Китен, в който имало 14 души.    Своевременно към мястото на инцидента се отправили три полицейски екипи, служители от „Районна служба „Пожарна безопасност и защита на населението” – Бургас и екипи на Спешна медицинска помощ. 14 човека от чешката група са отведени и прегледани в болница \"Бургасмед\". Те са без сериозни наранявания, но уплашени от инцидента. Както 24 часа писа по-рано днес, катастрофата  е станала около 09,20 ч.", "date": "2017.06.30", "title": "Пътят за Созопол още затворен, чака се тежка техника за ударените автобуси (Снимки)"}
{"url": "https://www.24chasa.bg/novini/article/6309725", "text": "\"Както разбирам г-н Комитов е посочил, че подава оставка по лични причини. Той е добър професионалист, но уважавам решението му\". Това заяви за \"24 часа\" зам. финансовият министър Кирил Ананиев по повод оставката на д-р Комитов. Както вече съобщихме, шефът на НЗОК д-р Глинка Комитов е подал оставката си. Тя е била депозирана в четвъртък в деловодството на парламента.", "date": "2017.06.30", "title": "Кирил Ананиев: Глинка е професионалист, но уважавам решението му"}
{"url": "https://www.24chasa.bg/novini/article/6309814", "text": "Двама столични катаджии закараха до спешното в \"Пирогов\" шофьор, който е получил тежка бъбречна криза, докато карал. Вчера около 09:30 сутринта Георги Шаламанов и Теодор Александров били изпратени в квартал \"Княжево\" на бул. \"Цар Борис III\". Около 09:30 сутринта шофьор на пернишки голф спрял колата си до тях и ги помолил за помощ. На шофьора му станало лошо и катаджиите повикали линейка.  Тя обаче се забавила около 15 минути и Александров седнал зад волана на голфа, а Шаламанов с патрулката закарали човека до урологията в \"Пирогов\". \"Не сме направили нищо особено, това ни е работата, казаха за \"24 часа\" двамата полицаи. Те обясниха, че и преди са помагали на закъсали шофьори.", "date": "2017.06.30", "title": "Вижте двамата катаджии, закарали човек до спешното"}
{"url": "https://www.24chasa.bg/novini/article/6309886", "text": "Европейският съд по правата на човека в Страсбург може да бъде залят от дела на българи, пострадали от частни съдебни изпълнители. Това предупреди националният омбудсман Мая Манолова след среща с председателя на Европейския съд по правата на човека (ЕСПЧ) Гуидо Раймонди, съобщи пресцентърът на омбудсмана на Република България, цитиран от БТА. Омбудсманът получи пълната му подкрепа по отношение на подетата от нея кампания за ограничаване на извънредните правомощия на частните съдебни изпълнители у нас, в контекста на вече съществуващата практика на Европейския съд. От април т. г. е налице осъдително решение срещу Словения за това, че за малък дълг от 170 евро е продадено на половин цена жилището на гражданин на Словения, като държавата е осъдена на близо 85 000 евро обезщетение за това действие. Мая Манолова и зам.-омбудсманът Диана Ковачева бяха на двудневно работно посещение в Страсбург, като в рамките на визитата проведоха срещи и с изпълнителния секретар на Комитата против изтезанията Жерон Шокенброк, с директора на дирекция Права на човека Христос Джакомопулос, със зам.-генералния секретар на Съвета на Европа Габриела Байтани - Дрогони, с комисаря по правата на човека Муйжниекс, със специалния представител на генералния секретар по миграцията и бежанците Турбьорн Ягланд - Томаш Бочек, както и с европейския омбудсман Емили О' Райли. По време на едночасовия разговор с председателя на ЕСПЧ Гуидо Раймонди, Мая Манолова подробно го информира за пакета от законодателни промени, внесени от нея през м.май в Народното събрание, срещу извънредните правомощия на частните съдебни изпълнители. Сред предложенията й са длъжниците да могат да обжалват оценката на недвижимите имоти, за да не се продават жилищата им на безценица, да няма запор на заплати и имущество за дълг от 100 лева. Освен това Манолова предлага да бъде коригиран несеквестируемият доход, който не е променян от 2008 г., когато минималната работна заплата бе 460 лв., а също така и намаляване на таксите на частните съдебни изпълнители. Идеята е сборът от всички такси да не надвишава размера на задължението и длъжникът да не дължи такси, когато плаща в срока за доброволно изпълнение. \"След осъдителното решение срещу Словения, България е изправена пред ситуацията да плаща сериозни обезщетения на всеки гражданин, който се оплаче в Страсбург за това, че жилището му е продадено на половин цена, без да може да обжалва оценката, за малък дълг, т.е за ежедневната практика на частните съдебни изпълнители в България, от която потърпевши са не десетки, не стотици, а хиляди български граждани\", е категоричната позиция на Манолова. Гуидо Раймонди прие поканата на омбудсмана и доц. Ковачева да бъде гост на конференция през септември, с която ще бъде отбелязана 25-ата годишнина от присъединяването на България към Европейската конвенция по правата на човека. По-късно на срещата с европейския омбудсман Емили О'Райли Мая Манолова настоя тя да се ангажира с темата по проблема за различния стандарт на храните в Източна, Централна и Западна Европа. \"Съгласихме се с г-жа О'Райли, че европейските потребители, независимо дали живеят в София, в Берлин или Париж, имат равни права, имат право да консумират храни и изобщо стоки с еднакво качество\", коментира след срещата Манолова. Тя информира О' Райли за намерението си да покани всички европейски омбудсмани да излязат с обща позиция за това, че е недопустимо стоки от една и съща марка да се предлагат с различно качество в различните европейски страни. Освен това омбудсманът ще настоява пред българските евродепутати от всички политически сили да започнат процедура по промяна в европейската директива, защитаваща потребителите и в общия регламент за храните. Европейският омбудсман от своя страна обеща да играе координираща функция в процеса по изработването на общата позиция на европейските омбудсмани.", "date": "2017.06.30", "title": "Мая Манолова отнесе проблема с частните съдебни изпълнители в съда в Страсбург"}
{"url": "https://www.24chasa.bg/novini/article/6309884", "text": "Генералният секретар на ООН Антониу Гутериш се присъедини към разговорите на високо равнище за повторно обединяване на етнически разделения остров Кипър с надеждата, че той може да помогне на преговарящите страни да преодолеят противоречията, предаде Асошиейтед прес, цитирана от БТА. Двудневните разговори в швейцарския курорт Кран Монтана досега не са довели до реален напредък в преговорите по ключовия въпрос за сигурността в евентуален федерален Кипър. Гутериш ще разговаря с кипърския президент Никос Анастасиадис и лидера на кипърските турци Мустафа Акънджъ, както и с високопоставени дипломати от т.нар. страни гарантки /Гърция, Турция и Великобритания/ за начините за преодоляване на противоречията.", "date": "2017.06.30", "title": "Антониу Гутериш се присъедини към преговорите за обединение на Кипър"}
{"url": "https://www.24chasa.bg/novini/article/6309900", "text": "Млада жена на възраст 22 години загина при битов пожар в жилищна кооперация в квартал \"Бадема\" в Хасково. Сигналът за инцидента е подаден в 11,56 часа днес, съобщи пожарната. Огънят е възникнал в апартамент на третия етаж на жилищния блок. Причините засега не са известни, извършва се оглед, уточни инспектор Пламен Петков. Три екипа огнеборци са били изпратени на произшествието. Трупът на жертвата е бил намерен при влизането на пожарникарите в жилището.", "date": "2017.06.30", "title": "22-годишно момиче загина при пожар в Хасково"}
{"url": "https://www.24chasa.bg/novini/article/6309894", "text": "Европейската перспектива за държавите от Балканите няма алтернатива. Българското председателство ще направи всичко възможно и ще полага усилия тази перспектива да стане по-осезаема. Това заяви заместник министър-председателят по правосъдната реформа и министър на външните работи Екатерина Захариева в изказването си днес пред Съвета на министрите на външните работи на страните-членки от Процеса за сътрудничество в Югоизточна Европа (ПСЮИЕ) в Дубровник, съобщиха от пресцентъра на Министерство на външните работи. Вицепремиерът Екатерина Захариева е част от правителствена делегация, водена от премиера Бойко Борисов в Република Хърватия, за участие в заключителните срещи на Хърватското председателство на ПСЮИЕ. В речта си Захариева подчерта изключителната роля на форума за политическия диалог за страните от региона и акцентира върху мястото на Процеса за сътрудничество в Югоизточна Европа в българската външна политика - едно от най-големите постижения в последните две десетилетия по отношение на многостранното сътрудничество. „С голямо удовлетворение бих искала да отбележа, че съществуващата приемственост в приоритетите на бившите, действащи и предстоящите председателства е насочена върху необходимостта за активното сътрудничество в Югоизточна Европа. Трите основни компонента - транспорт, енергетика и социалното измерение, са стъпка към повишаване на привлекателността на региона за чуждестранни инвестиции”, каза още първият ни дипломат. Захариева подчерта и конкретните ползи от трите области на сътрудничество. Развитието на транспортната инфраструктура повишава конкурентоспособността и увеличава мобилността на услугите. Енергийните проекти и плановете за изграждане на газовия хъб „Балкан” ще допринесат за устойчивото развитие и диверсификацията на целия регион. Съгласуването на социалните политики и планираната среща на експерти от социалните министерства през ноември т. г. в София също трябва да бъде обвързана с конкретни цели. По думите на Захариева характерната черта на ПСЮИЕ, основана на принципа на регионалната принадлежност, позволява организацията успешно да изпълнява ролята на автентичния глас на държавите от Югоизточна Европа, като по този начин внася сериозна легитимност в действията си и решителност в рамките на диалога с ЕС. Към настоящия момент ПСЮИЕ е водещият политически формат на сътрудничество в Югоизточна Европа – фактор за сигурност, стабилност и просперитет в региона, както и приоритетен по отношение на европейската интеграция на страните от Балканите.", "date": "2017.06.30", "title": "Захариева пред колегите си от Балканите: Европейската перспектива за региона няма алтернатива"}
{"url": "https://www.24chasa.bg/novini/article/6309907", "text": "Председателят на Парламентарната група на ГЕРБ и зам.-председател на партията Цветан Цветанов проведе среща с председателя на организацията на евреите в България „Шалом“ д-р Александър Оскар и председателя на фондация „Цедака“ и член на Изпълнителното бюро на организацията на евреите в България д-р Максим Бенвенисти, съобщиха от пресцентъра на ГЕРБ. Двамата съобщиха на Цветанов новината, че на България е даден статут на кандидат-член в Международния алианс за възпоменание на Холокоста, което дава ясна перспектива за пълноправно членство на страната ни в организацията в следващата една година. Гостите запознаха Цветанов с дейността на „Шалом“ в подкрепа на усилията на Министерството на външните работи в тази насока. По време на срещата представителите на организацията на евреите в България подчертаха ефективната работа на Националния съвет за сътрудничество по етническите и интеграционните въпроси в периода 2009-2013 г., когато Цветан Цветанов е бил председател на съвета в качеството си на заместник министър-председател и министър на вътрешните работи. Д-р Александър Оскар и д-р Максим Бенвенисти предадоха специални поздрави на зам.-председателя на ГЕРБ от председателя на Американския еврейски комитет Дейвид Харис. Участниците в срещата отбелязаха високата оценка, която редица организации и държавни институции в САЩ дават на ясно изразените от Цветанов позиции във връзка с атентата на летището в Сарафово през 2012 г., които дадоха тласък на формирането на обща позиция на Европейския съюз по противодействието на тероризма. По време на срещата бяха разисквани и основни акценти от работата на „Шалом“. Двамата представители на организацията заявиха желанието си да подпомогнат усилията на Народното събрание, на правителството на Бойко Борисов и на всички институции за утвърждаване на толерантността в страната ни. Д-р Александър Оскар и д-р Максим Бенвенисти представиха своите идеи за отбелязване на 75-тата годишнина от спасяването на българските евреи и с благодарност приеха готовността на Цветан Цветанов да съдейства максимално за достойното отбелязване на тази годишнина. От своя страна, председателят на ПГ на ГЕРБ оцени високо идеята за представяне на различни аспекти от историята и живота на еврейската общност в България пред политици от всички партии. Той заяви готовност в рамките на Лятната академия на МГЕРБ да бъде отделен специален панел по темата. Цветан Цветанов очерта пред д-р Оскар и д-р Бенвенисти възможните тенденции за утвърждаване на толерантността в българското общество, което изисква активно участие от страна на институциите, НПО-та и особено добрият личен пример на политиците.", "date": "2017.06.30", "title": "Получихме статут на кандидат за член в Международния алианс за възпоменание на Холокоста"}
{"url": "https://www.24chasa.bg/novini/article/6309906", "text": "Германското правителство взе решение да ограничи възможностите за представители на чужди държави да правят митинги и предизборни агитации в Германия. Това заяви на брифинг в Берлин говорителят на външното министерство Мартин Шефер, цитиран от Асошиейтед прес и БТА. За да организират митинги с живеещите в Германия свои граждани, страните ще трябва да искат специално позволение от германските власти, става ясно от циркулярно писмо, разпратено до акредитираните в Берлин дипломатически представителства. Шефер каза, че Германия ще дава автоматичен отказ, ако в съответната страна предстоят избори в следващите три месеца. За държавите членки на Европейския съюз няма да важи това правило. Говорителят призна пред репортери в Берлин, че решението е взето в резултат от \"опита от последните месеци\" и по-конкретно спора с Турция. Германия обяви вчера, че няма да даде позволение на Турция президент Реджеп Тайип Ердоган да изнесе реч пред турсаката диаспора, когато отиде в Хамбург за срещата на Г-20.", "date": "2017.06.30", "title": "Германия ограничава правото на чужди политици да агитират в страната"}
{"url": "https://www.24chasa.bg/novini/article/6309600", "text": "През юни инфлацията в еврозоната се понижи под целевото равнище на Европейската централна банка (ЕЦБ) от два процента – данни, които до голяма степен се дължат на резкия спад в цените на енергията, съобщава AFP, цитирана от “Фокус“. Инфлацията на потребителските цени в 19-те държави от еврозоната с 19 падна от 1,4 % през май до 1,3 % през юни, сочат данни на статистическата служба на Европейския съюз (Евростат).", "date": "2017.06.30", "title": "Евростат: Инфлацията в еврозоната пада до 1.3% през юни"}
{"url": "https://www.24chasa.bg/novini/article/6309430", "text": "В петък в адриатическия град Дубровник започва среща на високо равнище на лидерите на страните от Процеса за сътрудничество в Югоизточна Европа (ПСЮИЕ), припомня македонската електронна медия „Плус Инфо“, цитирана от Фокус. На форума, чиито домакин е хърватският президент Колинда Грабар Китарович, участват министър-председателят на България Бойко Борисов и македонският държавен глава Георги Иванов. Събитието маркира края на председателството на Хърватия на ПСЮИЕ. Като продължение на срещата, за събота, 1 юли, е предвидено провеждането на традиционния Дубровнишки форум. В Дубровник пристигнаха и президентите на Косово, Словения, Черна гора и Сърбия, а също и турският вицепремиер Тургул Туркеш. Паралелно с тяхната среща ще се проведе и заседание на външните министри на страните участнички.", "date": "2017.06.30", "title": "В Дубровник започна срещата на държавите от ПСЮИЕ, Борисов ще представи България"}
{"url": "https://www.24chasa.bg/novini/article/6309429", "text": "34-годишният Георги В. от Варна е задържан за срок до 72 часа с постановление на наблюдаващия делото прокурор в Окръжната прокуратура във Варна, след като е привлечен като обвиняем за държане без надлежно разрешение на наркотични вещества. Това съобщиха от пресцентъра на Апелативна прокуратура – Варна. Днес Окръжната прокуратура във Варна ще внесе искане за определяне на мярка за неотклонение „Задържане под стража“ във Варненския окръжен съд. На 26 юни 2017 г. около 18,10 часа е била извършена полицейска проверка на автомобил „Хонда“, управлявана от обвиняемия. На задната седалка в автомобила в пластмасова кутия са намерени пакетчета със суха тревиста маса, електронна везна, мелничка и пакетче с кристално вещество. Водачът и неговият спътник – 30-годишният Даниел Г. от Варна, са задържани за срок до 24 часа. При задържането Георги В. побягнал и влязъл в района на пристанище Варна. Прескочил последователно две огради. При падане 34-годишният мъж се наранил и бил настанен под полицейска охрана в болницата. Направената експертна справка на откритите наркотични вещества установила, че тревистата маса е марихуана с тегло 32,53 гр., а кристалите са амфетаминопроизводна субстанция с тегло 0,08 гр.", "date": "2017.06.30", "title": "Задържаха наркоразпространител, опитал да избяга от полицейска проверка"}
{"url": "https://www.24chasa.bg/novini/article/6309449", "text": "Директорът на Националната здравноосигурителна каса (НЗОК) Глинка Комитов е подал оставка, обяви пред журналистите в Народното събрание (НС) председателят на парламентарната здравна комисия Даниела Дариткова. Оставката е депозирана вчера след 17 ч в деловодството на НС. Мотиви за решението не са посочени. Комитов се е позовал на Закона за здравното осигуряване, който дава право шефът на НЗОК да си тръгне по своя воля. След като парламентът освободи Комитов, в 30-дневен срок трябва да му избере наследник. Това обясни пред журналисти Дариткова. Тя уточни, че мотивите на Комитов, който преди това бе депутат от ГЕРБ, са лични. А също - че управляващите все още нямат фаворит за поста. Нов директор на здравната каса ще има преди депутатската ваканция през август, категорична е Дариткова.                                                                                                                                                                                                                                                                                    ", "date": "2017.06.30", "title": "Шефът на здравната каса подаде оставка, мотивите му - лични"}
{"url": "https://www.24chasa.bg/novini/article/6309445", "text": "Полицията разкри нива, засадена с коноп, край с. Плоски. Това съобщиха от пресцентъра на ОДМВР-Благоевград. Полицейски служители от Сандански са установили нива с площ около 80 кв.м. в местността Зандана, землище на с. Плоски, със засадени 41 броя растения от рода на конопа, с бруто тегло 25 килограма. По случая е образувано досъдебно производство срещу неизвестен извършител. Работата по случая продължава. ", "date": "2017.06.30", "title": "Разкриха нива, засадена с канабис край Благоевград"}
{"url": "https://www.24chasa.bg/novini/article/6309462", "text": "Андон Дончев от \"Воля\" е гласувал вчера с картата на колегата си Симеон Найденов, обяви самият той на брифинг в кулоарите на парламента. Целта му била да докаже, че е пробита системата в пленарната зала, която бе приета още в първия мандат на ГЕРБ и според която пултът не отчита глас, без да е придружен с така наречените \"координати на точки\" от палеца на съответния народен представител.", "date": "2017.06.30", "title": "\"Воля\": Още се гласува с чужди карти"}
{"url": "https://www.24chasa.bg/novini/article/6309250", "text": "Специалната прокуратура в Македония е повдигнала обвинения на 94 души във връзка със скандала с незаконните подслушвания, който доведе до свалянето от власт на предишното правителство, предаде ДПА, цитирана от БТА. Това съобщи специалният прокурор Катица Янева. Имената на заподозрените не се съобщават, но вероятно сред тях е и това на бившия премиер Никола Груевски, както и на други високопоставени членове на правителството му, отбелязва агенцията. Груевски, премиер от 2006 до началото на 2016 г., заяви пред репортери, че обвиненията са \"политически мотивирани\". Специалната прокуратура бе създадена в резултат на преговори под егидата на ЕС през 2015 г. като част от усилията за преодоляване на политическата безизходица. Лидерът на социалдемократите Зоран Заев обвинява Груевски в подслушване на 20 хиляди македонци с цел да засили хватката си върху властта. Смята се, че сред подслушваните са били политици, правителствени представители, активисти, журналисти и съдии. Скандалът в крайна сметка доведе до предсрочни избори през декември, на които ВМРО-ДПМНЕ отново получи повечето от гласовете, но не можа да намери съюзници, за да състави парламентарно мнозинство.", "date": "2017.06.30", "title": "Специалната прокуратура в Македония повдигна обвинения на 94 души"}
{"url": "https://www.24chasa.bg/novini/article/6309427", "text": "Две момичета се удавиха в Искър до плевенското село Ставерци в четвъртък. По-късно същия ден от реката е извадено тялото на 13-годишна. При полицейския оглед по трупа не са открити следи от насилие. И в петък спасители от Плевен и Монтана продължават издирването на 14-годишна, погълната от Искър. Екипите обхождат и претърсват реката, за да открият тялото й. По първоначална информация момичетата влезли да се къпят, но течението ги повлякло и повече не се показали. Това съобщи плевенската полиция в петък.", "date": "2017.06.30", "title": "Продължава издирването на едно от децата, удавили се в река Искър"}
{"url": "https://www.24chasa.bg/novini/article/6309447", "text": "Във връзка с новите цени на електроенергията, които влизат в сила от 01 юли 2017 г., „ЧЕЗ Разпределение България“ АД започва извънредно отчитане на електромерите на клиентите. Графикът на извънредния отчет е публикуван на сайта на дружеството  . Информация може да се получи също в центровете за обслужване на клиенти на ЧЕЗ и на денонощната телефонна линия  . С цел да се обезпечи бързото и качествено отчитане на електромерите, компанията ангажира допълнително 328 служители. Всички отчетници ще работят с удължено работно време, както и в почивните дни – на 1 и 2 юли. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. С цел гарантиране на максимална коректност при таксуване на консумираната електроенергия, клиентите имат възможност сами да отчетат показанията на електромерите си на 30 юни 2017 г. Самоотчитането е по желание и не отменя извършването на месечен отчет от страна на дружеството. Клиентите, които желаят да се възползват от тази възможност, трябва да направят своя отчет на 30 юни 2017 г. и да подадат данните към компанията между 1 и 5 юли на телефонната линия 0700 10 010 (меню 2), на  , през уеб-сайта  , меню „Самоотчет“ и в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, трите имена на титуляра и адреса на обекта, за който се декларират показания. Подадените данни за самоотчет през този период се считат за отчетено потребление към 30.06.2017 г., включително. Фактурите през месец юли ще съдържат две стойности за използваната електроенергия – по стари и по нови цени.", "date": "2017.06.30", "title": "ЧЕЗ извършва извънреден отчет на електромерите във връзка с новата цена на електроенергията"}
{"url": "https://www.24chasa.bg/novini/article/6309466", "text": "Деветимата биячи на гребците от спортен клуб \"Асеновец\" бяха докарани с маски на лицата в Асеновградския районен съд. От охраната обясниха, че това е превантивна мярка, тъй като имало морбили в пловдивския затвор, а с едни и същи автомобили се транспортират, както задържани, така и в следствения ареста, така и затворници. Биячите не отговориха на нито един от репортерските въпроси през цялото време стояха с наведени глави. Само един от тях се подразни и се обърна към полицаи да спрат фотографите да ги снимат. Адвокат Красимир Елдъров, който е защитник на трима от обвиняемите заяви пред съда, че днес сутринта техни близки са им дали да подпишат документи, че няма да припарват до съда.  По настояване на Елдъров съдът постанови да бъде дадена възможност на поне един представител от семействата на обвиняемите да присъстват в залата. Дадена бе възможност на адвокатите да се запознаят с материалите по делото като заседанието бе отложено за 13 ч. В момента съдът в Асеновград е под полицейска обсада. На място бе и шефът на пловдивската полиция старши полицай Атанас Илков за да види каква е организацията.           ", "date": "2017.06.30", "title": "Деветимата биячи на гребците с маски в съда, имало морбили в затвора"}
{"url": "https://www.24chasa.bg/novini/article/6309473", "text": "След подаден сигнал ломските полицаи започнали спецакция за залавянето на наркопласьори. В резултат на проведените мероприятия , около 22.20 ч. в гр. Лом, кв. Младеново, на площада са засечени лицата Г. А. на 37 години, В. Р на 21 години и Е. М. на 27 години от Лом в момент на уговаряне на сделката с наркотични вещества. В лек автомобил марка Ауди , в дамска чанта, са намерени 1 полиетиленов плик, съдържащ 8 топчета зелена суха тревиста маса с общо тегло 5,29 грама, полиетиленов плик, съдържащ суха зелена листна маса с тегло 21,32 грама, като при направеният полеви тестове веществата реагират на канабис. В близост е намерена и електронна везна, неустановена марка, а под предна дясна седалка е бил скрит газов пистолет със 7 боеприпаси. В непосредствена близост до лек автомобил марка \"Мерцедес\", бяха намерени 1 полиетиленов плик, съдържащ суха зелена листна маса с общо тегло 100 грама, който при направения полеви тест реагира на канабис и 1 политиетиленов плик с бяло на цвят, твърдо вещество, във вид на две бучки, с общо тегло 101, 24 грама, което при направения полеви тест реагира на амфетамин. При направения личен обиск на лицата е намерена сумата от 650 лева и 150 евро. Лицата са задържани в РУ-Лом. за срок от 24 часа.", "date": "2017.06.30", "title": "Ломски ченгета закопчаха трима въоръжени дилъри на дрога"}
{"url": "https://www.24chasa.bg/novini/article/6309475", "text": "Бързо производство за закана за убийство е започнато в РУ – Горна Оряховица срещу 54-годишен мъж от с. Джулюница, съобщи МВР. В петък в 3,13 ч. призори в полицията е получен сигнал за пристигнал в жилището на тъжителката в Лясковец мъж, който отправял закани за убийство към намиращите се в къщата. Изпратеният на мястото полицейски екип е установил в жилището 54-годишния С. И. Преди време той имал близки отношения със стопанката и същата нощ заплашвал със смърт нея  и съседа й, който се намирал в жилището. Мъжът е задържан за срок до 24 часа по ЗМВР.", "date": "2017.06.30", "title": "Арестуваха ревнивец, заплашил с убийство лясковчанка и съседа й"}
{"url": "https://www.24chasa.bg/novini/article/6309493", "text": "Площта на горския пожар, който избухна вчера в Чернобилската зона на евакуация, се е съкратила наполовина, но в зоната на пожара все още има 2,5 пъти по-високо от допустимото наличие на цезий-137, съобщиха украинските власти, цитирани от ТАСС и БТА. Възпламеняването на остатъчна дървесина и ниска растителност е започнало вчера в района на бившето село Бурякивка вследствие на технологичен добив на дървесина. За ликвидиране на пожара са привлечени хеликоптер \"Ми-8\" и два противопожарни самолета \"Ан-32П\". Пожари на гори и торф в Чернобилската зона на евакуация е имало и преди. През април 2015 г. огънят обхвана около 400 хектара от зоната, а миналата година също имаше пожари, припомня ТАСС. ", "date": "2017.06.30", "title": "Горски пожар гори в района на Чернобил"}
{"url": "https://www.24chasa.bg/novini/article/6309501", "text": "За около час тази сутрин Педогогическият съвет на Гимназията по туризъм реши единодушно да наложи най-тежкото наказание на Мартин Цанов - преместване в друго училище, съобщава  . Това стана факт от втория опит след като преди седмица Съветът се събра, но не дойдоха родителите на момчето. Така, според новия закон за училищното образование, без тях наказание не можеше да бъде наложено. Днес те също не присъстваха на съвета. Преместването на десетокласника ще стане факт от новата учебна година.", "date": "2017.06.30", "title": "Местят в друго училище ученика, който ритна учителка"}
{"url": "https://www.24chasa.bg/novini/article/6309502", "text": "Криминалисти от РУ-Ловеч задържаха четирима криминално проявени мъже от с. Славяни, след като те се връщали от успешен набег в друго село. Спипали ги в понеделник в ранни зори - в 4.50 часа. Апашите, на възраст 28, 33 и двама на по 31 години, се предвижвали с конска каруца из слънчогледов масив край селото. Ловешките полицаи разполагали с предварителна информация, че те се завръщат от с. Горан, където обрали частен дом. Плячката им се състояла от елинструменти, кабели с различна дължина и сечение и съдове от цветни метали. При задържането им крадците оказали съпротива и наранили леко трима служители на РУ-Ловеч. Работата по случая продължава, образувани са две досъдебни производства.", "date": "2017.06.30", "title": "Спипаха четирима апаши след кражба в ловешко село"}
{"url": "https://www.24chasa.bg/novini/article/6309517", "text": "\"Управителят на здравната каса д-р Глинка Комитов е депозирал оставката си в Народното събрание в 17 ч в четвъртък, като се е позовал на Закона за здравното осигуряване. Мотивите му са изцяло лични\". Това съобщи за \"24 часа\" д-р Даниела Дариткова, шеф на здравната комисия в НС.  За мотивите д-р Дариткова научила в личен разговор с д-р Комитов. Оставката трябва да се гласува от парламента. След това се обявява процедура за избор на нов управител на НЗОК, като всеки може да предлага кандидати, обясни д-р Дариткова. В срок до 30 дни след приемането на оставката трябва да е избран нов управител. На въпрос дали има напрежение между касата и изпълнителите на медицинска помощ - болници, джипита, специалисти и др., д-р Дариткова отговори: \"Напрежение имаше наистина около новата методика за финансиране на болничната помощ, но с послезното решение на надзорния съвет на НЗОК дисбалансите се преодоляха\". Д-р Глинка Комитов бе потърсен за коментар, но не отговори на мобилния си телефон.", "date": "2017.06.30", "title": "Дариткова говорила с Комитов, той й обяснил мотивите за оставката - изцяло лични"}
{"url": "https://www.24chasa.bg/novini/article/6309536", "text": "Председателствата на най-малките държави са най-успешните, заяви днес председателят на Европейската комисия Жан-Клод Юнкер. Той направи този коментар по повод започващото утре председателство на Естония на Съвета на ЕС, предава БТА. Все още нямам смартфон, не ставам за премиер на Естония, добави Юнкер. Той уточни, че естонският премиер Юри Ратас му изпратил покана да посети Талин с пощенска картичка. Цифровизацията трябва да стане част от европейската ДНК, заяви Юнкер. По неговите думи развитието на мобилните мрежи от пето поколение (5G) ще донесе милиарди евро икономически ползи и ще създаде стотици хиляди нови работни места. Премиерът Ратас отбеляза, че най-важната цел на естонското председателство е Европа да бъде по-обединена и по-силна, да намери пресечната точка между различните интереси. Искаме свободното движение на данни да бъде петата свобода в ЕС, добави Ратас.", "date": "2017.06.30", "title": "Юнкер: Председателствата на най-малките държави са най-успешните"}
{"url": "https://www.24chasa.bg/novini/article/6309522", "text": "Тунелът под Шипка е приоритет. Той ще бъде направен след завършването на околовръстния път и може би ще е първият проект, който ще пуснем като пилотен под формата на концесия или публично частно партньорство, обяви министър Николай Ненков. Той отговори на въпрос на габровски журналист по време на дискусията за магистрала \"Хемус\" и развитието на Северна България, организирано от \"24 часа\" вчера във Велико Търново. Нанков увери, че с европейско финансиране или с друг ресурс. Кметът на Шумен Любомир Христов илюстрира с пример нуждата от съединяването на трасето на “Хемус” . “От Шумен до Варна за 40 минути, а до Търново - 2 часа и 20 минути. Разликата в километри е само 40”, каза кметът. Управници от малки и големи населени места от Севера задаваха въпроси за реконструкция и ремонти на Ришкия и Върбишкия проход, третокласни трасета и за това как може да се спрат обжалванията на обществените поръчки. “Трябва да направим малко по-лек режима за обжалването. Обмисляме дали да не се внася по-голяма гаранция, но това дава възможност на фирмите да упражнят своите права”, отвърна министърът. Николай Нанков обясни още, че за ремонтите и рехабилитацията на второкласната и третокласната пътна мрежа особено важно е въвеждането на толсистемата. “Ако европейските фондове не са панацея, Със сегашния модел на винетно облагане само ще си говорим. С въвеждането на толсистемата още в края на 2018 г. ще започнем да генерираме ресурс от транзитния тежкотоварен трафик”, убеден е министърът. Той направи сравнение, че преминаването у нас сега е най-евтино - 21 лв. струва да минеш от Дунав мост до Свиленград. “С толтаксите това ще бъде избегнато. Ще имаме над 500 000 лв. приходи още първата година. Това може да стане в краткосрочен времеви аспект, а не да си говорим 20 години. Темата с толтаксите е водещ приоритет и няма да разчитаме на европейско финансиране, а ще станем самоиздържащ се сектор”, подчерта Николай Нанков. Кметът на Силистра Юлиян Найденов и попита кога ще се случи това. По поречието на река Дунав в българо-румънската част имаме само два моста - при Видин и Русе, каза Найденов и припомни идеята за изграждане на мост край Силистра, тъй като поречието от 403 км не се ползва по най-добрия начин. В Германия, Унгария, Австрия река Дунав е изключително плавателна. Нашата част на Дунава не се използва и не се развива, както трябва да бъде. Най-краткият път до бившите съветски републики е Силистра-Кълъраш и спестява над 100 км, коментира кметът. Според него мостът е от голямо значение още повече в контекста на магистрала “Хемус”. “Не забравяйте, че най-североизточната част на България е град Силистра. Миналата година статистика показа, че Силистра, Разград, Търговище са най-изоставащи. Тогава помолихме да гарантирате, че ще бъдат подпомогнати. Да, сега казвате, че това ще се случи, вярвам, че това ще донесе равновесие в отделните региони в страната”, добави кметът Найденов. Регионалният министър подчерта, че най-важно е Ако има трети мост над Дунав, той със сигурност ще е край Русе или Силистра, каза Нанков. “Когато аз бях зам.-министър през 2011 г., поставихме въпроса за комитета за наблюдение на програмата за България - Румъния. Ако трябва да сме честни, по-глобалният въпрос е дали изграденият вече мост Видин-Калафат изпълнява своята основна роля. Мостът край Видин е част от трансевропейски коридор номер 4. Съоръжението обаче не се използва пълноценно, смята Нанков. Според него, вместо целият трафик да минава оттам, 60% от транзитното движение е по коридор 10. Инфраструктурата е основен проблем и би следвало да е основен приоритет, заяви Валентин Ламбев от БСП. Това, което мога да споделя като извод, е, че има консенсус независимо от политическите различия. Можем да се обединим от националния приоритет, каза той. Министърът изрази позитивната си реакция, че има постигнат консенсус. Зарадвах се, като чух, че представител на БСП говори за инфраструктурата и развитието ѝ като основен приоритет за развитие и не само на Северна България. Това означава, че в момента имаме политически консенсус, каза Нанков. Емил Гатев от “Идеал Стандарт Видима” в Севлиево пък постави въпроса дали градът, който и в момента е промишлен център, ще бъде свързан с магистрала “Хемус”. Всеки ден от нашия завод излизат 50 тира, по толкова са и от другите предприятия, обясни той. но първо трябва да видим какво ще е трасето, когато излезе ОВОС-ът, отговори му Нанков. Велико Търново няма да стане икономически център, ако не бъде свързано с летището и гарата в Горна Оряховица, обясниха хора от залата на министъра. За целта трябвало да се направи 1,6 км тунел под Арбанаси. За Ловешка област проектът “Хемус” е жизненоважен, това ще спаси областта, включи се в дискусията и областният управител на Ловеч Георги Терзийски. Проф. Иван Тютюнджиев, декан на историческия факултет на ВТУ, описа пък трите пътя от Античността, които минават през региона. Всички без значение какви са пристрастията им прокарват единна програма. Пътят е част от тази програма и тя трябва да е свързана с артериите от Античността - Виа Игнация, Виа Диагоналис и Северният път, изброи той.", "date": "2017.06.30", "title": "Като се завърши \"Хемус\", ще има и трети мост над Дунав - при Силистра или Русе (Видео)"}
{"url": "https://www.24chasa.bg/novini/article/6309539", "text": "Искането на Окръжната прокуратура във Варна да бъде взета мярка за неотклонение „Задържане под стража“ на 34-годишния Георги В. от Варна е уважена от състав на Варненския окръжен съд, съобщиха от Апелативна прокуратура-Варна. До момента обвиняемият за държане на наркотични вещества без надлежно разрешение бе задържан за срок до 72 часа с постановление на наблюдаващия делото прокурор в Окръжната прокуратура във Варна На 26 юни 2017 г. около 18.10 часа е била извършена полицейска проверка на автомобил „Хонда“, управлявана от обвиняемия. На задната седалка в автомобила в пластмасова кутия са намерени пакетчета със суха тревиста маса, електронна везна, мелничка и пакетче с кристално вещество. Водачът и неговият спътник – 30-годишният Даниел Г. от Варна, са задържани за срок до 24 часа. При задържането Георги В. побягнал и влязъл в района на пристанище Варна. Прескочил последователно две огради. При падане 34-годишният мъж се наранил и бил настанен под полицейска охрана в болницата. Направената експертна справка на откритите наркотични вещества установила, че тревистата маса е марихуана с тегло 32,53 гр., а кристалите са амфетаминопроизводна субстанция с тегло 0,08 гр. Определението на Варненския окръжен съд подлежи на обжалване пред Апелативния съд във Варна.", "date": "2017.06.30", "title": "Задържаха за постоянно наркоразпространител, опитал да избяга от полицейска проверка"}
{"url": "https://www.24chasa.bg/novini/article/6309538", "text": "77-годишна жена пострада при пътен инцидент в Свищов. Произшествието е станало в четвъртък сутринта. По първоначална информация лек автомобил “Мазда“, управляван от 35-годишния Н. Н. от същия град при маневра на заден ход блъснал неправилно пресичащата пешеходка. В резултат на това възрастната жена е с фрактура на ключицата и е откарана за лечение в плевенската болница, без опасност за живота. По случая е започнато досъдебно производство. ", "date": "2017.06.30", "title": "Пешеходка със строшена ключица,\nблъсна я кола на заден ход"}
{"url": "https://www.24chasa.bg/novini/article/6309547", "text": "ДПС осъди проявите на агресия в Асеновград. Това стана ясно след изказване на лидерът на ДПС Мустафа Карадайъ в декларация от парламентарната трибуна. Поводът за изказването му е нападението от цигани срещу момичета, които тренирали на гребната база в Асеновград. \"Ролята на политиците е да успокоят обществото, за да не се нагнетява омраза\", заяви Карадайъ. Според него официализирането на омразата е на път да създаде проблеми пред страната и подчерта, че пожарът не се гаси с бензин. Карадайъ критикува остро вицепремиера Валери Симеонов, който според заглавия от вестници, които той цитира е отложил заседанието в Министерския съвет, за да се разправя с циганите в Асеновград, и попита кой е дал мандат на вицепремиера да определя инцидента като етническо противопоставяне.", "date": "2017.06.30", "title": "ДПС осъди проявите на агресия в Асеновград"}
{"url": "https://www.24chasa.bg/novini/article/6309548", "text": "Отново напрежение между Берлин и Анкара - след като федералното правителство отхвърли искането за изнасянето на реч на Реджеп Тайип Ердоган пред свои сънародници в Германия, турското правителство реагира със силно възмущение, пише  немското издание Focus, цитирано от Фокус Говорителят на Ердоган Ибрахим Калън коментира, че решението на властите в Берлин е „несъвместимо с приятелски отношения\". По-рано министърът на външните работи на ФРГ Зигмар Габриел (ГСДП) подчерта, че „с оглед на положението на конфликт с Турция\" в момента организирането на подобно събитие на германска земя „не е уместно.\" В рамкиите на посещение в Русия, Габриел потвърди, че е имало „официална молба от Турция\" за провеждане на среща между Ердоган и турски граждани в Германия. По искане на Анкара събитието трябваше да бъде организирано преди или в края на срещата на върха на Г-20, която ще се проведе следващата седмица в северния ханзейски град Хамбург, припомня изданието.", "date": "2017.06.30", "title": "Бундестагът отхвърли молбата на Ердоган за официална изява преди срещата на Г-20"}
{"url": "https://www.24chasa.bg/novini/article/6309549", "text": "„Борисов да дойде да обясни- защо нарушава правилника на НС и какви ще са приоритетите на председателството“. С тези думи се обърна лидерът на БСП Корнелия Нинова към председателя на НС Димитър Главчев. Тя обясни, че чл. 99 от Правилника за дейността на НС казва, че на питания се отговаря в срок до 14 дни от регистрирането им, с възможност министър-председателят да поиска продължаване на срока не повече от 7 дни, след тези 14, информираха от пресцентъра на БСП. „Задала съм питане на 05.06.2017г. към министър-председателя Бойко Борисов. Допустимият срок с възможността за отлагане изтече на 26.05.2017г. Питането ми е за приоритетите на Българското председателство и позицията на премира, и правителството по 5-те сценария за развитие на Европа, предложени в „Бялата книга“, заяви Корнелия Нинова. Тя подчерта, че в последните дни се занимаваме с председателството на друго, много ниско равнище – обществени поръчки, плочки и съмнение за корупция. Според нея пропускаме голям шанс за България. „Бихме искали да поставим въпроса за политиките и приоритетите, и това е начин да спасим председателството. Затова настоявам да изпълните поне изискването на правилника в чл. 101, където се казва, че министър-председателя е длъжен в 10 дневен срок да се яви лично в НС и да даде обяснение за неизпълнение на своето задължение“, заяви лидерът на БСП. Тя подчерта, че 10 дневния срок по този закон изтича следващия четвъртък. „Настоявам да осигурите министър-председателя лично, както изисква законът, да дойде да обясни, защо не го изпълнява и да се опитаме заедно, наистина да наложим политиките по европредседателството като приоритет. Колеги, обявихме, че по тази тема, от първия ден, имате нашата подкрепа. Така ще остане и до последния, но по политики и по приоритети, а не по обществени поръчки, кражби и далавери“, заключи Корнелия Нинова.", "date": "2017.06.30", "title": "Нинова към Главчев: Изпълнете закона. Осигурете Борисов лично да обясни пред НС- защо го нарушава"}
{"url": "https://www.24chasa.bg/novini/article/6309553", "text": "От днес стартира втори прием на стратегии за Водено от общностите местно развитие по подмярка 19.2 „Прилагане на операции в рамките на стратегии за Водено от общностите местно развитие“ на Програмата за развитие на селските райони (2014 – 2020 г.), съобщават от министерството на земеделието. Общият финансов ресурс е в размер на 349 388 813 лв. Максималният размер на допустимите разходи за проект към стратегия за ВОМР, финансиран от ЕЗФРСР е в размер до левовата равностойност на 200 000 евро. В рамките на първата покана бяха сключени 40 споразумения с местни инициативни групи (МИГ) за изпълнение на стратегии за ВОМР.Със стратегиите ще се финансират инвестиции в общинска инфраструктура, развитие на микро, малки и средни предприятия, модернизиране на земеделските стопанства, туризъм, опазване на културното наследство на териториите, намаляване на безработицата, обучения, внедряване на иновации и др. Ще се извършват безвъзмездни консултации на местните общности за процеса по подготовка и изпълнение на проектите към стратегиите, както и популяризирането на възможностите за финансиране, които представляват. Крайният срок за подаване на документи в ИСУН 2020 е 17:30 часа на 31 август 2017 г. на адрес: https://eumis2020.government.bg", "date": "2017.06.30", "title": "Стартира втори прием на стратегии за близо 350 млн. лв. за водено от общностите местно развитие"}
{"url": "https://www.24chasa.bg/novini/article/6309556", "text": "\"За циганите важат правилата на техния племенен род.\" Това заяви в декларация от парламентарната трибуна депутатът от Обединените патриоти Милен Михов. \"Последните дни ескалира напрежение в Асеновград, провокирано от безчинството на самозабравила се група цигани, които арогантно и с особена дързост , нападнаха български деца, спортуващи в язовира на Асеновград\", каза Михов. Той бе категоричен , че проявата на циганите от кв. Лозенец в Асеновград показва ясно, че те живеят в паралелната държава, не се страхуват от законите и за тях единствено важат правилата на техния племенен род.", "date": "2017.06.30", "title": "Милен Михов:  За циганите важат правилата на техния племенен род"}
{"url": "https://www.24chasa.bg/novini/article/6309570", "text": "\"Изпълнителен директор на НДК ще стане Ангел Митев, който до днес изпълняваше същата дейност в държавно дружество „Реставрация“. Компетентен човек, който от години се занимава със строителство и опазване на културното наследство\". Това каза на брифинг министърът културата Боил Банов, цитиран от „Фокус“. „От 3 дни НДК е част от министерството на културата. Връща се там, където му е мястото“, посочи Банов. По думите му изборът на директор е базиран изключително с обстоятелството ремонт и превеждането на сградата във вид, подходящ за председателството и развитието на културата за години напред. „Моят избор не е съсредоточен върху творческата част от работата на НДК, а е свързан с основната задача – приключване качествено и в срок на ремонтните дейности“, допълни той. В съвета на директорите ще участват още Красимир Петков, Росица Бачева, Татяна Цветанова.", "date": "2017.06.30", "title": "Министър Боил Банов: Изпълнителен директор на НДК ще стане Ангел Митев"}
{"url": "https://www.24chasa.bg/novini/article/6309567", "text": "Ще имаме много сериозна роля в председателството на Съвета на ЕС по една изключително важна и съществена тема, която вълнува целия ЕС - сигурността. Това каза председателят на Парламентарната група на ГЕРБ и зам.-председател на партията Цветан Цветанов по време на дискусия на тема „Политически аспекти на Парламентарното измерение на първото Българско председателство на Съвета на Европейския съюз“ в Комисията по европейските въпроси и контрол на европейските фондове, съобщават от пресцентъра на ГЕРБ. На събитието присъстваха български евродепутати, народни представители и зам.-министърът по Българското председателството на Съвета на ЕС Моника Панайотова. Според Цветанов България ще има сериозно отношение в Дъблинския регламент към всичко свързано с миграционните потоци и с реалните политики за регионите. По думите му, това е важно за отношението на ЕС към Западните Балкани не само за Председателството, но и след него. „Сега е моментът да изградим стратегия за Западните Балкани, която да остане в дневния ред на ЕС и след нашето председателство“, посочи Цветан Цветанов. Зам.-председателят на ГЕРБ заяви, че трябва да използваме максимално възможностите на Залцбургския форум, който се представлява от осем държави от ЕС. В него Западните Балкани участват като наблюдатели. Цветанов изрази надежда, че ще има работещ диалог между всички парламентарни групи, които ще работят заедно за доброто представяне на България по време на Председателството на Съвета на ЕС. „Нека използваме целия ни капацитет в европейските институции. Имаме българин, ръководител на една от най-важните агенции – Крум Гърков, който главен директор на Агенцията на Европейския съюз за широкомащабни информационни системи“, каза председателят на ПГ на ГЕРБ. Цветан Цветанов предложи да има определени хора от парламентарния секретариат по председателството, отговарящи за координацията към всяка парламентарна комисия. Той призова да се организират по-чести работни срещи между комисиите по темата.", "date": "2017.06.30", "title": "Цветанов: Ще имаме сериозна роля в председателството"}
{"url": "https://www.24chasa.bg/novini/article/6309579", "text": "Стотици данъчни инспектори съвместно с органите на МВР и Агенция „Митници“ започват лятната контролна кампания по Черноморието. Над 25 000 проверки предстоят от утре до края на туристическия сезон с основен акцент отчитането на обороти и издаване на касови бележки. Това съобщиха от пресцентъра на НАП. За пръв път през тази година неиздаването на касова бележка се санкционира незабавно със запечатване на търговския обект, освен обичайната глоба, допълват от НАП. Обектите обикновено остават затворени в продължение на 2 седмици след запечатването. От приходното ведомство отново ще използват дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти на мониторинг ще бъдат подложени борси и тържища, които снабдяват хотелите с храни и напитки, допълват от НАП. В проверките, които ще обхванат цялото Черноморско крайбрежие, а не само големите курорти, ще участват и инспекторите на „Фискален контрол“. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2017.06.30", "title": "Стотици данъчни инспектори започват проверки по Черноморието"}
{"url": "https://www.24chasa.bg/novini/article/6309411", "text": "Българският север ще достигне икономическата мощ на Юга най-вече с построяването на магистрала “Хемус”.  Около тази кратка и ясна програма се обединиха над 350 депутати, кметове, бизнесмени от 11 области на държавата. Велико Търново стана център на първата дискусия за възраждане на Българския север, организирана от “24 часа”, Министерството на регионалното развитие в партньорство с “Лукойл България”, “Трейс груп холд” и “Хидрострой”. Каузата “Магистрала “Хемус” се оказа обединяваща за депутати от всички цветове - ГЕРБ, БСП, ДПС и патриоти. Без проблем Цветан Цветанов и Весела Лечева говориха на един тон за необходимостта от възраждането на Севера. Както се шегуваха в залата след скандала в Свищов - на дискусията дойдоха дори и непоканените. Старата столица пък има всички шансове да достигне икономическата мощ на Пловдив, където двете магистрали - “Тракия” и “Марица”, дадоха възможност за нови инвестиционни проекти. Откакто магистралата от София за Варна се превърна в приоритет, имаме нови 150 милиона евро инвестиции, обяви домакинът Даниел Панов, който е кмет на Велико Търново и председател на Сдружението на общините. Повече от 2 часа оживен дебат имаше между министъра на регионалното развитие и благоустройството Николай Нанков и хората от препълнената зала, дошли от Варна, Ловеч, Силистра, Търговище, Плевен, Габрово, Велико Търново, Разград, Монтана, Русе и Шумен. Минимум 75 километра от “Хемус” ще бъдат завършени до края на мандата на настоящото правителство. В тези 4 години ще стартират поне още 30 км, а цялата магистрала ще бъде завършена до 7 г., увери министър Нанков. В Северна България не само магистралите, но и Водеща ще е рехабилитацията на пътища втори-трети клас. “Крайно време е България да започне да се възползва от своето геополитическо географско положение”, каза Нанков и добави, че безопасността и ефективността на инфраструктурата ще са на първо място. Имаме един основен ресурс, от който, за съжаление, по никакъв начин не сме се възползвали финансово, коментира министърът и обясни детайлно какво се случва в момента с отделните участъци. Първата част от “Хемус” от Ябланица до Боаза е с обща дължина 9,3 км. За него предстои сключването на договор, тъй като има избран изпълнител - “ХВП Ябланица” ДЗЗД, предложил цена от 55 млн. лв. Финансирането е осигурено, каза министърът. Жалбите срещу поръчката са отхвърлени и през следващата седмица предстои процедура за избор на изпълнител. Строителството ще започне в края на 2017-а или началото на 2018 г. Проектирането, което тече в момента, на участъка от 50 км от Боаза до пресичането с пътя Плевен – Ловеч е с индикативна стойност на строителството при осигурено финансиране 500 млн. лв. Той е разделен на 3 подучастъка. С изостанала проектна готовност са участъкът от пресичането с път II-35 Плевен – Ловеч до възел “Буховци”. Това дали ще мине по-далече, или по-близо от Велико Търново, зависи от икономическата и екологичната обосновка, обясни Нанков. Участъкът е с индикативна стойност 1,4 млрд. лв. Очаква се в следващите 4 г. да се строи поетапно, а цялата АМ “Хемус” да бъде завършена в рамките на 7 г. Министърът даде примери защо е нужна северната магистрала за развитието на тази половина от страната. В Южна България има магистрала “Тракия” и 76% от БВП се дават от Южна България, 24% са от Северна. От 23 млрд. долара износ 20 млрд. са в Южна България. описа Нанков ефекта от построяването на цяла магистрала. По Оперативна програма “Регионално развитие 2007-2013” са изпълнени 449 проекта за 1,4 млрд. лв., а общините, договорили най-много средства на един жител, са Добрич, Бяла, Попово. Програмата запазва своята функция за правене на регионална политика и в момента, обясни Нанков. Той повдигна въпроса за толсистемата, като подчерта, че моделът е по-справедлив от сегашния. “Ще бъдем една от страните с устойчив, самоиздържащ се модел. Тогава и АМ “Хемус”, и АМ “Русе - Велико Търново” няма да са просто мираж, а ще станат реалност”, каза той. Според министъра моделът в момента е обърнат, а логиката за финансирането на пътния сектор - объркана. Не е редно леките коли да заплащат повече и да понасят основната финансова тежест, а не камионите, които най-много рушат. В момента винетките носят малко над 320 млн. лв. От тях 200 млн. лв. се заплащат от собствениците на леки автомобили, а тираджиите плащат 120 млн. лв. Нанков съобщи, че на дискусията в Брюксел, в която той участва през миналата седмица, е обсъждана оценката за въздействие на “Струма”. “Имаше въпрос дали сме оценили всички варианти за трасе и дали сме взели под внимание живота и здравето на всички биологични видове”, каза той. Нанков потвърди, че са разгледани всички варианти. Той подчерта, че животът на бозайниците, птиците и насекомите е важен, но под сериозен риск е поставен този на пътуващите през Кресненското дефиле.", "date": "2017.06.30", "title": "“Хемус” цяла след 7 години! (Видео)"}
{"url": "https://www.24chasa.bg/novini/article/6309218", "text": "Петима атентатори самоубийци се самовзривиха при операция на ливанската армия срещу терористи в два лагера за сирийски бежанци, съобщиха световните агенции, като се позоваха на комюнике на въоръжените сили, предава БТА. Шести екстремист хвърлил ръчна граната по патрул. Общо седем ливански войници били ранени. Операцията в бежанските лагери в района на източния ливански град Арсал, близо до границата със Сирия, имала за цел да бъдат задържани терористи и иззети оръжия. Ливанската армия е обезвредила четири бомби. Операцията е била проведена въз основа на информация, че членове на групировката \"Ислямска държава\" се укриват в лагерите. Гражданската война в съседна Сирия, която бушува от 2011 г., засяга пряко и Ливан. Сунитски джихадистки групировки като \"Ислямска държава\" и Джебхат Фатах аш Шам редовно влизат в сблъсъци с ливанската армия в погранични райони. Ливанското шиитско движение Хизбула пък е ключов военен съюзник на сирийския президент Башар ал Асад. В Ливан има над 1,2 милиона сирийски бежанци, повечето от които са настанени в импровизирани лагери в източната част на страната.", "date": "2017.06.30", "title": "Седем ливански войници са ранени при самовзривяването на петима атентатори в Сирия"}
{"url": "https://www.24chasa.bg/novini/article/6309244", "text": "Речта на президента на Румъния Клаус Йоханис на церемонията, на която новото правителство положи клетва, е централна тема на румънските вестници днес, информира БТА. Начело на новия кабинет е социалдемократът Михай Тудосе, а мнозинството министри са от предишния кабинет на Сорин Гриндяну, който бе свален с вот на недоверие и изключен от Социалдемократическата партия (СДП). Президентът Клаус Йоханис избухна на церемонията, на която новото правителство положи клетва, пише вестник \"Котидианул\". Йоханис отправи силна атака по адрес на коалицията Социалдемократическа партия-Алианс на либералите и демократите (СДП-АЛДЕ) заради политическата криза, в която хвърлиха страната с отстраняването на правителството на Сорин Гриндяну, посочва вестникът. \"Котидианул\" и много други вестници цитират казаното от президента: \"Минаха едва шест месеца, откакто се срещнахме тук, за да възложим правомощия на правителство на СДП и АЛДЕ, след като парламентарните избори бяха спечелени от тази коалиция. Кратка формула, много кратка, която би характеризирала тези шест месеца от мандата на коалицията, би могла да звучи така: \"Вкарахте страната в криза, защото не сте умеели да управлявате\", каза президентът на церемонията. \"(...) Фактите остават и доказателство, че това кратко заключение отговаря на действителността, е именно вотът на недоверие, с който отстранихте собственото си правителство\", продължи Йоханис и допълни, че това е \"новост в европейското демократично пространство\". \"Бившето правителство ще остане в историята не с краткия си мандат, (...), а с несполучливата правителствена наредба 13 (която декриминализираше редица корупционни действия - бел. ред.), а коалицията СДП-АЛДЕ - с факта, че отстрани с вот на недоверие собственото си правителство\", отбеляза президентът. Клаус Йоханис обърна внимание на промените в програмата за управление, обявени вчера. \"На шест месеца сменяме - от намаляване на данъци към въвеждане на данъци, от увеличение на заплатите - към данък солидарност. Подобно поведение със сигурност не може да се впише в това, което се нарича фискално-бюджетна предвидимост\", посочи държавният глава. \"Подобно поведение на правителството със сигурност внася съмнения у бизнеса\", предупреди още Йоханис. Той призова управляващата коалиция и партията на етническите унгарци, която подкрепи в парламента новото правителство, да спрат с тези \"фискално-бюджетни подскоци\". Йоханис призова управляващите да бъдат отговорни и солидарни с румънците и да управляват по такъв начин, че страната да спази изискването за бюджетен дефицит под 3 процента от БВП. Той поиска от управляващите да защитават и насърчават правовата държава и да няма бъдещи отклонения като правителствена наредба 13, пише \"Котидианул\". Йоханис също така призова правителството да направи всичко възможно, за да покаже на партньорите от ЕС и НАТО, на съюзниците, че \"сме сериозна страна\" и \"че умеем да спазваме ангажименти\". \"Докажете, че умеем да спазим ангажимента за 2 процента (от БВП) разходи за отбраната, както сме обещали на съюзниците в НАТО. Докажете, че сме способни да държим под контрол бюджетния дефицит, да насърчаваме публичните и частните инвестиции, да продължим да имаме икономически растеж (...), призова румънският президент. \"Нека този втори опит да има по-голям успех от първия\", пожела Йоханис в заключение .", "date": "2017.06.30", "title": "Клаус Йоханис към правителството: В криза сме, защото не успяхте да управлявате"}
{"url": "https://www.24chasa.bg/novini/article/6309207", "text": "Миньор е ранен по време на работа в рудник „Мързян“ край златоградското село Ерма река. Трудовият инцидент е възникнал по време на нощната смяна два часа след полунощ. По първоначални данни, при извозване на рудничен материал с руднична вагонетка, е пострадал 40-годишен мъж от с. Старцево, общ. Златоград. При медицинския преглед е установено, че мъжът има счупване на дясна раменна става и счупени три ребра на гръден кош. Раненият транспортиран и настанен за лечение в МБАЛ - гр. Кърджали, без опасност за живота. Причините за инцидента са в процес на изясняване. За случая е уведомена Инспекцията по труда. Местопроизшествието е посетено от дежурна оперативна група на РУ-Златоград и е извършен оглед. По случая е образувано досъдебно производство.", "date": "2017.06.30", "title": "Инцидент с миньор в рудник край Златоград"}
{"url": "https://www.24chasa.bg/novini/article/6309225", "text": "Тежка катастрофа е станала малко след 9 ч. тази сутрин в района на военоморска база Атия, по пътя Бургас-Созопол. По информация на 24 часа са се сблъскали два автобуса, има пострадали. Те са транспортирани в УМБАЛ Бургас. Все още не е ясно в какво състояние са. На място са полиция и пожарна, трафикът е блокиран, образували са се колони от автомобили.", "date": "2017.06.30", "title": "Челен удар между два автобуса край Атия, има ранени"}
{"url": "https://www.24chasa.bg/novini/article/6307953", "text": "Малките и средни предприятия са ключов фактор за динамиката на икономиката в страната. За да им помогне да реализират своя потенциал за растеж, Общинска банка активно подкрепя предприемаческия дух с атрактивните си финансови инструменти. Със специално разработена програма, банката предлага индивидуален подход при кредитирането на малкия и среден бизнес и създава много нови възможности за развитието на дейността им. Кредитът „Заедно напред“ вече трета година успешно обслужва и отговаря на нуждите на бизнеса за осигуряване на привлечен капитал за инвестиционни средства. Част от преимуществата на кредита са атрактивните условия като облекчена процедура по предварителен анализ, и това, че не се изисква бизнес план. Максималният размер на сумата е до 500 000 лева или тяхната равностойност в евро. Специализиран кредитен продукт е и този за оборотни средства за малки и средни предприятия „Заедно нагоре“. Средствата по него се отпускат в лева или евро, а видът на финансирането може да бъде под формата на кредитна линия/револвиращ кредит или револвиращ кредит тип овърдрафт. Максималният размер на кредита е до 200 000 лева. Банката предлага и схема за оборотно финансиране на Земеделски производители, срещу залог на вземания на субсидия по схеми на Общата селскостопанска политика. Тя осигурява оборотни средства, свързани с осъществяваната земеделска дейност, с нея се финансира до 90 % от размера на прогнозната субсидия за 2017 г., с максимален размер до 500 000 лева и нови по-добри ценови условия през настоящата година. За лицата, извършващи търговска дейност, Общинска банка предоставя кредитни сделки при условията на индивидуално договаряне, което също е много добра възможност за бизнеса. Като цяло продукти са създадени с цел да подпомогат предприемачите в частния сектор и предлагат изгодно финансиране чрез нови оборотни и инвестиционни кредити при изгодни условия.", "date": "2017.06.30", "title": "Свежите капитали са билет за успеха на предприемачите"}
{"url": "https://www.24chasa.bg/novini/article/6309245", "text": "Социалната мрежа за споделяне на снимки Инстаграм, купена от Фейсбук, обяви, че ще филтрира коментари съдържащи омраза чрез изкуствен интелект - нов пример за стремежа на интернет компаниите да ограничат проблемното съдържание, съобщава Франс прес, цитирана от БТА. \"Мнозина (потребители) ни съобщиха, че негативните и агресивни коментари им пречат да използват максимално възможностите на Инстаграм и да се изразяват свободно\", пише на сайта на платформата нейният съосновател и шеф на Инстаграм Кевин Систръм. \"За да (ги) подпомогнем, сме разработили филтър, който ще блокира някои агресивни коментари за постовете и видеозаписите онлайн\", продължава той и уточнява, че потребителите ще могат по желание да включват и изключват тази система. Отначало филтърът ще действа само за коментари на английски, като впоследствие ще бъдат включени и други езици. Желаещите потребители \"няма да виждат\" някои видове агресивни коментари, разпознаваеми от новата система, която \"ще се подобрява занапред\", каза Систръм. Той добави, че Инстаграм от вчера вече предлага и филтър срещу спам. Социалните мрежи са обвинявани редовно, че не филтрират в достатъчен мащаб публикациите и оставят да се промъкват изявления, изразяващи омраза, постове в защита на тероризма и фалшиви новини, отбелязва Франс прес. През последните месеци тези компании все по-често информират за усилията си в тази посока - наемане на експерти, изследователска дейност, сътрудничество и т. н. Тази седмица Фейсбук, Майкрософт, Туитър и Ютюб заявиха, например, че създават интернет форум, насочен срещу тероризма.", "date": "2017.06.30", "title": "Инстаграм ще използва изкуствен интелект, \nза да филтрира негативните коментари"}
{"url": "https://www.24chasa.bg/novini/article/6309240", "text": "Мъж преряза гърлото на жена близо до търговски център в Кент. Жената е починала на място, пише \"Индипендънт\". За мъжа се твърди, че е извършил бруталното убийство, докато жената е била в кола на паркинга в търговския център и е крещяла за помощ. Кървавите петна се виждали по прозореца на колата. Свидетели разказват, че видели кракът на жената да виси от колата и мъж, целият в кръв, който бяга от мястото на убийството близо до кино Одеон. Ужасен свидетел сподели пред „Дейли Експрес“: Жената крещеше силно, за да привлече внимание. Клиент на търговския център блокира колата на убиеца, за да не може да избяга. Не след дълго нападателят е арестуван. Според свидетели ръцете му били целите в кръв до лактите, като е имал и кръв по тениската. Други свидетели описват ситуацията по следния начин: „Очевидно жената беше заключена от приятеля си в колата. След това той се върна, отключи колата и я намушка и преряза гърлото й. Никой не знае последователността на действията, защото всичко се случваше в колата. Някой чу жената да крещи и хора изтичаха до нея. Дойдоха много полицейски коли. Една дама каза, че гърлото на жената е прерязано, ако е истина – това е ужасно. Тези неща не се случват тук по време на деня.“ ", "date": "2017.06.30", "title": "Мъж преряза гърлото на жена публично във Великобритания"}
{"url": "https://www.24chasa.bg/novini/article/6309216", "text": "Напрежението с Берлин е водеща тема на турските вестници днес, които в заглавия пишат за \"Нова криза с Германия\" (\"Йеничаг\"), \"Открита враждебност\" (\"Йени шафак\") и \"Нацистко нахалство\" (в. \"Истиклял\"), предаде БТА. Повод за публикациите е разгорялата се дискусия около планирани от турския президент прояви пред турската общност в Германия покрай срещата на Г-20 в Хамбург следващата седмица. Берлин обяви, че ще отхвърли молбата на Реджеп Тайип Ердоган, тъй като германското правителство смята за \"неуместно\" президентът на Турция да участва в публични прояви предвид напрежението между двете членки на НАТО. Това предизвика остри реакции от страна на турските политици, а днес гневно реагира и местният печат, предаде БТА. \"Действията на онези, които поучават Турция за човешките права и свободи, а същевременно отварят обятия за терористи и превратаджии, да попречат на уважаемия ни президент да се срещне с наши граждани, е най-конкретният пример за двойните стандарти, властващи в Европа\", заяви Ибрахим Калън, говорител на президента, цитиран от в. \"Хюриет\". Според \"Йени шафак\" Германия постоянно търси криза, а \"турско-германското приятелство е останало назад\". \"Германските ръководители постоянно взимат на прицел Турция и правят враждебни изявления\", пише изданието. Вестникът коментира още, че \"Германия се е превърнала в защитник номер едно на ФЕТО и ПКК в света\", а \"враждебното отношение в Германия към турския президент нараства с всеки изминал ден\". \"Германия продължава да провокира\", пише днес и в. \"Йени бирлик\". \"Съучастникът на тероризма Германия изплю камъчето. Външният министър Зигмар Габриел направи шокиращо изявление: Не искаме Ердоган да се среща с турци в Хамбург\", пише на свой ред в. \"Таквим\". Изданието напомня и за скорошно изказване на бившия председател на ЕП Мартин Шулц, което според \"Таквим\" съдържа \"грозни клевети по адрес на Турция и Ердоган\". Вестникът обяснява \"тази паника в Германия\", като цитира заглавие на германския \"Билд\" - \"Страхуват се от Ердоган\". \"Стар\" стига дори по-далеч в обвиненията към Германия, като пише, че Берлин е попречил за екстрадицията от Гърция на осем турски военни, които след неуспешния опит за преврат на 15 юли м.г. избягаха в съседната страна на борда на военен хеликоптер. Това твърдение е на депутата от гръцката управляваща партия Сириза Мустафа Мустафа, който е от турски произход. По думите на депутата заради икономическата криза Гърция се била превърнала в \"еялет\" (административна единица) на Германия. \"Берлин попречи на връщането на гюленистите\", казва Мустафа. \"Трудно понасяхме натиска на Турция, но да екстрадираме военните, щеше да ядоса Германия\", допълва депутатът от Сириза.", "date": "2017.06.30", "title": "Германия е попречила на Атина да екстрадира осемте турски военни"}
{"url": "https://www.24chasa.bg/novini/article/6309254", "text": "Проливни дъждове с гръмотевични бури в Северна и Източна Германия наводниха пътища и сгради, блокираха магистрали, а в Берлин дори беше обявено и извънредно положение, след като в централата на спасителните служби постъпиха над 700 сигнала за наводнени мазета и подземни паркинги и обаждания с молба за помощ, съобщава  . Един от най-натоварените пътища в германската столица – А 100 – остана затворен с часове заради пороя. Спряно беше и движението на влаковете по две линии на метрото, тъй като метростанциите и трасетата бяха наводнени. По информация на в. „Велт” в някои части на столицата са паднали валежи до 100 л на кв. м., но въпреки тежката обстановка няма данни за пострадали. ", "date": "2017.06.30", "title": "Обявиха извънредно положение в Берлин заради поройни дъждове (Видео)"}
{"url": "https://www.24chasa.bg/novini/article/6309291", "text": "В резултат на полицейските действия на служители от отдел „Криминална полиция” при ОДМВР – Бургас и Пето Районно управление „Полиция” – Бургас по отношение взломните кражби на множество платки, съдържащи ел. проводници с благородни метали, медни проводници, статор от ел. двигател и други техники (всичко на обща стойност 50 000 лв.). Това съобщиха от Областната дирекция на МВР. Престъпленията са осъществени от радио-релейната станция към бившия „Океански риболов”, разположена в района на „5-ти километър” – Бургас, са установени и задържани : криминално проявения и осъждан 30-годишен с инициали Н.А., криминално проявения 30-годишен с инициали Б.Р., 24-годишен с инициали Н.Н., 28-годишен с инициали Г.К., и 48-годишен с инциали К.К. всички от Бургас, имащи установена съпричастност към извършените деяния. В условията на неотложност са проведени действия по претърсване, иззети веществени доказателства, разпитани са свидетели. Част от откраднатите вещи са намерени и иззети. Установено е, че действителния извършител на кражбата е криминално проявения и осъждан Н.А., който предавал платките за претопяване и усвояване на златните компоненти от тях. Работата по цялостното документиране на престъпната дейност на лицата продължава от служители на Пето Районно управление „Полиция” – Бургас.", "date": "2017.06.30", "title": "Задържаха мъже крали ел. платки за 50 000 лв. в Бургас"}
{"url": "https://www.24chasa.bg/novini/article/6309298", "text": "Криминалисти задържаха трима самоковци в момент на наркосделка, съобщиха от ОДМВР-София. На 28 юни е проведена специализирана полицейска операция от криминалисти от ОДМВР-София и РУ-Самоков за противодействие на разпространението на наркотични вещества на територията на Самоков. В хода на акцията, в момент на покупко-продажба на дрога, са задържани дилърът А.Н. (20г.) и двама негови клиенти на 23 години. В автомобила на двамата полицейските служители открили топче канабис и хартиена сгъвка амфетамин. А в колата на А.Н.- още едно топче канабис. При последвалото претърсване на адреса му, са открити и иззети найлонов плик и пет топчета със суха зелена тревиста маса, електронна везна, мелничка, шест боеприпаса, три мобилни телефона и празни полиетиленови пликове. По случая е образувано досъдебно производство и проведено разследване под надзора на Софийска окръжна прокуратура. След събрани достатъчно доказателства за виновността му, на 29 юни на А.Н. е повдигнато обвинение за извършено престъпление. Наложена му е мярка за неотклонение „парична гаранция“. ", "date": "2017.06.30", "title": "Задържаха трима самоковци при наркосделка"}
{"url": "https://www.24chasa.bg/novini/article/6309238", "text": "Бундесверът ще продължи участието си в мисията в Средиземно море, насочена към залавянето на трафиканти и провеждането на спасителните операции за мигранти, пише националният ежедневник Die Zeit, цитиран от БТА. Федералният парламент в Берлин гласува с голямо мнозинство за удължаване на участието на германските войници в европейската военноморска мисия \"София\", в която през следващите 12 месеца ще се включат до 950 войници от Бундесвера. Към настоящия момент те са едва 90. Мисията на ЕС в Средиземно море стартира през юни 2015 г. и е насочена предимно срещу трафикантите. От нейното стартиране досега са спасени близо 40 хил. бежанци, а от август 2016 г. са арестувани повече от 100 контрабандисти, сочат данни на Федералното министерство на външните работи. Критиците на мисията \"София\" твърдят, че тя допринася за влошаване на ситуацията в Средиземно море, тъй като трафикантите претоварват умишлено лодките с мигранти, разчитайки, че те ще бъдат спасени от европейските кораби.", "date": "2017.06.30", "title": "Германският парламент удължи военноморската мисия в Средиземно море"}
{"url": "https://www.24chasa.bg/novini/article/6309263", "text": "След десетилетия дебати и спорове Германия разреши хомосексуалния брак. Бундестагът гласува тази сутрин легализирането на хомосекусалните бракове и изравни правата на гейдвойките с тези на хетеросексуалните. 393 депутати гласуваха „за“, 226 „против“ и 4-ма се въздържаха. За ХДС на Меркел тази тема бе последното убежище на консерватизма. Въпреки това 70 депутати от християндемократите са дали глас за браковете между хора от един и същи пол. Това стана възможно, след като преди дни канцлерката отмени задължаващата партийна дисциплина и каза, че всеки в парламентарната фракция трябва да гласува по съвест по този въпрос. Тя самата обаче бе „против“ и веднага след гласуването туитна: „Бракът е между мъж и жена“.  Обратно на очакваното, Меркел спечели много критики с решението си. Дори левите и либералните медии я обвиниха, че е политик без твърди позиции и се опитва винаги да лавира между капките.  „Няма нужда да променяме конституцията, в нея е записано, че всички сме равни. Бракът за всички не означава, че на някого нещо ще му бъде отнето, че ще се раждат по-малко деца. Напротив, съюзите между хомосексуални по никакъв начин няма да пречат на браковете на хетеросексуални, просто още една група хора ще може да живее с всички права, които им се полагат“, заяви лидерът на парламентарната фракция на социалдемократите Томас Оперман. Неговият колега от ХДС – Фолкер Кадер пък заяви, че след дълго обмисляне все пак е останал убеден: бракът е свещен съюз между мъж и жена и затова гласува против. Но, добави той, уважавам и двете страни в тези дебати.  Хомобраковете са разрешени в 20 страни в света – 13 от тях са в ЕС. Първата европейска страна, която ги позволи, бе Холандия през 2001 г.", "date": "2017.06.30", "title": "Бундестагът разреши брака за всички,\nМеркел гласува против (Снимки)"}
{"url": "https://www.24chasa.bg/novini/article/6309374", "text": "Компютрите на украинската държавна енергийна компания Укренерго са станали обект на нова кибератака вчера, но с различен вирус от този, който удари Украйна във вторник, съобщи нейният ръководител Всеволод Ковалчук, цитиран от Ройтерс, предава БТА. Втората атака не е засегнала националната енергийна мрежа, уточни той пред журналисти. \"Вирусът е малко по-различен, от различно естество, подобен е на Уонакрай (WannaCry)\", отбеляза Ковалчук. \"Ефектът от него е незначителен, но някои компютри остават изключени\", допълни той. Във вторник компютърен вирус се разпространи от Украйна в цял свят, парализирайки сайтове и компютърни системи на пристанища, промишлени предприятия, банки, държавни и други учреждения в около 60 страни.", "date": "2017.06.30", "title": "Украинска държавна енергийна компания \nстана жертва на нова кибератака"}
{"url": "https://www.24chasa.bg/novini/article/6309385", "text": "Български ученици спечелиха 18 медала от XXI Младежка Балканска олимпиада по математика за деца до 15,5 години, съобщиха от пресцентъра на Министерство на образованието и науката. Състезанието се проведе в Санитарно-оздравителен комплекс „Камчия“ край Варна. В надпреварата се включиха 108 млади математици от 10 балкански и 7 гостуващи страни. България беше представена от три отбора – два национални и един с ученици от Варна и Бургас. Всичките ни 18 участници завоюваха медали – едни златен, 11 сребърни и шест бронзови. Първият отбор на България зае второ място в неофициалното отборно класиране след Румъния. Вторият ни отбор стана пети, а символичните домакини от Варна и Бургас са десети. Ръководители на трите отбора бяха Ирина Шаркова, Велислав Йончев, Стоян Ненков, Петя Тодорова, Иван Ангелов и Елена Киселова.", "date": "2017.06.30", "title": "Български ученици спечелиха 18 медала от XXI Балканска олимпиада по математика"}
{"url": "https://www.24chasa.bg/novini/article/6309348", "text": "Към 12 часа на обяд днес отварят за движение ремонтираната тръба на тунел \"Ечемишка\" на магистрала \"Хемус\" в посока Варна, предава  . Тунелът \"Витиня\" пък се очаква да бъде пуснат в средата на месец август. Строителните дейности на съоръжението се забавиха заради ремонта на виадукта след него.                                                                                                                                                                                                                                                                                                                       ", "date": "2017.06.30", "title": "Днес отварят за движение ремонтираната тръба на тунел \"Ечемишка"}
{"url": "https://www.24chasa.bg/novini/article/6309371", "text": "Президентът Румен Радев, който беше и командир на Военновъздушните сили, е призован като свидетел по делото срещу бившия военен министър Николай Ненчев. Държавният глава ще трябва да се яви на заседанието, насрочено за 4 юли,  Делото в Софийския градски съд започна в края на февруари. Според прокуратурата в периода от 5 май 2015 г. до 9 септември 2015 г., като министър на отбраната, Ненчев не е изпълнил служебните си задължения и не е осигурил авиационната безопасност и летателната годност на самолети от изтребителната авиация на ВВС. Разследването е установило, че през април 2015 г. между Министерство на отбраната и АО „РСК МИГ“ са били подписани договори за удължаване на ресурса на два двигателя РД-33 с по 50 часа и ремонт и една кутия за самолетен агрегат - за МиГ-29 на обща стойност 3 773 000 евро. Вместо тези договори да бъдат изпълнени, Ненчев е казал на своя заместник – Десислава Йосифова, да ги пази в служебната си каса и да не предприема никакви действия. Същите указания той продължил да дава и през следващите няколко месеца на подчинените си в министерството. Освен това, от 7 ноември 2014 г. до 29 март 2016 г. Ненчев не е утвърдил проект за инвестиционен разход за ремонт на агрегати и доставка на резервни части за самолети МиГ-29 и не е осигурил авиационната безопасност на изтребителната авиация на ВВС, твърдят още от държавното обвинение. От престъплението настъпили значителни вреди за Българската армия - спаднал е нальотът на пилоти на 33 вместо минимум 80 летални часа за една година. Това пък довело до опасност от тежки авиоинциденти, смятат от прокуратурата.", "date": "2017.06.30", "title": "Президентът призован като свидетел по делото срещу бившия военен министър"}
{"url": "https://www.24chasa.bg/novini/article/6308391", "text": "След като БСП поиска да си вземе чинията на връх Бузлуджа, неофициално към Министерството на регионалното развитие заваляха предложения от партии и неправителствени организации с идеи да я стопанисват. Монументът е строен в продължение на 7 години от 500 войници от старозагорските \"Трудови войски\". Някои от тях са намерили смъртта си на обекта. За да бъде готов паметникът през 1981 г. за годишнината от основаването на БКП на върха, са били платени 14 млн. лв., събрани реално от всички български граждани, и са се излели тонове бетон, желязо и стъкло (подробности за строежа виж на 4-та стр.). и за Тодор Живков това е най-трудният момент (още на 5-а стр.). В годините след 1990-а е изчезнала и капсулата на времето, вкопана в паметника, с послание на бившия Първи към бъдещите поколения (подробности на 6-а стр.). 36 г. след откриването на комунистическия символ изведнъж се оказа, че всички имат намерение да развиват дейност на монумента на БКП, показва проучване на \"168 часа\". Най-екзотичното от тях е да се превърне в казино. Офертата е от бизнесмен, който бил готов да инвестира огромна сума, за да може след това да възвърне печалбата си многократно. Корнелия Нинова написа писмо до Бойко Борисов, че БСП е готова да стопанисва безвъзмездно паметника. Червените искат на първо време да го санират, за да го спасят от разруха, а впоследствие щели да решат как точно да го използват. Преди време имаха идеи там да се организират конференции и партийни мероприятия. Освен БСП СДС също проявил желание да я вземе, за да може да я събори, както Евгений Бакърджиев разруши мавзолея на Георги Димитров през 1999 г. и то в центъра на България. Официално обаче решение на ръководството на останалия извън парламента Съюз на демократичните сили няма. \"Не сме взели становище, но аз лично мисля, че всеки паметник е знак за времето си - исторически артефакт. По-скоро смятам, че трябва да се запази, отколкото да се разруши. След век-два да видят какво е било творението и мисленето на тези, които са го построили. Аз съм за запазването му\", заяви заместник-председателят на СДС Емил Кабаиванов пред \"168 часа\". Според Иван Сотиров от сдружение \"Достойнство, отговорност, морал\" и бивш главен секретар на СДС в никакъв случай паметникът на Бузлуджа не трябва да се дава на БСП. \"Има закон за обявяване на комунистическия режим за престъпен от 2000 г. Подобно действие би било гавра с паметта на загиналите - категоричен е той. - Все едно да се върне петолъчката на Партийния дом, сега сграда на Народното събрание. И да развиваме комунистически след пиянския и секстуризъм. Не съм съгласен да ставаме подобна дестинация.\" Сотиров припомни, че на първо четене в миналия парламент е минал и законопроект за забрана на комунистическите символи. А от БСП не крият желанието си да го реставрират в автентичния му вид - със сърпове и чукове, които са изрисувани по мозайките. Ако държавата иска да го използва, да го преаранжира\", категоричен е Сотиров. Според него това ще струва над 10 млн. лв. Амбициите на младата архитектка Дора Иванова с идея да го промени за 2 млн. лв. били утопични. Трябвало да се направи концесионна процедура и да се приеме, че комунистическата символика трябва да се скрие. Според вицепремиера Валери Симеонов обаче категорично не трябва паметникът да се дава на която и да е партия, а да остане или държавна собственост и да се възстанови, или да се даде на търг, ако има интерес. защото монументът не е правен от съпартийците на Корнелия Нинова, а с парите на целия български народ\", каза още Симеонов. По думите му експертите можели да кажат дали там да се направи конгресна зала, или да се използва за друго.", "date": "2017.06.30", "title": "\"168 часа\": Битката за Бузлуджа. Бизнесмени я искали да правят казино, СДС - да я разруши като мавзолея. БСП - за конференции, артисти - за концерти"}
{"url": "https://www.24chasa.bg/novini/article/6309930", "text": "Полицията в Лимасол, Кипър, разследва бомбена експлозия, разтърсила сграда на чуждестранна компания в ранните часове на петък, съобщава вестник Cypros Mail, цитиран от “Фокус“. Взривът е избухнал в 4.20 часа сутринта (местно време) на входа на сграда, в която се е помещавала компания на 33-годишен чужденец. От предварителното разследване е установено, че експлозията е причинена от импровизирано взривно устройство с висока мощност, поставено пред главния вход на сградата. ", "date": "2017.06.30", "title": "Експлозия е разтърсила чуждестранна компания в кипърския град Лимасол"}
