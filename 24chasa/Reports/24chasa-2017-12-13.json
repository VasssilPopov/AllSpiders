{"url": "https://www.24chasa.bg/novini/article/6610604", "text": "Каменни саксии с цветя ще пазят пешеходната зона на “Витошка” от терористи. По всички преки в пешеходната част ще бъдат поставени 30 големи кашпи, съобщиха от Столичната община. За нуждата от прегради, които да възпрепятстват навлизането с превозни средства в пешеходната зона, преди няколко месеца настояха и собствениците на заведения там. Повод тогава бяха последните терористични атаки по оживени площади в Испания и Франция Кашпите са поставени преди няколко дни. Пешеходната зона е близо до НДК, което ще е основната сграда на българското председателство на Съвета на ЕС и се очаква да е едно от местата, които ще бъдат посещавани от чуждите делегати. Арткарта на планината Витоша пък ще замени фонтана на пешеходната улица. Тя е направена от проф. Боян Добрев. Проектът на арткартата беше разгледан от комисията по архитектура към Столичния общински съвет. Тя представлява подова мозайка, която ще бъде изработена от гранитогрес и гранитни плочи. Инсталацията, посветена на зеленото сърце на София, е с размери 7,5 на 7,5 метра. Очаква се фонтанът, който не работи от години, да бъде демонтиран напролет и тогава да се постави арткартата, уточни зам.-кметът по култура и образование доц. Тодор Чобанов. Фонтанът беше изграден през 2013 г., но работи само няколко месеца, тъй като вандали счупиха дюзите му. Съоръжението е от типа сух фонтан и предизвика бурни дискусии сред софиянци, като някои дори го наричаха “биде”.", "date": "2017.12.13", "title": "Каменни саксии срещу терористи по “Витошка”"}
{"url": "https://www.24chasa.bg/novini/article/6610801", "text": "След Пловдив и община Сливен изпищя от овчарката Анка Ангелова от Антоново, Търговищко. Два дни преди да започнат в града на стоте войводи да набират оферти по поръчка за 4 млн. лева без ДДС, неизвестната \"Ремс строй\" ЕООД е обжалвала процедурата в Комисията за защита на конкуренция. Това стана на 13-и - ден след като \"24 часа\" осветли, че Анка е циганка, овчарка и от известно време не живее в Антоново, а къщата, където е регистрирана фирмата й, се води на брата на мъжа й Стефчо - известен в градчето като Котето. Жилището е неугледно и се намира в ромската махала. А според хора от Антоново Ангелова и съпругът й живеели в столичния кв. \"Казичене\". Шумът около тази фирма не е попречил тя да продължи да блокира работата на общините. Мотивите, с които обжалва процедурата на Сливен за ремонт на 4 детски градини, са абсолютно същите като тези, с които атакува двете едри поръчки на Пловдив. Неизвестната\"Ремс строй\" с капитал от 100 лева отново не оспорва търга, а разясненията, които е дал възложителят. По абсолютно идентичен начин като в Пловдив дружеството се е прицелило в проект, спечелен по \"Региони в растеж\". Той е разпределен в 4 обособени позиции. \"Трябваше да отворим офертите в петък, 15-и, но в сряда разбрахме, че има жалба в КЗК и се спира поръчката. Такова нещо не ми се е случвало. За първи път виждам да се обжалват разяснения\", коментира инж. Христо Георгиев, ръководител на проекта в Сливен. Той и колегите му били полети със студен душ. Първоначално не разбрали, че става въпрос за фирмата на Анка. Когато се зачели внимателно, установили, че е същото дружество, което разиграва и Пловдив. \"Способът е един и същ. Очевидно изчакват да наближат 2-3 дни до отваряне на процедурата, за да я спрат\", допълни инж. Георгиев. Той смята, че със случая не трябва да се занимава КЗК, а по-скоро прокуратурата, за да се установи кой стои зад тази фирма. И шефката на отдел \"Обществени поръчки\" в община Сливен Гинка Туджарова не е на себе си. \"Едва в сряда разбрах, а след ден трябваше да отваряме оферти. Сега пускаме съобщение на сайта на общината, че прекратяваме процедурата до произнасяне на КЗК\", заяви Туджарова. По думите й фирмата на Анка е обжалвала обособена позиция 2 от поръчката, която е с най-висока цена - 1,318 млн. лева. Според експертката жалбата на \"Ремс строй\" е написана читаво и не изглежда да е дело на неграмотен човек.", "date": "2017.12.13", "title": "Овчарката Анка посече и Сливен с 4 млн. лева"}
{"url": "https://www.24chasa.bg/novini/article/6610754", "text": "750 млн. лв. ще получат земеделците до края на годината. Жсновната част от парите са базови плащания - около 600 млн. лв., 72 млн. лв. са за отстъпката от стойността на акциза за литър газьол. Още 12 млн. по тази мярка ще бъдат платени догодина. а 123 млн. лв. отиват за обвързана подкрепа. Тези данни изнесе земеделският министър Румен Порожанов пред депутати от ресорната комисия. “По обвързаното производство от 8 схеми първите две малки са платени, а останалите 5 сме направили ставките, другите ще бъдат готови всеки момент, като ще трябва да бъдат платени до Коледа”, допълни земеделският министър. Ако производител продава без документи, той няма да се подпомага и така може ще се изветли сектора чрез европейското финансиране, каза още Порожанов. Днес се очаква изплащане по схемите за подпомагане на млечни и месодайни крави, а до края на седмицата се очаква и ставката за биволи и кози майки. Междувременно депутатите приеха на второ четене промени в Закона за подпомагане на земеделските производители. Те предвиждат условията за кандидатстване с проекти да се определят с насоки, а не с наредби, както досега. До месец след крайния срок за подаване, проектите ще се оценяват и класират, а възражения ще се приемат до 14 дни. По време на заседанието на земеделската комисия се приеха и промени в Закона за посевния и посадъчния материал на второ гласуване.", "date": "2017.12.13", "title": "750 млн. лв. за фермери до края на годината"}
{"url": "https://www.24chasa.bg/novini/article/6610709", "text": "Само за 1 час и 15 минути правителството разпредели в сряда над 224 млн. лв. извънредни разходи, като отпусна допълнителни средства на ведомствата или преструктурира бюджетите на други. Така 10 дни преди празниците започна голямото коледно харчене. С няколко минути закъснение и със забележка на премиера Бойко Борисов към министрите пушачи започна срещата на правителството. обърна се министър-председателят. Минути по-късно започна даването на извънредни пари. Съдебната власт бе първата, която получи допълнително средства. Дадоха ѝ 2,1 млн. лв., за да се покрият неизпълнените собствени приходи от такси на магистратите. 662 хил. лв. получи и правосъдното министерство, за да плати обезщетения при пенсиониране на служители на охраната на затворите. Те са с право на ранна пенсия и получават като военните и полицаите по 20 заплати при пенсиониране. 1 млн. лв. да си покрият разходите получиха и посолствата ни в чужбина. Веднага след това правителството одобри и 19 970 000 лв. допълнителни разходи на Министерството на отбраната. Те са за поддържането и ремонта на самолетите МиГ-29. Общата стойност на този проект е 30 млн. лв., но 9 630 000 лв. бяха дадени през януари. С парите трябваше да се купят нови двигатели и части. Получените части още не са поставени на изтребителите, защото липсва техническата документация от Русия. На общинските училища бяха отпуснати 6 203 000 млн. лв. за финансиране на програми и над 9 000 000 лв. за транспорт на ученици. Образователното министерство взема 10 млн. лв. за нови ученически рейсове и 1,1 млн. лв. за общините, които имат защитени детски градини. Министерството на околната среда получи 2 млн. лв. от преизпълнение на приходите от водни такси. Те се дават на Предприятието за управление на дейностите по опазване на околната среда, за да финансира екопроекти. Още 120 млн. лв. за екология бяха дадени на държавната фирма “Еко Антрацит”. Тя е специализирана в мониторинг и поддръжка на хвостохранилища, изграждане на хидротехнически съоръжения, управление и мониторинг на водите на рудниците, техническа рекултивация на нарушени терени. 1200 нови акции на “Проектна компания нефтопровод Бургас-Александруполис БГ” пък ще бъдат емитирани чрез бюджета на Министерството на енергетиката. Така капиталът на дружеството ще нарасне със 120 хил. лв. Парите са за издръжка на компанията и за обезпечаването на финансовите ѝ ангажименти през 2018 г. като акционер в международната компания “Транс Болкан Пайплайн Б. В.”. В нея българската фирма притежава 24,5%. “Транс Болкан Пайплайн” трябваше да изгради нефтопровода, но България се отказа от проекта през 2011 г. Въпреки това разходите за участие в международната проектна компания продължават. За да се подпомогне изплащането на парични компенсации на притежатели на дългогодишни жилищноспестовни влогове, 14,5 млн. лв. ще бъдат предоставени от бюджета на Министерството на финансите. Така парите на жилищния фонд нарастват до 35,6 млн. лв. Министерството на културата пък увеличава парите за бюджетните програми “Национален фонд “Култура”, “Сценични изкуства”, “Подпомагане развитието на българската култура и изкуства, на българския книжен сектор, библиотеки и читалища” и “Обучение на кадри в областта на изкуствата и културата”. До края на годината министърът на финансите Владислав Горанов трябва да осигури 130 млн. лв., за да се плати за поддръжката на хеликоптерите “Кугар” и транспортните “Спартан” на ВВС. Това му е наредил в сряда премиерът Бойко Борисов, стана ясно от публикувана стенограма от заседанието. “От 12 кугъра, понеже не се поддържат, осем не летят. Но и на никого не му прави впечатление, че не летят, защото те нямат функции. И трите спартана на 31 декември спират да летят, а сега лети само един от тях”, обяснил премиерът Бойко Борисов. Той дори предложил здравният министър Кирил Ананиев да вземе 2-3 от военните хеликоптери за въздушни линейки. Той пък посрещнал идеята с радост, защото така или иначе искал да вземе 2-3 хеликоптера, но не му стигали парите. Военният министър Красимир Каракачанов също подкрепил идеята. “Но така или иначе, Горанов, ми се иска до края на годината да подпишем договори за поддръжка, да платим поне по това, което имаме”, заръчал все пак Борисов. “Сумата, Горанов, ще е около 130 милиона, да свикваш с нея. До следващото заседание да отлежава. Това е толкова скъпа… Въпросът е не само да се купуват, но и да се поддържат. И когато се купуват, да има смисъл за какво”, казал още премиерът. Договорите за покупка на хеликоптерите и транспортните самолети принципно са сключени, без да е включена поддръжката и дори се наложило първото правителство на Борисов да плати 576 млн. лв. за това, включил се в разговора и вътрешният министър Валентин Радев. Руските хеликоптери Ми-17 пък да бъдат давани на МВР да гаси пожари, предложил вицепремиерът Томислав Дончев.  С 513,84 млн. лв. се увеличава максималният размер на ангажиментите за разходи на Министерството на регионалното развитие и благоустройството. Парите са предвидени за изпълнението на поети ангажименти за изграждането на значими пътни проекти. Част от тях са обходният път на Ахелой и 16-те км от магистрала “Хемус”. Изпълнението им ще стартира в началото на 2018 г., а разплащането по тях ще бъде съгласно договорените условия в рамките на утвърдените разходни тавани на регионалното министерство за периода 2018-2020 г. Със сумата се увеличава стойността, до която Министерството на регионалното развитие и благоустройството има право да сключва договори през 2017 г., и не са допълнително отпуснати средства по бюджета на министерството. Чрез вътрешнокомпенсирани промени в бюджета на министерството се осигуряват и средства за изпълнение на целите по политиката за интегрирано развитие на регионите, за поддържане, модернизация и изграждане на техническата инфраструктура и бюджетна програма “Гражданска регистрация и административно обслужване на населението”. Това ще се постигне чрез намаляване на разходите по бюджетните програми “Нормативно регулиране и контрол на инвестиционния процес в строителството”, “Геодезия, картография и кадастър” и “Ефективна администрация и координация”.", "date": "2017.12.13", "title": "Правителството раздаде 224 млн. лв. за час и 15 минути (Обзор)"}
{"url": "https://www.24chasa.bg/novini/article/6610842", "text": "Италианските власти арестуваха четири жени, свързани с известен гангстер от неаполитанската мафия - Камората, предаде Асошиейтед прес, като се позова на италианската информационна агенция АНСА. Полицията в Неапол е задържала сестрата на боса на мафиотската фамилия Казалези Микеле Дзагария и вдовиците на братята на Дзагария. Преди дни полицията в Палермо арестува Марианджела Ди Трапани, вдовица на боса от сицилианската Коза ностра Салваторе Мадония по подозрения, че е поела управлението на клана в Ресутана, след като съпругът й получи няколко доживотни присъди, предава БТА. От години жените поемат ролята на водач на мафиотските кланове в Италия, след като съпругът, братята, бащите или синовете им влязат в затвора с продължителни присъди.", "date": "2017.12.13", "title": "Втори случай на арести на жени за връзки с мафията в Италия за седмица"}
{"url": "https://www.24chasa.bg/novini/article/6610740", "text": "Докладът на турската служба за борба с организираната престъпност и контрабандата, в който се споменава и “Булгартабак”, е пристигнал в МВР, обяви вътрешният министър Валентин Радев в парламентарната комисия, попитан от депутата от БСП Димитър Стоянов. “Вече е на бюрото ми. 37 са страниците. Докладът е преведен. Там “Булгартабак” е посочен като източник на цигари, но на кутиите не пише производител. От фабриката твърдят, че са изнесени в трети държави и оттам са внесени в Турция”, каза Радев. Според него, след като били изнесени, са преопаковани в държавата, която ги е поръчала, и след това са реекспортирани в Турция. В доклада на турската служба имало и 3 от марките, произвеждани от българския тютюнев холдинг, както и числа. “Ще питаме “Булгартабак” за кои държави са изнасяли продукция, предолагам, че и главният прокурор е получил доклада ”, каза по-късно Радев пред медиите. Той уточни, че изречението, в което се споменава “Булгартабак, е само едно. Официалният доклад бил с повече информация. Заради замесването на компанията в контрабанда стотици служители на “Булгартабак” протестираха пред офиса на партията и пред парламента. ", "date": "2017.12.13", "title": "Трети държави поръчвали  цигари тук, преопаковали ги в кутии без името на  производителя, а после реекспортирали в Турция"}
{"url": "https://www.24chasa.bg/novini/article/6610848", "text": "Израелският премиер Бенямин Нетаняху заяви, че не е впечатлен от декларациите на мюсюлманските страни, които днес призоваха Източен Йерусалим да бъде признат за столица на бъдеща палестинска държава, предаде Франс прес. \"Всички тези изявления не ни впечатляват\", заяви Нетаняху в реч, след като мюсюлманските страни от Организацията за ислямско сътрудничество (ОИС) призоваха международната общност да признае Източен Ерусалим за столица на палестинската държава в отговор на решението на САЩ да гледат на свещения град като столица на Израел, предава БТА. Говорителят на израелското външно министерство Емануел Нахшон окачестви като \"провокативни декларации\" заключителното комюнике от срещата на ОИС в Истанбул по въпроса за Ерусалим. \"По-добре ще е палестинците да признаят реалността и да действат в полза на мира, а не на екстремизма\", отбеляза Нетаняху. \"Те трябва да признаят още нещо във връзка с Йерусалим- че точно ние като никой друг в Близкия изток защитаваме свободата на вероизповедание на всички религии в Ерусалим\", подчерта той, цитиран от Асошиейтед прес. \"Накрая истината ще възтържествува и много други страни ще признаят Ерусалим за столица на Израел и ще преместят посолствата си там\", предрече Нетаняху.", "date": "2017.12.13", "title": "Нетаняху не е впечатлен от изявленията\nна мюсюлманските лидери"}
{"url": "https://www.24chasa.bg/novini/article/6610755", "text": "Безплатна вода за най-бедните предвижда регионалното министерство. По подобие на енергийните помощи уязвимите групи ще получат безплатен минимум водни количества. Какъв ще е принципът, ще бъде разписано в нормативни документи, заяви регионалният министър Николай Нанков пред депутати. 5,5 млрд. лв. ще е недостигът за ВиК сектора през следващото десетилетие. За 2018 г. министерството разполага с 18 млн. лв., които ще са насочени за ремонт на водопроводни мрежи. Средствата обаче са недостатъчни за цялата межа, която е 90 000 км. В началото на следващата година ще е готов новият Закон за ВиК, каза още министърът. Нанков цитира проекта на стратегията за отрасъла, разработен от Световната банка. Той предвижда да се премине към двустепенна ценова структура с фиксирана компонента. Друго предложение е въвеждането на нова ценова надбавка “солидарност за съответствие”, с която да се въведе равна отговорност между регионите. Тя ще се поеме от всички потребители, ще я събират ВиК операторите, а приходите ще бъдат преразпределяни към най-бедните региони, които изпитват затруднения за постигане на съответствие с директивата за отвеждане на градските отпадъчни води. Изчисленията показват, че при потребление от 500 млн. куб. м вода годишно и такса в размер на 10 ст. на кубик ще бъдат акумулирани около 50 млн. лв. във фонд за подобряване на ВиК инфраструктурата в населени места, които са лишени от финансиране, обясни Нанков. Той подчерта, че поскъпване на водата ще има, но то ще е плавно. Ако пакетът от препоръки, предложен в стратегията, бъде приложен, още през 2027 г. вместо през 2037 г. ще бъде постигнато съответствие с директивите на ЕС в областта на питейните и отпадъчните води, каза зам.-министър Малина Крумова. Проучванията, необходими за кандидатстване по програма “Околна среда”, са готови. Още през следващата година ще започне прием на проекти за 1,6 млрд. лева.", "date": "2017.12.13", "title": "Безплатна вода за най-бедните"}
{"url": "https://www.24chasa.bg/novini/article/6610860", "text": "28-километрова колона от тежкотоварни автомобили се е образувала от Любимец до ГКПП „Капитан Андреево“, предаде „Фокус“. Превозвачите заплашват да блокират движението по пътя до Коледа. 30 километра е колата от българска страна на ГКПП „Капитан Андреево“, превозвачите не могат да преминат до Коледа. Това съобщи за „Фокус“ Георги Петърнейчев председател Асоциацията на българските предприятия за международни превози и пътищата (АЕБТРИ) във връзка образувалата се километрична колона от тежкотоварни автомобили от българска страна до ГКПП „Капитан Андреево“. „Опашката е след Свиленград. Реално превозвачите не могат да преминат до Коледа и никой в държавата не го интересува, че тези хора мръзнат там с дни“, добави той. Петърнейчев обясни, че получава обаждания от превозвачи от цялата страна, които негодуват, търсят съдействие и разбиране. По думите му никой не дава конкретно обяснение защо е това забавяне. „Това не е нормално, може ли да има 30-километрова колона? Няма друга стана, в която да се случва подобно нещо. Ако не са 30 км ще са 10 км, 15км, които са ежедневни“, каза още той. Километричната колона се е образувала заради проблем в системата от турска страна. Това съобщи за „Фокус“ председателят на Съюза на международните превозвачи Йордан Арабаджиев във връзка с образувалата се километрична колона от тежкотоварни автомобили от българска страна до ГКПП „Капитан Андреево“. „Получих информация от сигурни два източника, че проблемът е от турска страна – с тяхната система. Разговарях и с превозвач, който обясни, че междинната част между двете граници е пълна“, уточни Арабаджиев.", "date": "2017.12.13", "title": "28 км колона от тирове на \"Капитан Андреево\" заради проблем в турската система"}
{"url": "https://www.24chasa.bg/novini/article/6610711", "text": "Електронното гласуване по естонския модел бе показано на официална демонстрация. Представи го Държавната агенция “Електронно управление” само ден след като тестове по друга система организираха ЦИК и “Информационно обслужване”. През 2018 г. предстоят 3 пробни онлайн гласувания за различни видове избори. Целта е да има действаща система за евровота през 2019 г. Тестването отново предизвика спорове доколко сигурно е е-гласуването. Експерти и членове на ЦИК се включиха в симулациите, предния ден участваха и депутати, които не останаха очаровани. Вместо за партии участниците вчера гласуваха за футболни отбори. Така в преференциите спечели вратарят на “Левски” Божидар Митрев. Естонският модел на е-вота минава през регистрация на специална интернет страница, гласуване и проверка. Избирателят гласува колкото пъти пожелае, но само последният вот се смята за валиден. Проверката се прави със смартфон, като се сканира уникален QR код, който се показва на екрана. ", "date": "2017.12.13", "title": "Тестваха и естонския модел за електронен вот"}
{"url": "https://www.24chasa.bg/novini/article/6610635", "text": "      Между 20 и 50 г., със сравнително високо образование и професионална квалификация, средни доходи и жители на големи населени места на икономически развити държави. Това е профилът на туристите, които привлича София. Освен това чужденците, които посещават столицата, са хора с разнообразни интереси и открити за общуване с местните. Най-привлекателна за туристите София се оказва през октомври, а най-малко - през януари, сочат данните в стратегията за развитие на столицата като туристическа дестинация, която СОС прие преди месец. 11,15% е ръстът на туристите за първите 10 месеца на годината спрямо същия период на 2016 г. В топ 3 са италианците - 55 678, британците - над 55 000, и германците - 51 692-ма, съобщи за “24 часа” шефът на общинското предприятие “Туризъм” Иво Маринов. Увеличение има и при нощувките - те са с 13,34% повече. Тук отново водят италианците, следвани от англичаните, но на трето място по реализирани нощувки са израелците. Любопитното е, че през 2014 г. реализираните нощувки в София са били 1 696 062, а през 2016 г. - 2 126 522. От началото на годината до октомври месец броят на нощувките е 1 978 036, сочат данните на ОП “Туризъм”. Друго доказателство за интереса към София като туристическа дестинация са приходите от туристическия данък - от 1,4 млн. лв. през 2014 г. те са се увеличили на над 2,1 млн. лв. за 2016 г. Повече са и средствата от такса категоризация - 227 780 лв. за 2015 г. до над 319 000 лв. за десетте месеца на тази година. По данни на дирекцията за общинските приходи общото увеличение на средствата от туристическия данък и таксата спрямо 2016 г. е над 470 000 лв. за тези, които нощуват в столицата, а на тези без спане - 25 евро. 82% от посетилите София заявяват, че като цяло са доволни от престоя си, а 33% от тях са изразили пълно задоволство. Възможностите за забавления, културният живот и историческите забележителности са основните причини, заради които чужденците идват в София. Вероятно и затова 68% от тях са били няколко пъти в града, а голям брой посочват, че предишните им посещения са били в последните 5 г. Най-ниско оценени са възможностите за придвижване пеша и с велосипед, градският транспорт и комуникацията на чужд език. 87,2% от туристите посочват, че са дошли на ваканционен туризъм, а 12,8% - по бизнес. Като фактори за постоянно увеличаващия се интерес на чужденците към града в доклада на Столичната общинска агенция за приватизация и инвестиции се посочват София е в топ 3 на европейските градове с най-висок ръст на туристите - 9,4% за периода 2009 - 2016 г. в годишната класация на “Мастъркард” Global Destination Cities Index. Според нея за същия период има и 20% увеличение на разходите, които туристите правят по време на престоя си. Ако през 2009 г. те са харчили общо 287 млн. долара, то през 2016 г. сумата достига 500 млн. долара. Европейският Бекпекър индекс за 2017 г. пък като най-конкурентната европейска туристическа дестинация спрямо цените. 20 до 50 г., Новите музеи, които бяха отворени в последните години, също се сочат сред причините за засиления интерес към София като туристическа дестинация. Сред тях са “Квадрат 500”, Музеят на София в Централна минерална баня, некрополът под базиликата “Св. София”, както и детският “Музейко”. Всъщност в града може да се видят над 2,5 милиона изложбени артефакта в повече от 25 музея, 40 галерии и 1400 исторически и културни забележителности. Иначе Средната годишна заетост на легловата база в града е 41%, почти двойно над тази за страната - 21%. Но пък по брой на легловата база е чак на 6-о място. София заема трето място по приходи от нощувки след областите Бургас и Варна със 130 млн. лв. Държи първите места сред областите по среден приход от 1 нощувка - 73 лв., и по среден годишен приход от едно легло - 10 594 лв. През 2017 г. България отбеляза ръст на туристите, а нарастването им върви паралелно с ръст на приходите от нощувки. Заетостта се увеличава повече в хотелите от по-висока категория - с 4 и 5 звезди, отколкото в по-нискокатегорийните, показват данните на НСИ. И през октомври, който е извън активния летен сезон, приходите на хотелиерите от нощувки са с 0,8% повече, отколкото през миналия октомври и са 44,8 млн. лв. При това приходите от нощувки на чужди граждани нарастват с 3,9% на годишна база. В същото време обаче през десетия месец от годината броят на самите нощувки е намалял с 1,9% в сравнение с октомври на 2016 г., т.е. увеличените приходи са дошли от по-малко на брой нощувки. Данните бяха още по-добри в разгара на сезона. През август например броят на пренощувалите в български хотели, хостели и хижи беше с 6,3% по-висок, отколкото през август на 2016 г., а приходите от тези нощувки достигнаха 323,7 млн. лв., което представляваше ръст от 8,3% на годишна база. Тогава най-висока беше заетостта в хотелите с 4 и 5 звезди - 76,4%, следвана от местата за настаняване с 3 звезди - 61,2% и от местата с една или две звезди - 43%. Това обаче важи не само за летния туризъм, а и за зимния - през януари и февруари заетостта в по-висококатегорийните хотели също е по-висока, отколкото в тези с по-ниска категория. Това според експерти се дължи донякъде и на обстоятелството, че броят на хотелите с 4 и 5 звезди в България все още е малък особено в големите градове. Самите разходи за туристически пътувания на българите нарастват през последните години, независимо дали става дума за почивки и пътувания в страната, или в чужбина. През първото тримесечие на 2017 г. например общият разход - за храна, транспорт и др., е бил 183 млн. лв., докато година по-рано е бил 136 млн. лв. В това число обаче не влиза платеното за туристически пакети. Разходите, които правим при туристически пътувания, са достигнали дъното през кризисните 2010 и 2011 г., но оттогава бележат непрекъснато нарастване и в момента вече прехвърлят харчовете, които сме правили преди 2008 г.  “Забелязва се една положителна за Варна и околните курорти тенденция - увеличават се туристите и през зимния сезон.” Това каза за “24 часа” проф. Стоян Маринов от Варненската туристическа камара. Според наблюденията повечето гости извън активния сезон са румънци, руснаци, украинци и германци. “Опитваме да увеличим броя на туристите извън сезона с балнео-, здравен и спортен туризъм. Това е разковничето. Имаме хубави бази, със спацентрове, минерални басейни, предлагат се балнеопроцедури. Но тази година се забелязва и друго. Заради нискотарифните полети на различни авиокомпании има много туристи, които идват за уикендите и се интересуват от културните и исторически забележителности”, обясни проф. Маринов. Руснаци и румънци са единствените чужденци по Южното Черноморие. Те обаче не са организирани туристи, а идват индивидуално и отсядат в малки хотели. В най-големия ни черноморски курорт Слънчев бряг всички хотели са затворили, съобщи шефът на дружеството Златко Димитров. Почти празен е и кварталът “Малката Москва” в Поморие, който се обитава масово от руснаци със собствени апартаменти. Те са предимно възрастни хора, на които престоят в България им излиза по-евтино. И в Бургас се чува руска реч, но не така масово като през сезона. Срещат се и румънци, но по-рядко за разлика от пролетта, лятото и октомври. Северните съседи отскачат за ден-два най-много до морето и наемат стаи в малки хотели в Бургас или околните селища. За поклоннически туризъм пристигат и гърци по линия на българо-гръцки дружества за приятелство и отсядат в Несебър, Поморие или Созопол.", "date": "2017.12.13", "title": "Туристите в София - от 20 до 50 г., средна класа и най-много през октомври"}
{"url": "https://www.24chasa.bg/novini/article/6610882", "text": "Британският премиер Тереза Мей загуби ключов вот относно Брекзит, по време на гласуване в лондонския парламент в сряда, съобщава АФП. В навечерието на ключова среща относно излизането на Великобритания от ЕС, част от Консервативната партия на премиера Мей, гласуваха заедно с опозицията за 309 на 305 гласа, предава Фокус. Народните представители по този начин пожелаха в споразумението за Брекзит да се включи и текст, според който всички постигнати договорки по излизането на Великобритания от Съюза да бъдат гласувани и от британския парламент.", "date": "2017.12.13", "title": "Британският премиер Тереза Мей загуби ключов вот за Брекзит"}
{"url": "https://www.24chasa.bg/novini/article/6610509", "text": "Португалската република е приятел на България и през последните години двустранното сътрудничество отбеляза нов подем, разви и партньорството ни в ЕС и НАТО за превръщането на този съюз в един по-сигурен и по-справедлив в социално и икономическо отношение общ дом. Това заяви държавният глава на церемонията в „Гербовата зала“ на Дондуков 2, на която удостои посланика на Португалската република Луиш Фераш с орден „Мадарски конник“ първа степен за неговите заслуги за укрепването и развитието на двустранните отношения между Република България и Португалската република. Това съобщиха от президентския пресцентър. „Ценим високо нашето сътрудничество в областта на отбраната, участието на Португалия в съвместни военни учения на НАТО на наша територия, взаимодействането ни в областта на вътрешния ред, сигурност и правосъдието в Република България“, заяви президентът. Румен Радев отбеляза и развитието на търговско-икономическите отношения между двете страни, учредяването на съвместната Българо-португалска търговска камара и подписаните меморандуми между Агенцията за подкрепа на малките и средни предприятия, Агенцията за инвестиции в България и Агенцията за инвестиции и външна търговия на Португалия. Държавният глава благодари на посланик Фераш за ангажираността и усилията на португалската страна за пълноценната интеграция на всички наши сънародници, които живеят, работят и учат в Португалия. „Това отношение допринася тези наши сънародници да бъдат жив мост между двата приятелски народа“, допълни Румен Радев. От своя страна посланик Фераш благодари на българския президент за оказаната чест за удостояването му с висшето държавно отличие. „Ще отнеса в сърцето си българите, защото това е най-доброто, което ми се случи тук – да общувам и работя с българи. Вашата страна е една от най-красивите, в които съм бил – с прекрасна природа и култура“, с тези думи се обърна към гостите на церемонията посланика на Португалската република в България Луиш Фераш.", "date": "2017.12.13", "title": "Радев удостои посланика на Португалия с \"Мадарски конник\" първа степен"}
{"url": "https://www.24chasa.bg/novini/article/6610523", "text": "В час по английски език шестокласниците от Основно училище \"Кирил Христов\" в Стара Загора разбират, че историята на Мария, която спаси на 18 януари 2016 г. шофьор на тролейбус, е описана в урок. Това разказа за БТА директорът на училището Господин Балакчиев. И така, докато разучават езика на Шекспир, някои от учениците бързо осъзнават, че героинята Мария от учебника, е същата Мария, която познават. Изненада, удивление и възторг бяха първите им реакции, защото някой, съвсем като тях, някой, когото могат да видят следващото междучасие, напълно истински и реален, е станал герой на учебник, разказал на директора учителят по английски език Гено Недялков. Не само в Стара Загора, но и в цяла България, помнят Мария, момичето, което през януари 2016 г. спаси тролейбусен шофьор от задушаване. Заедно с него спаси и около десетина пътници. Текстът за Мария е от \"Your space for Bulgaria\" за 6 клас на издателство \"Клет\". Това е учебник на Кеймбридж, адаптиран за българските училища. Автори са Мартин Хобс и Джулия Стар Кедъл, а от българска страна - Десислава Зарева и Николина Цветкова. Предполагам, че българските съавтори са \"виновни\" за попадането на историята в учебника\", казал преподавателят по английски език. \"Мария продължава да живее в Дом \"Мария Терезия\", вече учи в 11 клас в Спортното училище в Стара Загора и не се е отказала от мечтата си да става преподавател по плуване\", коментира пред БТА директорът Латинка Петрова. Тя осъзна, че в живота с труд и последователност може да успее и се бори за успеха си, допълни Петрова. \"Нейната история вече има свой живот и ще се разучава от много ученици. Ще пътува с учебника по английски език по цял свят и ще вдъхновява, надяваме се, и други деца. Може някое от тях да се превърне в още един обикновен герой\", коментира директорът на Основно училище \"Кирил Христов\" в Стара Загора Господин Балакчиев.", "date": "2017.12.13", "title": "Историята на Мария от Стара Загора,\nкоято спаси шофьор, влезе в учебник по английски"}
{"url": "https://www.24chasa.bg/novini/article/6610539", "text": "В Парагвай арестуваха най-издирваният в Бразилия наркотрафикант, предаде БГНЕС. Марсело Фернандо Ринейро Вейга, известен като „Марсело Пилото“, е обвинен в убийство и доставка на наркотици и оръжие на най-голямата престъпна организация в Рио де Жанейро – Командо Вермело. Вейга е бил арестуван в парагвайския град Енкарнасион на границата с Аржентина, съобщиха от службите за сигурност, които нарекоха задържания „най-издирвания трафикант в Бразилия“. Арестът щял да нанесе голям удар върху организираната престъпност в Рио де Жанейро. Над 8000 войници бяха разположени в Рио през юли, за да помогнат на претоварената с работа полиция. Командо Вермело и други банди контролират повечето от бедните предградия – фавелас, и стрелбата там е всекидневие. Около една четвърт от населението на Рио де Жанейро живее във фавелас.", "date": "2017.12.13", "title": "Задържаха най-издирвания в Бразилия наркотрафикант"}
{"url": "https://www.24chasa.bg/novini/article/6610557", "text": "На другарски съд е бил подложен Красимир Янков от колегите си от червената група на поредното й инфарктно заседание късно във вторник. Причината –  . Политиците на прехода и всички, които пряко или косвено са участвали в приватизация да отстъпят, призова Янков в понеделник. Той обясни, че по време на приватизацията на „Техноимпекс“ Нинова е изпълнявала дясната политика на правителството на Иван Костов и не е била член на БСП, затова не трябвало сега партията да понася удари по тази тема. Тези му думи обаче са разгневили много от колегите му. Преди заседанието на групата дори доста от червените ходили при Нинова с настояване да се иска изключването на Янков от групата. Лидерката отказала да коментира темата, но групата вдигна жълт картон на Янков и се разграничи от личните му изказвания. Много остри изказвания срещу него направили депутатите Весела Лечева, Таско Ерменков, Иван Ченчев, Николай Бошкилов, Иван Иванов. Ние отбор ли сме или не, скочил Ерменков. Той обяснил, че тъкмо партията е набрала скорост срещу ГЕРБ и пак ще трябва да се обяснява заради вътрешни проблеми. Споделил, че не знае вече какво да казва на хората из страната, които го питат защо сигналите от групата са все на напрежение. „Ти ГЕРБ ли искаш да свалиш или Корнелия“, попитала Янков пък зам.-шефката на червената ПГ Весела Лечева. Тя обяснила, че по този начин партията само влиза в капана, създаден от ГЕРБ. Не може да се говори така, цялата група страда от това, допълнила тя. Няма лошо от личното мнение, но в случая то пряко удря групата и обслужва ГЕРБ, като така затъмнява всички положителни наши инициативи, коментирали и нейни колеги. На заседанието присъствал и зам.-шефа на партията Кирил Добрев. Той обяснил, че Янков всъщност е критикувал не програмата на Костов, а на БСП, защото приватизацията чрез РМД е измислена от Румен Гечев по времето на правителството на Жан Виденов. Добрев дори извадил архиви от времето на баща си Николай Добрев. Хората, които създадохте схемата критикувате следващото поколение, което изпълнява вашите правила, ядосал се зам.-шефът на партията. В отговор Гечев скочил с нападка – Добрев-старши също е бил част от правителството „Виденов“. Кирил Добрев разкритикувал Янков, че прави внушения, че Нинова тежи на БСП с миналото си. Ако ще говорим за минало – всеки има такова, казал той и припомнил, че Янков наследява Нинова в борда на панаира в Пловдив. Целият скандал доведе до изготвянето на декларация, с която групата застана зад Нинова. Тя е била приета абсолютно единодушно, дори Янков я подкрепил. Обяснил, че го прави, защото също е против манипулациите и лъжите. Но попитал Нинова дали бърка с думите си, че тя е изпълнявала дясна политика. „Остро осъждаме опитите председателят на групата да бъде оклеветен чрез непрекъснатото внушаване на манипулирана информация. За нас не е изненада, че политическият ни опонент се опитва да отвлече вниманието от наболелите проблеми днес и да дискредитира най-голямата опозиционна парламентарна група. Това е техен стил на поведение“, записаха червените в декларацията. И добавиха изречение и за вътрешнопартийната опозиция: „Всяко мнение, изразено пред медиите, но не и пред групата, постига само едно - руши авторитета и пречи на групата да заяви ясно своята опозиционност и алтернатива. Разграничаваме се от подобно поведение. То не изразява нито политиките ни, нито разбирането ни за политика.“", "date": "2017.12.13", "title": "Другарски съд в БСП за Янков заради атаките му към Нинова"}
{"url": "https://www.24chasa.bg/novini/article/6610432", "text": "Канцлерът на Германия и лидер на Християндемократичния съюз, ще се срещне в сряда вечерта с председателя на Германската социалдемократическа партия Мартин Шулц, на която двамата трябва да обсъдят възможността за съставяне на нова Голяма коалиция в страната, предава Deutsche Welle. Двамата ще разговарят за начините да бъде преодоляна политическата криза в Германия, която започна след провала на преговорите за „ямайска“ коалиция между Съюза (ХДС/ХСС), Свободната демократическа партия и формацията „Зелени“. Ситуацията бе създадена след като лидерът на свободните демократи Кристиан Линднер се отказа от участие в управлението по време на преговорите през ноември, предаде \"Фокус\". По-рано Шулц бе заявил, че не смята да участва в нова Голяма коалиция с Меркел, след деветгодишно съвместно управление, но в последните седмици натиска върху него се усили, поради което лидерът на ГСДП се съгласи да започне преговори.", "date": "2017.12.13", "title": "Ангела Меркел се срещa с Мартин Шулц днес"}
{"url": "https://www.24chasa.bg/novini/article/6610440", "text": "Турският президент Реджеп Тайип Ердоган заяви днес, че САЩ не могат повече да бъдат посредник в усилията за слагане край на израело-палестинския конфликт след решението им да признаят Ерусалим за столица на Израел, предадоха Ройтерс и БТА. Отсега нататък не може да става дума пристрастните САЩ да бъдат посредник между Израел и Палестина, този период е приключил, каза Ердоган на пресконференция след срещата на върха на Организацията за ислямско сътрудничество /ОИС/ в Истанбул. Ние трябва да обсъдим кой ще бъде посредник отсега нататък. С този въпрос трябва да се занимае и ООН, посочи Ердоган. Той обвини американския президент Доналд Тръмп, че има \"ционистки манталитет\", съобщава АФП. Истинският собственик на тези земи е Палестина. Тръмп иска всичко това да е на Израел. Това е продукт на евангелизъм и на ционистки манталитет, изтъкна Ердоган след срещата на върха на ОИС.", "date": "2017.12.13", "title": "Ердоган: САЩ повече не могат да бъдат  посредник между Израел и палестинците"}
{"url": "https://www.24chasa.bg/novini/article/6610460", "text": "По молба на близките й полицията издирва Детелина Станева Пецева, на 57 години, от Силистра, съобщиха от МВР. Жената е напуснала дома си на 11 декември сутринта и оттогава е в неизвестност. Висока е 165 см, със слабо телосложение и черна къса коса. Била е облечена със сиво шушляково яке с пух по яката и обута с кафеви боти.  РУ–Силистра се обръща с молба към гражданите, които имат информация за местонахождението на Детелина Пецева, да се обадят на тел.112, тел. (086) 886 323 или в най-близкото управление на МВР.", "date": "2017.12.13", "title": "Издирват 57-годишна жена от Силистра, в неизвестност от 2 дни"}
{"url": "https://www.24chasa.bg/novini/article/6610466", "text": "Единствено групите на Европейските реформатори и консерватори (ЕКР) и \"Европа на свободата и пряката демокрация\" не подкрепиха днес настояването на Европейския парламент България и Румъния да се присъединят към Шенген, предаде БТА. Всички останали групи заявиха, че България и Румъния са изпълнили изискванията и Съветът на ЕС трябва да разреши те да се присъединят към пространството без гранични проверки. По тяхно мнение Хърватия също трябва да се присъедини, щом бъде готова. Дебатът в ЕП днес бе по инициатива на групата на социалистите и демократите. Председателят на парламентарната група на социалистите Джовани Питела отправи молба Съветът на ЕС да приеме България и Румъния, защото това е в интерес на Европа и нейната сигурност. Ако искаме да укрепим защитата на външните граници, трябва без колебание да разширим Шенген с България, Румъния и Хърватия (когато бъде готова). ПЕС и председателят Сергей Станишев поискаха този дебат, защото е нечестно трите държави да бъдат извън Шенген. Не може да има първа и втора класа държави в ЕС. Българското председателство на Съвета на ЕС ще има пълната ни подкрепа за разширяването на Шенген, добави Питела. Това не засяга само двете страни, а и доверието в ЕС. Несправедливостта трябва да бъде прекратена, призова той. Филиз Хюсменова (ДПС, АЛДЕ) коментира, че недопускането на двете страни в Шенген е нарушение на европейското право. Колегата й Асим Адемов добави, че България е показала най-добри резултати в справянето с миграционната криза и се е представила като надеждна външна граница на ЕС. България не застрашава сигурността на Европа. Бъдещето на ЕС зависи от солидарността, която изисква двете страни да бъдат приети незабавно, каза той. Ангел Джамбазки (ВМРО, ЕКР) заяви, че пречките пред България и Румъния са само политически и три държави в ЕС правят отстъпки пред евроскептични партии и заради вътрешните си проблеми. Сред тези държави той посочи Белгия и Холандия. В последвалите изказвания на политическите групи ЕНП посочи, че Шенген няма да бъде завършен, докато всички желаещи страни не са се присъединили. Всяка страна, изпълнила изискванията, трябва да се присъедини. Истината е, че България и Румъния отговарят на показателите. Не може докладите по механизма за сътрудничество и проверка да се смесват тук. Забавяне на приемането по политически причини е неприемливо. Няма първокласни и второкласни държави в ЕС, това е въпрос на солидарност и когато спрем да я прилагаме, преставаме да бъдем европейци, добави парламентарната група. Според ЕКР корупцията в България и Румъния остава, въпреки докладите на Европейската комисия. В България и Румъния обстановката е сериозна и ако двете страни влязат в Шенген, трябва да имаме предвид докладите. Трябва на всяка цена да избегнем внасянето на престъпност в Шенген. Необходими са още усилия, преди да дадем зелена светлина за разширяването на Шенген, заяви групата ЕКР. АЛДЕ определи развитието на темата като дискриминация към България и Румъния, която трябва незабавно да бъде преустановена. Причината са някои държави, които пречат по политически причини - това е неприемливо и трябва да престане. Не може да критикуваме държави, че не спазват правото и сами да не го спазваме, заявиха либералите. Групата на Северната левица коментира, че и трите държави трябва да влязат в Шенген. Според тази парламентарна група отношението досега към България и Румъния е като към отпадък. Групата на Зелените посочи, че присъединяването към Шенген не е само право, но и задължение по договор на държавите в ЕС. Не може една държава да пречи, не може да подкрепим установяването на втора класа страни. Надяваме се на положително решение съвсем скоро, казаха зелените. Според групата \"Европа на свободата и пряката демокрация\" Шенген помага на трансграничната престъпност, затова трябва да бъде преосмислен. Групата \"Европа на народите и свободата\" отбеляза, че мигрантите не са пристигнали в ЕС през България и Румъния. Западните страни от ЕС искат Европа на различни скорости - това е лицемерие и престорено приятелство, коментираха от тази политическа сила. Еврокомисарят по вътрешните работи Димитрис Аврамопулос изрази надеждата скоро България, Румъния и Хърватия да бъдат приветствани в Шенген. Убедени сме, че трите държави трябва да се присъединят изцяло към пространството без проверки. Отдавна ЕК заяви, че България и Румъния са изпълнили изискванията. Крайно време е Съветът на ЕС да постигне единодушие. Има нагласа този въпрос сериозно да бъде преразгледан. Това би било не само политически честно, но е необходимо от гледна точка на сигурността. Намираме се на последните метри по този път, обобщи Аврамопулос.", "date": "2017.12.13", "title": "ЕП почти единодушно подкрепя присъединяването на България към Шенген"}
{"url": "https://www.24chasa.bg/novini/article/6610480", "text": "Двама безработни врачани помагали понякога на свой възрастен познат в домашната му работа, а домакинът ги черпел с ракия и мезата. 49-годишният Цветан Ц. и 36-годишният Пламен И. поправяли покрива на 67-годишния Симеон Т., цепели дърва, помагали в приготвянето на зимнина или в правенето на вино. Тримата често се събирали и в кръчма във врачанския кв. Дъбника, компанията най-често черпел Симеон. Възрастният мъж давал и пари назаем на своите сътрапезници, но те се ослушвали и не връщали борчовете. Когато Симеон няколко пъти настоял да му върнат парите, двамата по-млади мъже замислили да ликвидират кредитора си, за да не връщат дълговете си. През март т. г. те се наговорили се как да постъпят слез запой в любимата си кръчма и след това отишли в дома на възрастния мъж. Симеон ги поканил, донесъл чаши за всички и налял ракия. Когато домакинът отишъл до кухнята за мезе, Пламен И. се приготвил за продължението на вечерта като си сложил закупени по-рано ръкавици. Почерпката продължила, като в един момент се разразил спор между домакина и обвиняемите. Възрастният мъж бил повален на пода и бит с дървен топуз. Пламен И. държал пострадалия притиснат към пода, а Цветан Ц. му нанесъл прорезни рани последователно, сменяйки няколко ножа. Той прерязал шията на Симеон Т. като почти го обезглавил. След като се уверили, че пострадалият е починал, те претърсили къщата за пари и банкова карта, но тъй като нищо не открили, откраднали стара военна каска, която смятали да продадат. За да заличат следите те изхвърлили чашите, от които пиели и пепелника с угарките, а също така измили ножовете. След извършеното убийство двамата се върнали в заведението и продължили да консумират алкохол. Седмица по-късно обаче разследващите влезли в дирите на убийците и те били задържани в ареста за постоянно. Врачанската окръжна прокуратура вече повдигна обвинения срещу двамата и предстои те да се изправят на подсъдимата скамейка.", "date": "2017.12.13", "title": "Мъже заклали сътрапезник, били му длъжници"}
{"url": "https://www.24chasa.bg/novini/article/6610494", "text": "Между България и Норвегия има голям нереализиран потенциал за повишаване на двустранното търговско-икономическо сътрудничество. Нашата страна черпи от опита и добрите практики на Осло в областта на защитата на труда и социалната политика. Това заяви държавният глава Румен Радев, който днес на „Дондуков“ 2 се срещна с министър-председателя на Кралство Норвегия Ерна Солберг. Това съобщиха от президентския пресцентър. Румен Радев и Ерна Солберг обсъдиха българските приоритети по време на Председателството на Съвета на Европейския съюз и постигнаха съгласие в рамките на преговорите на Съвета през първата година на 2018 г., да се отчитат вижданията на всички държави членки на Европейското икономическо пространство в процеса на подготвяне на решенията на Съвета. Премиерът на Норвегия подкрепи позицията на България за извеждането на европейската интеграция на Западните Балкани като ключов приоритет на Председателството. „Кралство Норвегия има дългогодишна традиция на взаимоотношения с европейските държави, които не са членки на ЕС. Въпреки че сме отдалечени от региона, подкрепяме приоритета на България за интеграция на Западните Балкани, защото това ще има позитивен ефект за сигурността за всички нас“, заяви Ерна Солберг. Българският президент и премиерът на Норвегия обсъдиха актуални въпроси от европейския дневен ред, начините за увеличаване на енергийната ефективност и енергийната диверсификация в Европа, както и необходимостта от единна политика по отношение на миграцията. Румен Радев благодари за подкрепата на Кралство Норвегия за българската кандидатура за членство в Организацията за икономическо сътрудничество и развитие и потвърди готовността на страната ни да бъде пълноценен и надежден член на ОИСР.", "date": "2017.12.13", "title": "Радев: Между България и Норвегия има голям потенциал за икономическо сътрудничвство"}
{"url": "https://www.24chasa.bg/novini/article/6610567", "text": "  За съжаление решенията са взети при много сериозни нарушения, най-вече манипулативно боравене с числа без да се вземе предвид размера на инфлацията, каза Мая Манолова в предаването \"Още от деня\" по БНТ във връзка с предстоящото увеличение на цената на водата в 14 големи града. \"Всеки български гражданин с мобилен телефон може да влезе в сайта на Статистическия институт и да провери каква е инфлацията от 1 януари до 1 октомври. Справката показва, че тя е 0,7 процента, а в доклада на Комисията за енергийно и водно регулиране тя е 1.93. Отделно от това в Наредбата е записано, че се взима предвид инфлацията от определянето на цената на водата в съответната област. В момента това повишаване на цените изобщо не трябва да се случва. Незаконосъобразно е\" - коментира омбудсманът.  \"Ако гледаме социалната поносимост, цената трябва да се намали. Комисията за енергийно и водно регулиране избирателно е използвала такива числа, които да обосноват по-високи стойности. Това може да бъде проверено и атакувано от съд. За съжаление, гражданите не могат да участват в обсъждане и вземане на решение. Затова ще се обърна към Прокуратурата\". Всяка политическа партия е в правото си да организира съответни действия, но за мен не е важно дали БСП или друга политическа сила ще се заеме с определен проблем, а какво мислят българските граждани, коментира Манолова протеста на БСП.", "date": "2017.12.13", "title": "Манолова: Повишаването на цената на водата е незаконосъобразно"}
{"url": "https://www.24chasa.bg/novini/article/6610639", "text": "Хиляди жители на Банско, Разлог, Благоевград, Симитли и други градове от Пиринския край се зарекоха да блокират границата с Гърция, ако до края на годината правителството не излезе с решение за втори лифт и промяна на концесионния договор. В сряда вечерта хиляди излязоха на протест и блокираха пътя за Гърция. Те се обявиха срещу зеления терор, с който се спъвало развитието на туризма. “Настояваме държавните институции най-сетне да разрешат изграждането на втора кабинкова линия и нови писти, за да не гоним туристите от ски зоната в Банско”, заявиха протестиращите. В сряда вечерта имаше и контрапротест - на еколози в София, които са против втори лифт. Според тях разрешение за това се очаквало да се гласува между Коледа и Нова година. \"Настояваме държавните институции най-сетне да разрешат изграждането на втора кабинкова линия и нови писти, за да не гоним туристите от ски зоната в Банско\", категорични са протестиращите. Недоволството им бе организирано от сдружение \"Бъдеще за община Банско\", но е подкрепено от всички кметове в района, които присъстват на протеста. Хората се надяват до края на годината да бъдат направени промени в Плана за управление на НП \"Пирин\" и измененията на концесионния договор, така че да се даде възможност за внасяне на инвестиционно предложение за изграждане на втора кабинка. Междувременно, природозащитници излязоха на протест в София срещу промяна на плана, който не позволява построяването на втори лифт в зимния курорт Банско. Гласуването на промяната в концесионния договор за ски зоната трябваше да влезе в дневния ред на днешното заседание на кабинета, но вчера министърът на околната среда оттегли точката. Въпреки това протестът в защита на Пирин не беше отменен, тъй като се очаква гласуването да стане между Коледа и Нова година.", "date": "2017.12.13", "title": "Блокират границата с Гърция, ако не разрешат втори лифт в Банско"}
{"url": "https://www.24chasa.bg/novini/article/6610645", "text": "Кръв за паркомясто се е проляла след лют скандал в Монтана, става ясно от информация на пресцентъра на областната дирекция на МВР. Към 15 часа вчера 44-годишен шофьор спрял буса си \"Мерцедес Спринтер“ на улица „Генерал Столетов“. Отнякъде изникнал непознат мъж и започнал да се кара с водача, че не можело да спира там, информира  . След като не успял с думи да убеди шофьора да премести \"Спринтер\"-а, онзи просто извадил метална тръба и го халосал по главата. Пострадалият е прегледан в Центъра за спешна медицинска помощ в Монтана. Медиците промили причинените от удара рани по главата му и го освободили за домашно лечение, без опасност за живота. По случая е образувано досъдебно производство.", "date": "2017.12.13", "title": "Пребиха шофьор с метална тръба заради неправилно паркиране в Монтана"}
{"url": "https://www.24chasa.bg/novini/article/6610699", "text": "САЩ ще осигурят на ливанската армия първите й ударни вертолети. Това е съобщено от американския генерал Джоузеф Вотел по време на негово посещение в Бейрут в сряда, предава AFP. Американското министерство на отбраната ще даде на ливанската армия шест леки ударни вертолети тип MD530G, като заедно с тях ще бъдат осигурени и шест дрона „Скан Игъл“, устройства за нощно виждане и екипировка на обща стойност 120 млн. долара, предаде \"Фокус\". Според американския посланик в Ливан Елизабет Ричард, помощта ще „помогне на армията (на Ливан) да подсили своите възможности за гранична отбрана и извършване на антитерористични операции“. Вотел се срещна с премиера Саад Харири, ливанския министър на отбраната и други официални лица в сряда, като изрази \"гордостта\" си от партньорството с ливанската армия.", "date": "2017.12.13", "title": "САЩ ще осигурят на ливанската армия първите й ударни вертолети"}
{"url": "https://www.24chasa.bg/novini/article/6610715", "text": "Истанбулската полиция е открила близо 60-килограмов експлозив при претърсване на микробус в квартал Бахчелиевлер, съобщава турският телевизионен канал НТВ. Полицията, която е действала по получен сигнал, е спряла за проверка микробуса. След проверката е било установено, че в микробуса има близо 60-килограмов експлозив тип \"RDX\", предаде БТА.  Полицията е задържала шофьора на микробуса и още едно лице. Според твърденията заподозрените са членове на терористичната Кюрдска работническа партия /ПКК/, посочва НТВ. ПКК е призната за терористична организация от Анкара, ЕС и САЩ.", "date": "2017.12.13", "title": "Откриха 60-килограмов експлозив при претърсване на микробус в Истанбул"}
{"url": "https://www.24chasa.bg/novini/article/6610705", "text": "4,4 млрд. лв. граждански иск са предявили синдиците Ангел Донов и Кристи Маринова към част от 18-те подсъдими по мегаделото за източването на КТБ, стана ясно на първото заседание на дългоочаквания процес в спецсъда. Тепърва магистратите ще решават дали да допуснат иска. Ако откажат, синдиците ще заведат друго дело по граждански ред. Съдия Виржиния Петрова не даде старт на процеса заради смърт на адвокат и отсъствието на основния подсъдим Цветан Василев, който още не е получил призовка и 11 хил. страници обвинителен акт. Бившият мажоритарен собственик на банката е обвинен, че е ръководил престъпна група от 14 души за присвоявания. Според прокуратурата той е отговорен за изнасянето на 206 млн. лв. от главната каса на КТБ и за източването на над 2,5 млрд. лв. С него подсъдими са 17 души - предимно служители в КТБ. Пред съда ще отговарят и бившите подуправители на БНБ Цветан Гунев и Румен Симеонов. Въпреки че е известно, че Цветан Василев е в Сърбия от 3 г., по закон Съдия Петрова обяви, че на официалния адрес на Василев на столичната ул. “Кричим” 79 домоуправителят казал на призовкарите, че банкерът и семейството му не живеят там от 4 г. От справка на Гранична полиция, изпратена до съда, става ясно, че последното засечено преминаване на Василев през границата е на влизане в България през летището в София на 5 юни 2014 г. От МВР съобщават, че той е обявен за издирване от 5 юли 2014 г. и въпреки ареста в Сърбия не е прекратено. Оказа се, че банкерът е търсен дори по арести и затвори. “Такава е процедурата, ако не я изпълним, може утре някой да каже, че са нарушени правата на Василев”, обясниха от съда. На 20 ноември е изпратена молба за правна помощ до Сърбия с искане властите там да връчат документите по делото на Василев, но досега отговор няма, обясни съдия Петрова. В сградата на ул. “Черковна” 90 дойдоха адвокатите на банкера Константин Симеонов и Лазар Карадалиев, който неотдавна получи обвинение за контрабанда на цигари. “Поддържате ли връзка с клиента ви”, запита съдията. Карадалиев отвърна: “Дори и да поддържаме, по закон той лично трябва да получи призовка и обвинителен акт”. Така защитата възрази на подканата да предаде документите по КТБ на Василев. Друга пречка делото да започне бе, че адвокатът на подсъдимия Рангел Стойчев - Пламен Цанков, е починал наскоро. Трима ще поддържат обвинението по делото КТБ - шефът на спецпрокуратурата Иван Гешев и колежките му Даниела Начева и Антоанета Софрониева. Най-голямата зала №5 на спецсъда се оказа тясна за подсъдимите и адвокатите им. Между тях и прокурорите в първия час прехвърчаха искри. Адвокат Карадалиев поиска от всяко заседание да има звукозапис. “След като прокуратурата може да кацне на Луната с дизелов двигател, така може да се води и звукозапис на заседанията. Не е трудно, нито сложно”, подкрепи го колегата му Христо Ботев, намеквайки за реплика на Гешев, с която той сравни “Обикновено се цитират класици”, отвърна с чувство за хумор прокурорът. По-късно той заяви: “Ако г-н Василев е добросъвестен и иска да се яви пред българското правосъдие, няма пречки да даде съгласие пред сръбския съд за екстрадиция. В България няма смъртно наказание”. Подсъдимите по аферата КТБ ще бъдат бранени в съда от прочути столични адвокати, защитавали не един и двама ВИП клиенти на прокуратурата. Одиторите от Кей Пи Ем Джи Маргарита Голева и Красимир Хаджидинев са избрали за свои повереници Ина Лулчева и Даниела Доковска. Трендафил Трендафилов и Янчо Трончев ще защитават подуправителя на БНБ Цветан Гунев, а Илиян Василев - главната касиерка на КТБ Маргарита Петрова. Зам. главната счетоводителка на КТБ Борислава Тренева-Кючукова се представлява в съда от Христо Ботев. Делото продължава на 23 и 24 януари.", "date": "2017.12.13", "title": "Фалстарт! 4,4 млрд. лв. търсят от банкера  Цветан Василев и сие по делото КТБ (Обзор)"}
{"url": "https://www.24chasa.bg/novini/article/6610352", "text": "Българинът от сирийски произход Амир Мухамед ал Хусаини, който бе задържан като лидер на престъпна група за незаконна търговия с лекарства, използвал кухи фирми, регистрирани на роми и наркозависими. Това стана ясно в специализирания съд, където се гледа мярката му за неотклонение. Той е обвинен за ръководство на банда за данъчни измами и пране на пари. Освен него е обвиняема и леля му Росица Томова, която в същност се води собственик на фирмата \"Черита\", занимаваща се с търговия на лекарства. А самият Хусаини е магистър фармацевт в дружеството. По делото са разпитани шофьори на Хусаини, които са обяснили, че са минавали през различни аптеки и са взимали оттам лекарства. Сред обвиняемите е и семейство счетоводители, които са регистрирали фирми на поставени лица. До момента в хода на разследването, което е започнало на 15 септември, са събрани 74 тома материали, като 10 от тях са с класифицирана информация. Специализираният съд остави Хусаини в ареста, тъй като, макар и в много начален етап, срещу него са събрани доказателства. Също така той има и две висящи дела и една основна присъда за използване на фалшив документ за теглене на банков кредит. ", "date": "2017.12.13", "title": "Сириецът Хусаини ползвал кухи фирми за незаконната продажба на лекарства"}
{"url": "https://www.24chasa.bg/novini/article/6610336", "text": "Окръжна прокуратура – Монтана внесе за разглеждане в съда обвинителен акт срещу Цветан П. В опит за убийство. Обвиняемият Цветан П. живее в гр. Враца заедно със съпругата си – Татяна П., която работи като шофьор на такси. На 15.11.2016 г. жената напазарувала хранителни продукти и кухненски нож и с управлявания от нея таксиметров автомобил отишла на стоянка в района на жп гарата в гр. Враца. Не след дълго колата на Татяна П. доближил мъж – Кристиян Д., който се поинтересувал колко ще струва превоз до с. Громшин, обл. Монтана. Тя му казала цената от 20 лева, като уточнила, че до въпросното село ще пътуват със съпруга й, тъй като тя не познава района. Мъжът се съгласил, качил се в таксито и обещал да заплати цялата сума при пристигането в с. Громшин, тъй като разполагал с 15 лева. Татяна П. откарала автомобила до дома си в жк. „Дъбник“, за да вземе съпруга си, който заел шофьорското място в колата, а клиентът останал на предната седалка. Когато стигнали до селото, Цветан П. попитал Кристиян Д. къде да го откара, в отговор на което последният започнал да указва посоката. По този начин те обиколили населеното място и накрая се озовали на неасфалтиран път. Шофьорът се учудил и поискал да му се обясни защо карат по черен път, на което Кристиян Д. му казал да кара, а не да говори. След това клиентът извадил от джоба си нож и нанесъл порезна рана в областта на врата на Цветан П., който усетил болка и спрял автомобила. Нападателят нанесъл порезна рана и по ръката на шофьора, а след това и на съпругата му, която се намирала на задната седалка. В този момент Цветан П., раздразнен от упражненото срещу него и жена му насилие от страна на Кристиян Д. и за да я предпази, взел закупения от нея същия ден нож и нанесъл две прободни рани на нападателя. Едната – в лявата поясна област на гърба и другата в гърдите. След това Цветан П. се качил в автомобила, изхвърлил багажа на Кристиян Д. и заедно с жена му отпътували. Когато се отдалечили от местопроизшествието Татяна П. се обадила на телефон за спешни случаи 112 и съобщила за инцидента. Двамата останали на място и дочакали органите на полицията. На пострадалия Кристиян Д. била извършена животоспасяваща операция в МБАЛ-Монтана. Обвиняемият не се признава за виновен и отрича да е извършил престъпното деяние.", "date": "2017.12.13", "title": "Съдят мъж, нанесъл прободни рани на агресивен клиент на такси"}
{"url": "https://www.24chasa.bg/novini/article/6610250", "text": "Президентът на Чехия Милош Земан назначи ново правителство на страната, оглавено от Андрей Бабиш, лидер на центристкото политически движение \"Действие на недоволните граждани 2011\" (АНО), предадоха световните агенции. Това стана на тържествена церемония в Пражкия замък, в която е официалната резиденция на президента на Чехия, предаде БТА. Правителството се състои от представители на движението на Бабиш, спечелило най-много гласове на изборите през октомври, както и от безпартийни експерти. АНО има шестима министри в новия кабинет, който наброява общо 14 души. Четири от постовете са поверени на жени. Бабиш е известен с това, че се противопоставя на определяне на дата, на която Чехия да приеме еврото и отхвърля системата на ЕС за разселване на мигрантите. Парламентът на Чехия ще гласува вот на доверие на новото правителство на 10 януари.", "date": "2017.12.13", "title": "Президентът на Чехия назначи ново правителство начело с Андрей Бабиш"}
{"url": "https://www.24chasa.bg/novini/article/6610270", "text": "Изборът и смяната на пенсионен фонд в България вече ще може да се прави директно от мобилния телефон посредством уникално българско мобилно приложение за електронна идентификация и електронен подпис. „ПОД-Бъдеще“ АД е първата пенсионна компания, която ще предложи тази възможност, след като подписа договор с „Евротръст Технолъджис“ АД за интегриране на приложението Евротръст. Приложението ще е достъпно на уебсайта на „ПОД-Бъдеще“ АД (www.budeshte.bg) и ще може да се свали и инсталира безплатно на всяко смарт устройство с операционна система iOS и Android. Единствено клиентът трябва да се идентифицира през камерата на своя мобилен телефон. С новото технологично решение клиентите на „ПОД-Бъдеще“ АД ще могат да ползват услугите на компанията напълно безплатно и дигитално от мобилния си телефон, без необходимост от посещение на офис и ръчен подпис. Приложението Евротръст ще позволява идентификация и подписване от разстояние на всички документи, свързани с осигуряването във фондовете на пенсионната компания. Електронният подпис на Евротръст е напълно законен и равностоен на собственоръчно поставен подпис на хартия. Приложението отговаря на най-високите стандарти за информационна сигурност. Евротръст използва автоматизирано разпознаване чрез технология на 3D биометрия на лицето през камерата на телефона и чрез документа за самоличност.", "date": "2017.12.13", "title": "Предлагат избор и смяна на пенсионен \nфонд и през мобилен телефон"}
{"url": "https://www.24chasa.bg/novini/article/6610050", "text": " Европейският парламент подкрепи началото на новата фаза от преговорите за Брекзит, но добави, че Великобритания трябва „напълно“ да въплъти споразумението за „развода“ в окончателния договор за излизането си от ЕС, предава Франс прес, цитирана от Фокус. Председателят на ЕП Антонио Таяни приветства гласуването в Страсбург като „важна крачка напред“ , но добави, че евродепутатите имат притеснения относно правата на гражданите и границата в Ирландия.", "date": "2017.12.13", "title": "ЕП подкрепи началото на новата фаза от преговорите за Брекзит"}
{"url": "https://www.24chasa.bg/novini/article/6610049", "text": "Българските домакинства са лидери в Европейския съюз през 2016 г. по изхарчени пари от бюджета на семейството за комуникации. Това показват данните на Евростат. 4.8% от семейния бюджет отиват за сметки за интернет, телефон и пощенски услуги. Най-малко за подобни разходи отделят домакинствата в Люксембург – 1.6%. Страната ни заема втора позиция по изхарчени пари за обществен транспорт, като 4.7% от бюджета на домакинствата отиват по това перо. Единствено Гърция е пред България. И по този показател Люксембург е на последно място с едва 0.8%. България е на последно място в Европейския съюз по отделени пари за купуването на дрехи и обувки. 3.2% от семейния бюджет отиват за такива разходи, докато при първенеца Естония процентът е двойно по-голям, предаде  . Страната ни е сред най-малко харчещите за застраховане и посещения на ресторанти и кафенета. От Евростат подчертават, че в проучването не са използвани данните за Румъния и Хърватия, като двете страни не попадат в нито една от класациите.", "date": "2017.12.13", "title": "Евростат: Българинът харчи най-много за комуникации, най-малко за заведения"}
{"url": "https://www.24chasa.bg/novini/article/6610064", "text": "Издателят на вестник \"24 часа\" - \"168 часа\" ЕООД, , съобщиха от Google. Digital News Initiative (DNI) e  \"Издателят на „24 часа”   - платформа за иновативна журналистика, която ще бъде използвана както от работещите в \"24 часа\", така и от всички журналисти от Медийна група България и от други медии, от обикновени потребители, които се регистрират в нея чрез профила си в Google или Facebook\", според координатора на проекта Станимир Въгленов, директор \"Онлайн проекти\" на Медийна група България. Платформата е съвкупност от функционалности за събиране на информация по дефинирани теми от потребителите и комбинирането й в краен дигитален продукт. „168 часа” ЕООД печели финансирането в партньорство със специализираната в дигитализация фирма „Димирома” с управител Роман Ангелов. С помощта на Smart24chasa потребителят ще може да създава нова тема, която след това да бъде достъпна за проучване и развиване, като всички потребители ще могат да я редактират, коментират и модерират. Цялата информация ще бъде категоризирана по източник: социални медии, собствен цифров архив на „24 часа”, източници на данни със свободен достъп, правителствени и частни сайтове, търговски и потребителски източници и др. През октомври 2015 г., като част от Digital News Initiative (DNI) - партньорство между Google и издателите на новини в Европа за подкрепа на висококачествена журналистика чрез технологии и иновации – бе стартиран иновационен фонд DNI с ресурс от 150 млн. евро. „Днес обявяваме получателите на четвъртия кръг от финансиране, като за 102 проекта в 26 европейски държави са предложени 20 428 091 евро за подкрепа на проекти за иновационни новини. Така общото финансиране до момента за инициативата нараства до 94 млн. евро.”, пише в съобщението в официалния блог на Google. В този четвърти кръг получихме 685 проекта от 29 държави. От проектите, финансирани днес, 47 са прототипи (проекти в начален етап, изискващи финансиране до 50 000 евро), 33 са средни проекти (изискващи финансиране до 300 000 евро), а 22 - големи проекти (изискващи до 1 милион евро от финансирането), уточняват от Google. „В предишния трети кръг, през юли, видяхме значително повишаване на интереса към проекти за проверка на фактите и борба с фалшивите новини. Тази тенденция продължава и в този кръг, особено при прототипите. В средните и големите категории насърчихме кандидатите да се съсредоточат върху монетизирането, което доведе до увеличаване на средните и големи проекти, целящи използването на машинно обучение за подобряване на съдържанието и превръщане на повече читатели в абонати.”, уточняват от Google. Като цяло, 21% от избраните проекти се съсредоточават върху създаването на нови бизнес модели, а 13% - за подобряване на откриването на съдържание чрез използване на персонализация. Около 37% от избраните проекти са в сътрудничество между организации с подобни цели. Други проекти включват работа по анализи, измерване на аудиторията и нови възможности за реклама.", "date": "2017.12.13", "title": "Google финансира със 100 хил. евро дигитален проект на \"24 часа\""}
{"url": "https://www.24chasa.bg/novini/article/6610061", "text": "Бездомен мъж, обикалял из парижкото летище \"Шарл де Гол\" в Роаси, се издирва след кражбата на 300 000 евро в брой, съобщава френското издание \"Паризиен\". Кражбата станала благодарение на невероятно стечение на обстоятелствата миналия петък в центъра на терминал 2-Ф на летището. Бездомникът ровел из кофи за боклук недалеч от офис на инкасаторската компания Лумис /Loomis/, специализирана в събирането на оборота от магазините и заведенията на летището и в обслужване на банкоматите, инсталирани на летищните терминали. Изведнъж без очевидна причина вратата на офиса на компанията се отворила и бездомникът съзрял вътре огромни суми пари. Не се задействала никаква аларма и никой не се появил в помещението, затова бездомникът влязъл вътре и след няколко минути излязъл с две торби пълни с банкноти. Това се видяло ясно от кадри от охранителни камери. Виждало се също, че бездомникът поел бързо към район, в който вече нямало охранителни камери и изчезнал, предаде БТА. По случая е започнало разследване. Полицията на летището казва, че бездомникът е бил на летището известно време преди кражбата. Засега е намерен негов куфар, който бил празен.", "date": "2017.12.13", "title": "Бездомник открадна 300 000 евро от парижкото летище \"Шарл де Гол\", издирват го"}
{"url": "https://www.24chasa.bg/novini/article/6610089", "text": "Министър-председателят Бойко Борисов постави на днешното правителствено заседание въпроса за дисбалансите при осигуряването на средства за въоръжение на различните родове войски. Той посочи, че основната част от закупената техника са транспортни вертолети и самолети, за които не е предвидена поддръжка при сключването на договорите, и сега са приземени. „От 12 „Кугър“-а, защото не е достатъчно само да ги платим, осем не летят. Но и на никой не му прави впечатление, че не летят, защото те нямат функции… И трите „Спартан“-а на 31 декември спират да летят, а сега лети само един от тях. Това ми докладва Каракачанов днес след направената от него проверка. Никой не можа да ми обясни от военните защо само транспортни средства и само за авиацията е отишла такава огромна сума от бюджета на държавата“, посочи Борисов. Той възложи на министрите на отбраната и на финансите да направят преглед и оценка на възможностите за договорите за поддръжка на наличната техника, които може да бъдат сключени до края на годината. „Всеки ден слушам още нови самолети да купуваме, а никъде и никой не говори за поддръжката колко ще струва след това. Най-вероятно по същия начин ще останат на летищата да си стоят така, както „Спартан“-ите и хеликоптерите“, каза премиерът. Според него част от възстановените вертолети биха могли да бъдат използвани за нуждите на Спешната помощ. Това съобщиха от пресслужбата на Министерския съвет.  Точка 10 Проект на Постановление за одобряване на допълнителни разходи по бюджета на Министерството на отбраната за 2017 г. БОЙКО БОРИСОВ: Каракачанов! КРАСИМИР КАРАКАЧАНОВ: Проектът е изготвен с цел осигуряване на допълнителните разходи в размер на 19 милиона 900 хиляди лева по бюджета на Министерството на отбраната за 2017 година в съответствие с Решение №231 от 2016 година на Министерския съвет – проект за инвестиционен разход, осигуряване на летателна годност за самолетите МиГ-29, който е с времеви обхват 2016-2017 година, тоест това е по бюджета на Министерството на отбраната. БОЙКО БОРИСОВ: Искам да се съберем с военния и с финансовия министър най-скоро, защото се оказва, че има много голям дисбаланс през годините в парите, които са отпускани за трите рода войски. Нещо повече – купени са 12 „Кугър“-а, транспортни хеликоптери. Повтарям, транспортни. В изправност да летят днес са четири. Така са купувани – нито поддръжка, нито е смятано колко пари ще струват… И не мога да си обясня, министър Радев, защо са 12 транспортни хеликоптера! После, три „Пантер“-и – пак хеликоптери и пак транспортни, и три „Спартан“-а – самолети, но също транспортни. Сиреч 98-99 процента… колко, Радев, процента от бюджета за техника на отбрана през годините отива за авиация? От 12 „Кугър“-а, понеже не се поддържат, скъпа е поддръжката, защото не е достатъчно само да ги платим, осем не летят. Но и на никой не му прави впечатление, че не летят, защото те нямат функции. И трите „Спартан“-а на 31 декември спират да летят, а сега лети само един от тях. Това ми докладва Каракачанов днес след направената от него проверка. Никой не можа да ми обясни от военните защо само транспортни средства и само за авиацията е отишла такава огромна сума от бюджета на държавата. Второ, след като имаме 12 такива най-съвременни хеликоптери, от които осем са на земята и не летят, дали да не помислиш, Ананиев, да вземем от тях да предислоцираме два или три към здравеопазването – да ги оборудваме и при катастрофи, аварии и бедствия реално да вършат някаква работа, защото те са на огромни цени, а така си седят. Но така или иначе, Горанов, ми се иска до края на годината да подпишем договори за поддръжка, да платим поне по това, което имаме. Защото всеки ден слушам още нови самолети да купуваме, а никъде и никой не говори за поддръжката колко ще струва след това. Най-вероятно по същия начин ще останат на летищата да си стоят така, както „Спартан“-ите и хеликоптерите. Затова, да видим какви са ни възможностите и до края на годината да се направи. Както и за ремонта на сградите в поделенията, това, което армията заслужава. Пак повтарям, искам да направите сметка и да убедите – не само мен, а и колегите си – защо само за авиация и то транспортна авиация? За сухопътните войски какво предвиждаме? Какво е предвидено и… Кажи, Радев. ВАЛЕНТИН РАДЕВ: Нашето първо правителство изплати 576 милиона точно за „Спартан“-ите и за „Кугър“-ите. И освен това, ние сключихме договора за поддръжката, не беше предвидено за „Спартан“-ите, който изтича сега. Нашето правителство тогава, когато нямаше пари и бяхме в криза, го направихме. Никой не беше помислил за жизнения цикъл, както Вие казахте преди малко – за поддръжката. БОЙКО БОРИСОВ: За целта днес това да се подготви, за да може до края на годината да се подпишат договори, Каракачанов, всичко да се подготви. Като сме дали милиарди, поне да знаем, че транспортни - транспортни, но пак за нещо да ги ползваме. КИРИЛ АНАНИЕВ: Между другото, това е много добра идея, защото аз искам да вкарам за „Спешна помощ“ два хеликоптера, обаче парите не стигат. БОЙКО БОРИСОВ: Не два, а три ако искаш. Четири ползваме, а осем, за стотици милиони платени, стоят. Първо ще ги ремонтира Каракачанов и ще ти ги дадем ремонтирани. КРАСИМИР КАРАКАЧАНОВ: Това няма, както казва министърът на финансите, това няма да намали разходите по тях за поддръжка, но могат по целесъобразност да се използват. Тази посока е правилна. БОЙКО БОРИСОВ: Отработете го. КРАСИМИР КАРАКАЧАНОВ: Хем пилотите ще летят. ТОМИСЛАВ ДОНЧЕВ: Част от плащанията не са на полетен час, а са на годишна база. Тоест, ако имаш актива и той е в годно за експлоатиране състояние, трябва да плащаш. В този смисъл няма нужда и няма смисъл да се прехвърлят към друго ведомство, а по-скоро може да се направи един рамков договор с Министерството на здравеопазването, например за една или две машини, в зависимост от нуждите при транспортиране на тежки пациенти и при катастрофи, и да изпълнява тези функции стои дежурна част. КРАСИМИР КАРАКАЧАНОВ: Няма как да се прехвърлят, защото няма кой да ги кара тези хеликоптери. Трябва пак да са военни пилоти. ТОМИСЛАВ ДОНЧЕВ: Това е едно. И в проекта все пак имаме шест броя Ми-17, от които, доколкото разбирам, наличен и в състояние да лети е един, което отваря темата, че колегите от Министерството на вътрешните работи почти всяка година пращат подобна техника да гаси пожари. И след като се възстановява летателната годност, редно е принципно един рамков договор с Министерството на вътрешните работи да уреди принципно как тези машини се ползват и за гасене на горски пожари, и за други нужди. Две или три машини от всички, които притежаваме общо – 18 машини, ако не броим Ми-24. КРАСИМИР КАРАКАЧАНОВ: Идеята е да минават през „Терем летец“, което е дружество на Министерството на отбраната, и да влизат в употреба, защото и там след известно време ще стане като с „Кугър“-ите – имаме ги, не са отделени необходимите средства за поддръжка и ремонт, и няма да летят. Това е същото, което каза и вицепремиерът Дончев. ТОМИСЛАВ ДОНЧЕВ: Или планираме национален капацитет да поддържаме и седемнадесетките, и осмиците. БОЙКО БОРИСОВ: Сумата, Горанов, ще е около 130 милиона, да свикваш с нея. До следващото заседание да отлежава. Това е толкова скъпа… Въпросът е не само да се купуват, но и да се поддържат. И когато се купуват, да има смисъл за какво. КИРИЛ АНАНИЕВ: Ако станат за медицински цели, трябва да се предвиди и медицинска екипировка. БОЙКО БОРИСОВ: Тъй като сутринта ми докладваха какво е правено през годините и каква е летателната годност на това, за което сме дали милиарди, се оказа, че от 12 – четири, а от три „Спартан“-а – нула. Приемаме точка 10.", "date": "2017.12.13", "title": "Борисов: Защо такава огромна сума за авиация и транспорт в армията? (Стенограма)"}
{"url": "https://www.24chasa.bg/novini/article/6610097", "text": "Прессекретарят на руското външно министерство Мария Захарова заяви, че правителството ѝ не приема посочените причини, с които оглавяваната от САЩ коалиция в Сирия обяснява оставането си в страната, предава ТАСС, цитирана от Фокус. „Руското присъствие в Сирия носи законен характер в пълно съответствие с международното право“, заяви Захарова. „Не могат, обаче, да бъдат приети оправданията на действията на коалицията, нарушаващи суверенитета на Сирия“, допълни тя.", "date": "2017.12.13", "title": "Захарова:  Русия не приема изведените от САЩ причини да останат в Сирия"}
{"url": "https://www.24chasa.bg/novini/article/6610116", "text": "В качеството си на следващ ротационен председател на Съвета на ЕС по околна среда министър Нено Димов пое символично „щафетата“ от естонския си колега Сиим Киислер. Традиционната церемония по предаване на Председателството се състоя днес в Брюксел, съобщават от пресцентъра на Министерството на околната среда и водите. Първото Българско председателство на Съвета на ЕС започва от 1 януари 2018 г. и ще продължи до 30 юни 2018 г. Като ротационен председател на Съвета на ЕС по околна среда страната ни ще работи за запазване на високите стандарти за опазване на околната среда и качеството на живот на населението посредством устойчив растеж и „зелена икономика“. Основните приоритети на Българското председателство на Съвета на ЕС в областта на политиката по околна среда ще бъдат кръговата икономика и екологичните иновационни инициативи, насочени към ефективното използване на ресурсите, намаляване на вредното въздействие върху околната среда и здравето на хората, включително посредством нови технологии. Акцент по време на Председателството ще бъдат подобряването на качеството на атмосферния въздух и по-доброто регулиране. В рамките на Председателството страната ще постави фокус и върху подобряването на качеството на атмосферния въздух и по-доброто регулиране. Темите за екоиновациите и прехода към кръгова икономика бяха обект на обсъжданията и на провелата се в рамките на деня традиционна среща с представители на международните екологични организации (Green 10) в Брюксел.", "date": "2017.12.13", "title": "Министър Димов пое председателството на Съвета на ЕС по околна среда"}
{"url": "https://www.24chasa.bg/novini/article/6610121", "text": "С Постановление на прокурор от Окръжна прокуратура - Благоевград за срок до 72 часа е задържан шофьорът на тежкотоварния автомобил, предизвикал пътно-транспортно произшествие, при което загина 19-годишната студентка Фатиме Колашова от село Дагоново. Това съобщиха от пресцентъра на Окръжната прокуратура. Трагичният инцидент стана вчера около 9 ч. сутринта, на кръстовището на улица \"Славянска\" в Благоевград. Шофьорът на тежкотоварния автомобил - самосвал, пълен с пясък, нарушил установени в Закона за движението по пътищата правила. В резултат на действията му, на пешеходна пътека на ул. \"Славянска\", е блъснато деветнадесетгодишното момиче, което починало на място. Предстои Окръжна прокуратура - Благоевград да внесе в съда искане за мярка за неотклонение \"Задържане под стража\" спрямо обвиняемия, извършил тежкото транспортно престъпление, отнело човешки живот.", "date": "2017.12.13", "title": "Обвиниха и задържаха за 72 часа шофьора на камиона, блъснал студентката Фатиме"}
{"url": "https://www.24chasa.bg/novini/article/6610119", "text": "Първата стъпка е направена с подготовката и проведените вече разговори с Обединеното кралство. Ние от ВМРО - БНД положихме нужните усилия при посещението на министър-председателя на България Бойко Борисов във Великобритания този въпрос да бъде повдигнат и да бъдат поети конкретни ангажименти към страната ни това да се реализира в най-кратки и реалистични срокове. Ние сме категорични, че подобни стъпки трябва да бъдат предприети и по отношение на държавите в целия Европейски съюз и навсякъде, където има българско малцинство и ясно изразени български общности. Дългогодишната ни работа за съхранение на българските култура и език навсякъде по света, където има българско малцинство и ясно изразени български общности, ще продължи именно в тази посока и ние ще отстояваме искането си с всички демократични лостове и механизми. Това съобщиха от пресцентъра на ВМРО. Защо е важно българският език да е матуритетен в държавите членове на ЕС и в Обединеното кралство? Защото това ще даде единствената възможност на нашите сънародници там да запазят своето национално самосъзнание. Езикът е основата на националността и националното чувство. Българските неделни училища в държавите-членове на ЕС са стотици и обучават десетки хиляди българчета. Само в Кралство Испания българските неделни училища са над триста. Правото и възможността на българите в ЕС да полагат зрелостни избори или матура и на български език ще запази това национално чувство и ще им даде възможност да овладеят родния си език и да учат висше образование в България. Образованието не подлежи на европейски регулации, съгласно договорите и общностното право. Тоест, превръщането на българския език в матуритетен е въпрос на двустранни споразумения. Въпреки това направихме необходимото през ЕП, чрез инструмента на петициите, да привлечем вниманието на европейските общества по темата. Но този инструмент вече е изчерпан. Време е за двустранна дипломация. Българите в Обединеното кралство са около сто хиляди, това прави въпроса особено чувствителен за нас. Затова в навечерието на посещението на българския министър-председател в Обединеното кралство направихме необходимата предварителна подготовка. Обсъдихме важните за Обединеното кралство въпроси в преговорите между ЕС и Обединеното кралство по повод на напускането на ЕС, по които биха търсили подкрепа от нас преди, по време и след българското председателство на ЕС. В резултат от тези разговори дойде логичното ни искане Обединеното кралство да задвижи необходимите процедури, които да позволят на българите там да държат законна и призната матура на български език. В България се държи матура на английски език, така че от тази гледна точка трудности няма. Министър-председателят следва тази предварителна подготовка и постави въпроса по време на срещата си с госпожа Мей. Това е огромна стъпка напред. Сега остава министерство на образоването, чрез министерство на външните работи да придвижи съответната процедура. Вече поискахме това от двете министерства. Постигането на такова двустранно споразумение ще е исторически пробив. Защото признаването на българския език за матуритетен в ЕС и Обединеното кралство ще е исторически пробив, който ще дава своите плодове в българския национален интерес за поколения напред.", "date": "2017.12.13", "title": "ВМРО: Българският език трябва да стане матуритетен във всички страни-членки на ЕС"}
{"url": "https://www.24chasa.bg/novini/article/6610139", "text": "Лидерите на мюсюлманските държави призоваха международната общност да признае Източен Йерусалим за столица на Палестинската държава, след като президентът на САЩ Доналд Тръмп обяви Йерусалим за столица на Израел, предава AFP. В приетото окончателно заявление, взето по време на извънредната среща на високо равнище в Истанбул, Организацията за ислямско сътрудничество в Истанбул обяви, че „Източен Йерусалим е столица на държавата Палестина“ и, че държавите по света „трябва да признаят държавата Палестина с Източен Йерусалим като нейна окупирана столица“ Организацията обяви решението на Тръмп за „правно невалидно“ и за „нарочно подкопаване на усилията за мир“, което би подсилило „екстремизма и тероризма“.", "date": "2017.12.13", "title": "Мюсюлмански лидери: Източен Йерусалим да бъде признат за столица на Палестина"}
{"url": "https://www.24chasa.bg/novini/article/6610152", "text": "Три малки и средни предприятия от Япония възнамеряват да започнат производство в България. Това е станало известно по време на срещата на изпълнителния директор на Изпълнителната агенция за насърчаване на малките и средните предприятия Мариета Захариева с посланика на Япония Масато Ватанабе, съобщиха от Агенцията. Първата компания вече е започнала производство на замразено суши в Пловдив. Продукцията ще е предназначена за българския пазар и за останалите страни от Европейския съюз, е посочил посланикът. Останалите две фирми са в напреднала фаза да стъпят в страната. Голяма японска компания, която вече има три завода у нас, също работи с много малки и средни предприятия като поддоставчици. Посланикът е обяснил, че в трите завода се очаква да работят 8000 души. Мариета Захариева е отбелязала, че с влизането в сила на споразумението за свободна търговия между Япония и ЕС ще се увеличи интересът на японски инвестиции към България. Отделно повече български компании ще търсят партньори за износ на продукция за Япония. Двамата са постигнали съгласие за организиране на бизнес делегации и форуми между двете страни през 2018 г. Целта е установяване на партньорства между фирмите.", "date": "2017.12.13", "title": "Три предприятия от Япония възнамеряват да започнат производство в България"}
{"url": "https://www.24chasa.bg/novini/article/6610138", "text": "По искане на Районна прокуратура – Павликени, съдът допусна обезпечение чрез налагане на запор върху 14 автомобила, собственост на обвиняем за телефонна измама, съобщиха от Апелативната прокуратура във Велико Търново. В хода на разследване за телефонна измама, извършена на 19.09.2017 г. в гр. Павликени, по досъдебно производство на РУ – Павликени е установено, че безработният и без доходи обвиняем Петър Г., на 47 години от гр. Ветово, е собственик на 14 автомобила – 12 леки и 2 товарни. По предложение на Районна прокуратура – Павликени, съдът допусна обезпечение на бъдещо вземане - конфискация. Издадена е обезпечителна заповед и по искане на прокуратурата е наложен запор върху МПС, собственост на обвиняемия. Прокуратурата е информирала Комисията за отнемане на незаконно придобито имущество за установеното имущество на Петър Г. Същото лице е привлечено в качеството на обвиняем за престъпление измама, извършена в съучастие и при условията на опасен рецидив, за което се предвижда наказание от 3 до 10 години лишаване от свобода, като съдът може да постанови конфискация до една втора от имуществото на виновния. На 19 септември т.г. Петър Г. в съучастие с Димитър З. от гр. Ветово, представяйки се за длъжностно лице – разследващ полицай и полицейски служител, опитал да излъже семейство от Павликени, че ще съдейства на внука им да избегне наказателна отговорност. Възрастните хора били оплетени в сюжета, че съдействат на полицията за залавяне на телефонни измамници като дадат 2 000 лева. По искане на прокуратурата Петър Г. е с взета мярка за неотклонение „задържане под стража“. Димитър З. изтърпява наказание лишаване от свобода в затвора в Белене. Районна прокуратура – Павликени е изпратила на държавен съдия изпълнител – РС Русе определението на Районен съд – Павликени и обезпечителна заповед и е образувано изпълнително дело и наложен запор върху движимите вещи.", "date": "2017.12.13", "title": "Запорираха 14 коли на обвиняем за телефонна измама в Павликени"}
{"url": "https://www.24chasa.bg/novini/article/6610155", "text": "За удобство на всички клиенти, които предвиждат да пътуват с влак по време на Коледните и Новогодишните празници, „БДЖ - Пътнически превози” ЕООД въвежда предварителна продажба на билети за всички бързи влакове. Това съобщиха от пресцентъра на холдинга. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин „БДЖ - Пътнически превози” ЕООД дава възможност на своите клиенти да планират предварително своите пътувания, както и своевременно да закупят билет и резервация за седящо място за предпочитания от тях влак. Предварителната продажба на билети и резервации за седящи места, която железопътният превозвач стартира, ще се извършва във всички железопътни гари и бюра в страната до 2 януари 2018 г. Клиентите на „БДЖ - Пътнически превози” ЕООД могат да получат подробна информация за свободните места във влаковете на националния информационен телефон 0700 10 200. За празничните дни по повод Коледа и Нова Година, „БДЖ - Пътнически превози” ЕООД предвижда да осигури и допълнителни вагони за влаковете, които пътуват по основните направления в страната. Националният железопътен превозвач напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство. Системата е достъпна на официалната интернет страница на „Холдинг БДЖ” ЕАД – www.bdz.bg, както и на електронен адрес – http://bdztickets.com.", "date": "2017.12.13", "title": "БДЖ започна предварителна продажба на билети за предстоящите празници"}
{"url": "https://www.24chasa.bg/novini/article/6610222", "text": "Евтини дюнери ще има! Това решиха депутатите в европарламента на извънредно заседание днес. Само 373 от тях подкрепиха предложение на Комисията по околната среда и здравните въпроси да не се разрешава ползването на фосфати в замразеното сурово месо, докато не бъде преценена новата научна информация за това дали те вредят на здравето. Новият доклад за влиянието им ще излезе чак в края на 2018 година. Ако ветото бе останало в сила, то до излизането му дюнерите с фосфати щяха да попаднат под забрана. За да се приеме предложението на комисията обаче, бяха нужни 376 гласа, които не бяха събрани. Така евтиният дюнер оцеля буквално на косъм, благодарение на само три гласа повече в своя полза. Фосфатите се използват в суровото месо, за да е то свежо по-дълго време, тъй като задържат вода. Благодарение на него месото на шишовете за дюнер остава в желаната форма и се изпича както отвън, така и отвътре.", "date": "2017.12.13", "title": "Спасиха дюнера!"}
{"url": "https://www.24chasa.bg/novini/article/6610237", "text": "Св. синод определи листата с епископи, които са кандидати за нов Видински митрополит. Това са Драговитийски епископ Даниил, викарий на митрополита на САЩ, Канада и Австралия, Белоградчишки епископ Поликарп, трети викарий на Пловдивския митрополит, Агатополски епископ Йеротей, викарий на Сливенския митрополит, Мелнишки епископ Герасим, гл. секретар на Св. Синод и Константийски епископ Яков, втори викарий на Пловдивския митрополит. Врачанският митрополит Григорий, Наместник на овдовелия Видински епархийски престол ще организира епархийски избор за нов митрополит. На Епархийски избор епархийските избиратели ще излъчат двамата кандидати събрали най-много гласове. След това на свое заседание Св. Синод ще разгледа изборните книжа и ако епархийския избор бъде преценен като редовен, на следващата неделя, 4 февруари 2018 г., в параклиса на Св. Синод ще се проведе каноничния избор на който митрополитите от Светия Синод с гласуване ще изберат един от двамата епископи за нов Видински митрополит.", "date": "2017.12.13", "title": "5 епископи са кандидати за нов Видински митрополит"}
{"url": "https://www.24chasa.bg/novini/article/6610232", "text": "Народното събрание прие на първо четене Законопроекта за физическото възпитание и спорта (ЗФВС) с огромно мнозинство от 105 гласа \"за\" на Парламентарната група на ГЕРБ, Обединени патриоти, \"Воля\" и ДПС срещу 52 гласа \"против\" на Парламентарната група на БСП. По време на пленарното заседание бяха представени и становищата на свързани парламентарни комисии, които подкрепиха Проекта за нов ЗФВС - Комисията по въпросите на децата, младежта и спорта, Комисията по образованието и науката, Комисията по здравеопазването, Комисията по правни въпроси и Комисията по регионална политика, благоустройство и местно самоуправление. Парламентарната група на ГЕРБ пое ангажимент, че между първо и второ четене ще бъдат обсъдени и приети всички разумни предложения от петте парламентарни групи.", "date": "2017.12.13", "title": "Приеха на първо четене Законопроекта за физическото възпитание и спорта"}
{"url": "https://www.24chasa.bg/novini/article/6609706", "text": "Пред авторитетното европейско издание, ден преди да се състои инициираният от него дебат в ЕП, лидерът на Партията на европейските социалисти посочва, че „oтказът за разширяване на Шенгенското пространство е крещящ пример за липса на солидарност, незачитане на поетите ангажименти и неуважение към установените европейски правила.“ „България и Румъния изпълниха всички критерии за присъединяване към Шенгенското пространство още преди 7 години. И това не е просто поредната политическа приказка за вътрешна употреба. Готовността на двете страни беше констатирана неколкократно от Европейския съвет, Съвета на министрите, Европейския парламент и Европейската комисия.“, посочва българският евродепутат Сергей Станишев и отговаря на въпросите: защо настояваме за това, защо сега и защо всички ще извлекат ползи? Свободата на движение е едно от най-видимите постижения на ЕС „Премахването на вътрешния граничен контрол е едно от най-значимите и видими постижения на eвропейската интеграция. Изграждането на доверие между страните, гарантирането на сигурността и премахването на стени и прегради след години, белязани от войни и кръвопролития, ни отне много усилия и време. Свободата на движение на хора, стоки, услуги и капитали подсилва чувството за принадлежност към европейската идея и към ЕС като пространство на споделена свобода, мир и просперитет. Това постижение осмисля съществуването на Обединена Европа. „Обединени в разнообразието“ за мен означава, че можем да бъдем европейци и в същото време българи, румънци, германци или холандци. Европейската идентичност не може да се обвързва с определена политическа позиция или да бъде използвана като етикет за “брюкселски бюрократ”. Вместо това, тя символизира разбирането за единност, за намиране на общ език без значение от етнос или произход. В днешно време имаме ТЖВ, Евростар и дори трамваи, пътуващи между Франция и Германия. Когато пътуват в чужбина, европейците вече не се чувстват чужденци. Различни – може би, но не и чужденци. Милиони европейски граждани приемат това за даденост и не биха се съгласили на нищо друго. В същото време свободното движение остава (не)видимо за гражданите на България и Румъния, както и за тези, пътуващи към или през двете страни, поради политическото бездействие.“, категоричен е пред изданието Станишев. Политическото бездействие подхранва тезата на популистите „Оставянето на България и Румъния извън Шенген има тежка политическа цена. Бездействието подхранва тезата на популистите, които умело се възползват от всеки пример за двойни стандарти в ЕС и нападат европейските институции за третирането на източноевропейците като втора ръка граждани. Това засилва усещането за несправедливост и срива авторитета на ЕС в обществата ни, като намалява подкрепата за общоевропейски действия във времена, в които единството е най-важно. Нищо чудно, че виждаме все по-ниска активност на европейски избори, намаляваща подкрепа за „традиционните“ партии и възход на антиевропейските сили. Парите също влизат в сметките Свободата на движение е факторът, който направи възможно създаването на Единния пазар и допринесе за значителни икономически ползи чрез премахване на преградите между търговските партньори. Повече от 1.7 млн. граждани работят в друга държава от Шенгенската зона и всеки ден 3.5 млн. пресичат вътрешните Шенгенски „граници“. Всяка година се извършават около 24 млн. пътувания по работа и 57 млн. трансгранични трансфера на стоки в Шенгенската зона. Редица проучвания оценяват възможността за възстановяваме на граничния контрол в Шенгенската зона на около 20 млрд. евро първоначална цена и между 2 и 4 млрд. евро годишни разходи за поддръжка. Представете си пропуснатите приходи и възможности от 7-годишното протакане на приемането на двете страни от Съвета и държавите-членки и то във времена, в които икономическият растеж е факторът, определящ съдбата на много правителства. ЕС отдавана се задъхва в опитите си да преодолее разликите между държавите и регионите, и за целта са разработени редица инструменти. Запазването на вътрешния контрол, обаче, само тласка нещата в обратната посока. Сигурността изисква общи действия, а не разединение Поредицата атентати на европейска почва, както и все по-трудната международна обстановка е доказателство, че всички ние се изправяме пред общи предизвикателства. Наложително е да запазим баланса между свободното движение и сигурността. Това налага координирана и солидна правна рамка, в която всички участват равноправно. Още повече, управлението на границите е скъпо начинание – вместо да се пазим един от друг, ресурсите ни трябва да бъдат насочени към защита на общите ни външни граници. В това отношение Българи и Румъния са се доказали като надеждни партньори, защитавайки границите на ЕС от началото на мигрантската криза през 2013 г. Отношението към България и Румъния не е положителен пример за процеса на взимане на решения в ЕС. Безкрайното отлагане за приемането на България и Румъния в Шенген подкопава процеса на Европейската интеграция и сближаване, както и доверието към ЕС във времена, в които основните ни ценности са поставени под въпрос. Сега имаме златната възможност да покажем постоянство – като вземем политическо решение, което да донесе незабавни осезаеми ползи за гражданите и икономиките ни. Темата вече е въпрос на принцип, национална кауза за България и Румъния, а и тест за Европейската интеграция. Без значение от „сценария“ и „скоростите“, бъдещият успех и силата на ЕС зависят от неговата единност.“, посочва Станишев пред Еuractiv.", "date": "2017.12.13", "title": "Станишев: Изпълнихме всички критерии за присъединяване към Шенген още преди 7 години"}
{"url": "https://www.24chasa.bg/novini/article/6609744", "text": "С нетърпение чакаме вашето Председателство на Съвета на ЕС и сме съгласни с неговите приоритети, особено в областта на миграция и с интеграцията към ЕС на Западните Балкани, каза премиерът на Норвегия Ерна Сулберг пред журналисти в Министерския съвет. Министър-председателят Бойко Борисов се срещна днес с норвежкия премиер Ерна Сулберг, която е на официално посещение в България, предаде БТА. България е важен партньор в Европа и Европейското икономическо пространство и в НАТО, каза Сулберг. Засилили сме двустранните отношения по отношение на Норвежкия финансов механизъм. Хората от двете страни могат да се възползват от това което правим, посочи Сулберг. Радваме се, че сме подписали споразумение за новия програмен период 2014 - 2020 година за помощ в размер на общо 210 млн. евро в сферите са иновациите, климата, социалното включване, правосъдието и много други. Европейското социално измерение е важно за всички нас, посочи тя. Инспекциите на труда на двете страни са засилили своето сътрудничество, тъй като гражданите от България, които идват в Норвегия, не трябва да бъдат експлоатирани, каза Сулберг. Доста сме притеснени от това, което става с Брекзит и се радваме, че България поема председателството на Съвета на ЕС във важен период, когато се решават много неща свързани с границите на ЕС, посочи премиерът на Норвегия. Виждаме, че нашите европейски колеги оценяват това, с което България се опитва да помага на Балканите, каза Бойко Борисов пред медиите. Ние правим всичко необходимо да придвижим темата на Балканите за членство в ЕС и народите на Балканите да видят, че ЕС ги е прегърнал. Иначе населението застарява, идват популистки партии и регионът става територия за влияние на великите сили, каза Борисов. Норвегия също се заинтересува от това, което правим и за радост имаме пълната подкрепа за нашата политика към Балканите и към миграционния процес, както и за отношенията на НАТО с Турция, каза българският премиер. Норвегия ни помага с 210 млн. евро, това са близо половин милиард лева, по тези програми се работи, подчерта той. По-късно днес Ерна Сулберг ще се срещне и с президента Румен Радев.", "date": "2017.12.13", "title": "Борисов: Правим всичко необходимо Балканите да видят, че ЕС ги е прегърнал"}
{"url": "https://www.24chasa.bg/novini/article/6600738", "text": "Един прекрасен коледен подарък за децата ни са  , пренасящи ни в реални случки от живота. Езикът на историите е богат и звучен, напомнящ любимите класически приказки, но със съвременен привкус. Приятелството, любопитството, ревността, родителската обич, подкрепата и изборът са основни теми, които еднакво силно биха развълнували както децата ни, така и нас. Героите са животни от нашите ширини с причудливи имена. Те обичат, плачат, смеят се, прощават, търсят справедливост, защитават и правят избор. Добрите зайци подаряват две лехи от морковите си на гладните къртичета. Цялата гора организира благотворителен концерт за малкото меченце, което е осиротяло. Прасчо учи Ежко как да бере ябълки от високите клони на дървото. Новороденото конче получава първите си съвети в живота от своя баща. Козльо и жена му разбират, че пътят към щастието е в това сами да се погрижат за седемте си козленца, въпреки трудностите. Две петлета се борят за сърцето и приятелството на една кокошка. Раненият вълк носи здравата лисица на гърба си…, а защо ли е така? Свободата и безгрижието на дивото прасе на фона на сигурността и предначертания край на неговия събрат в топлата кочинка поставя въпроса за изборите в живота… Всяка история е с цветна илюстрация на героите, за да може децата да ги разпознават, дори да ги преразкажат или да поразсъждават на глас за онова, което им е направило впечатление. Животните са словесно одухотворени и неусетно пренасят действието в света на човешките взаимоотношения. Приказките са записани така, сякаш ги чете някой от семейството, вдъхвайки живот на картинките в детското въображение. Случките ни разкриват един свят, който не дава отговори на въпросите, но ги загатва и обогатява, разширявайки кръгозора на децата, докато се забавляват. Може да поръчате   на телефон: 0889 85 80 80 или на сайта:  . Направете поръчка до края на януари 2018 г., за да получите подарък „Приказен календар 2018“.", "date": "2017.12.13", "title": "Приказен подарък - забавни детски приказки за слушане с картинки"}
{"url": "https://www.24chasa.bg/novini/article/6609771", "text": "Министерският съвет даде съгласие Кабо Верде да открие почетно консулство в България със седалище в София и консулски окръг, обхващащ територията на страната, съобщи пресслужбата на кабинета. Длъжността почетен консул ще бъде изпълнявана от Радослав Точев. Република Кабо Верде е архипелаг в западното крайбрежие на Африка. Стратегическото й местоположение на един от най-оживените мореплавателни и въздухоплавателни пътища в Атлантическия океан я прави желан партньор в области като транспорта, риболова и корабостроенето. Радослав Точев е основател и изпълнителен директор на фирма, която се занимава с консултантска дейност, икономическо проучване, стратегическо управление, връзки с обществеността и комуникации. В периода април 2010 г. - октомври 2013 г. е бил генерален консул на България в Ню Йорк. Откриването на почетното консулство на Кабо Верде в България ще допринесе за по-нататъшното развитие и задълбочаване на двустранното сътрудничество и ще предостави нови възможности за развитие на отношенията не само в търговско-икономическата област, но и в културния и образователен обмен.", "date": "2017.12.13", "title": "Кабо Верде открива почетно консулство в България"}
{"url": "https://www.24chasa.bg/novini/article/6609791", "text": "Според президента на Турция Реджеп Тайип Ердоган решението на САЩ да признаят Йерусалим за столица на Израел е наказание за палестинците, които са доказвали многократно, че са привърженици на мира, предава Daily Sabah, цитиран от Фокус. Турският президент заяви, че 196 държави по света ще реагират едногласно на решението на САЩ и подчерта, че мирът в Близкия изток може да се осигури, ако международната общност „застане до истината и признае свободната Палестинска държава незабавно“. Той допълни, че мюсюлманските държави никога няма да се откажат от суверенитета и независимостта на Палестина. „Страната окупатор е призната и няма логична причина за страната, която иска мир, която живее в една пета от историческа Палестина да не бъде призната“, допълни Ердоган. Той повтори мнението си, че Йерусалим и светите му обекти са червена линия за мюсюлманския свят. „САЩ не стоят до тези, които искат мира, а до тези, които го правят невъзможен“, уверен е Ердоган.", "date": "2017.12.13", "title": "Ердоган: Решението на САЩ за Йерусалим е наказание за палестинците"}
{"url": "https://www.24chasa.bg/novini/article/6609794", "text": "Правителството одобри промени в Наредбата за таксите за използване на летищата за обществено ползване и за аеронавигационно обслужване в България, с които се изравняват таксите за обслужване на пътници през Терминал 1 и Терминал 2 на Летище \"София\", съобщиха от пресслужбата на кабинета. Също така се уеднаквяват и таксите за пътуващите, независимо от дестинацията - вътрешна или международна. Направените изменения са европейска практика, която цели предоставяне на равнопоставеност на всички летищни ползватели с цел еднакво ценово третиране на пътниците. С други промени се прецизират текстовете по методиката за определяне на таксите между летищния оператор и авиокомпаниите, добавят от МС. В съответствие с българското законодателство се регламентират текстовете, отнасящи се до правото на подаване на жалби срещу летищния оператор, в случите на несъгласие от страна на авиокомпаниите. Изменя се начисляването на такса \"паркинг\" с цел рационалното разпределение при ползването на летищните площи, предназначени за паркиране на въздухоплавателните средства.", "date": "2017.12.13", "title": "Изравниха таксите за обслужване на двата терминала на летище София"}
{"url": "https://www.24chasa.bg/novini/article/6609773", "text": "При засилена охрана започна днес в Административния съд в Бургас дело, заведено от банковия обирджия Стефан Стефанов, който съди държавата за 36 хил.лв. заради лоши условия в затвора. Свидетели по делото са осъденият Георги Вълев от \"Килърите\" и помориецът Иван Рибов, който е с доживотна присъда заради атентата срещу Митьо Очите, при който загинаха първата му жена Тянка, брат й и техен бодигард. Рибов се смята за директния извършител, активирал бомбата. След като бяха изслушани, двамата затворници-свидетели бяха изведени от сградата на Съдебната палата отново под засилена охрана. Следващото заседание по делото ще е през януари догодина. \"Нямам представа какви са точно оплакванията на Стефанов, но обикновено повечето затоврници се жалват от липса на тоалетна и достатъчно пространство. Тези проблеми ще бъдат решени в най-скоро време, ремонтът на затвора е пред приключване\", коментира директорът Бранимир Мангъров", "date": "2017.12.13", "title": "Банковият обирджия Стефан Стефанов съди държавата, свидетел му е осъден от \"Килърите\" (Обновена, Снимки+Видео)"}
{"url": "https://www.24chasa.bg/novini/article/6609790", "text": "България ще финансира 55 проекта на стойност 3 541 706 лв. в страните от Западните Балкани и от Източното партньорство, реши правителството, съобщи пресслужбата на кабинета. С отпуснатата помощ ще бъдат финансирани 21 проекта в Сърбия за неправителствени организации, омбудсмана, образователни институции и малък бизнес. В Босна и Херцеговина ще бъдат реализирани 12 проекта, основно свързани с ремонти на детски градини и нови площадки за игри. Пет проекта ще бъдат финансирани в Република Македония - в областта на здравеопазването и за децата със специални потребности. В Албания ще бъде реализиран един проект за укрепване на капацитета на институцията на омбудсмана. Изграждане на мултикултурен образователен център, подкрепа за неправителствения сектор за повишаване на информираността на младежите в областта на правата на човека ще бъдат финансирани в Грузия. В Молдова ще се ремонтират училища и детска градина. Четирите проекта, които ще бъдат финансирани в Украйна, са за оборудване на кабинети за интерактивно езиково обучение във висши и средни училища. В Армения пък ще бъде изграден образователен кабинет с модерни компютърни и информационни технологии. Средствата се осигуряват в рамките на официалната помощ за развитие, която всяка държава членка на ЕС е длъжна да отделя съгласно Договора за функционирането на ЕС.", "date": "2017.12.13", "title": "България отпуска над 3,5 млн. лв. за Западните Балкани и страните от Източното партньорство"}
{"url": "https://www.24chasa.bg/novini/article/6609678", "text": "Процедурата за Общинска банка е напълно прозрачна. Това заяви Елен Герджиков председател на столичния общински съвет(СОС) на брифинг в парламента в отговор на  \"До 2011 г. Столична община беше загубила контрола над банката, с много усилия успяхме да възвърнем контрола и да работим усърдно по оздравяването й\", допълни още Герджиков. Той обясни, че не е присъщо за Столична община да се занимава с банкова дейност. \"Дебатите по това дали и как трябва да стане се водят от момента, в който си върнахме контрола. Не е нов дебат за столичния общински съвет, не е идея, която ни е хрумнала сега. Процедурата е стартирала още юни и е минала през всички етапи напълно прозрачно, допълни още председателят на СОС. По въпроса защо е само един участник Герджиков коментира, че е имало достатъчно дълъг срок. \"Най-важното е БНБ и КЗК да излязат с положително становище и едва тогава може да се финализира процедурата по продажба на Общинска банка\". Това заяви на брифинга зам.- председателят на СОС и председател на надзорния съвет на Столична общинска агенция за приватизация и инвестиции Николай Стойнев. Процедурата беше стартирана с обявление в българските медии и Държавен вестник, както и уведомления до банките в България и 20 инвестиционни фонда също у нас. Той допълни, че основните изисквания са спазени.", "date": "2017.12.13", "title": "Елен Герджиков: Приватизацията на Общинска банка става по прозрачен начин (Обновена)"}
{"url": "https://www.24chasa.bg/novini/article/6609829", "text": "Правителството одобри проекта на меморандум за сътрудничество между Министерството на образованието и науката на България и Министерството на образованието на Азербайджан, съобщи пресслужбата на кабинета. Целта на документа е да се задълбочат двустранните отношения в областта на образованието. Документът предвижда обмяна на опит и технологичен трансфер в областта на образованието, насърчаване на по-интензивни контакти между средните училища и директни контакти между висшите училища, както и на обучението за езика, културата, историята и литературата на двете страни. През 2017 г. се отбелязват 25 години от установяването на дипломатически отношения между България и Азербайджан. Подписването на меморандума ще допринесе за запазването и активизирането на дългогодишните връзки в областта на образованието.", "date": "2017.12.13", "title": "България и Азербайджан ще задълбочат отношенията си в областта на образованието"}
{"url": "https://www.24chasa.bg/novini/article/6609840", "text": "Над 75 800 безработни над 50-годишна възраст са започнали работа през 2016 г. В сравнение с 2015 г. броят им се увеличава с близо 3400 души. Това показват данните в одобрения от правителството Доклад за отразяване на Националната концепция за насърчаване на активния живот на възрастните хора в България (2012-2030 г.) в секторните политики за периода 2015-2016 г. Това съобщиха от пресслужбата на кабинета.  Статистиката показва, че безработните над 50 години намаляват. През 2016 г. те са били 115 822 или с близо 15 000 по-малко спрямо 2015 г. Близо половината от тези безработни са без квалификация и с основно и по-ниско образование. В същото време заетостта сред тази възрастова група се повишава. През 2016 г. коефициентът е стигнал 54,5%, което е с 1,5 процентни пункта повече в сравнение с 2015 г. В доклада се посочва, че в изпълнение на Националната стратегия за дългосрочна грижа се създават условия за достоен и независим живот на възрастните хора и хората с увреждания в семейна или близка до семейната среда чрез трансформация на институционалната грижа в качествени и достъпни услуги в общността. През 2016 г. са функционирали 490 социални услуги в общността за пълнолетни, които са делегирани от държавата дейности, с общ капацитет 9309 места. В сравнение с 2012 г., броят на тези социалните услуги се е увеличил със 109, а местата в тях са с 1142 повече.", "date": "2017.12.13", "title": "Над 75 800 безработни над 50-годишна възраст са започнали работа през 2016 г."}
{"url": "https://www.24chasa.bg/novini/article/6609854", "text": "С две постановления правителството одобри трансфери по бюджетите на общини в размер на 6 203 604 лева, съобщи пресслужбата на кабинета. Средствата са за изпълнение на дейности по националните програми \"Осигуряване на съвременна образователна среда\", \"Без свободен час\", \"Обучение за IT кариера\", \"Оптимизация на училищната мрежа\" и \"Информационни и комуникационни технологии в системата на предучилищното и училищното образование\". По НП \"Осигуряване на съвременна образователна среда\" се предвиждат 153 914 лв. за осем общински училища. Те са предназначени за оборудване на учебни кабинети за професионална подготовка и учебно-производствени бази, за учебни видеофилми и софтуерни продукти, както и за транспортни средства за провеждане на училищни практики в реална работна среда. Средствата в размер на 307 601 лв. по НП \"Без свободен час\" са предназначени за финансиране на реално взети учебни часове в училища и детски градини от учители, замествали свои отсъстващи колеги. За НП \"Обучение за IT кариера\" средствата са 144 000 лв. Те са за обучението в пет IT центъра в Правец, Русе, Пловдив, Бургас и София на ученици от цялата страна за придобиване на професионална квалификация по професията \"Приложен програмист\". Отпуснатите средства по НП \"Оптимизация на училищната мрежа\" са в размер на 1 778 506 лева. Те се предоставят за финансиране на проекти на общини за оптимизиране на училищната мрежа и рационализация на мрежата от професионални училища. За НП \"Информационни и комуникационни технологии в системата на предучилищното и училищното образование\" са одобрени допълнително 3 819 583 лв. С една част от тях ще се осигури интернет за 2016 общински училища. Друга част от средствата ще се използва за осигуряване на съвременни методи за преподаване, създаване на електронно учебно съдържание и използване на електронни платформи в 878 общински училища. В 366 институции от системата с допълнителните средства ще се внедряват модерни технологии в предучилищното образование и обучение на педагогически кадри, а 74 общински училища средствата ще се използват за изграждане или разширяване на WiFi мрежи и специализиран хардуер, както и за внедряване на модерни информационни и управленски технологии в обучението.", "date": "2017.12.13", "title": "Над 6,2 млн. лв. предоставят на общините за 5 национални програми в образованието"}
{"url": "https://www.24chasa.bg/novini/article/6609842", "text": "Правителството одобри увеличаване на утвърдения със Закона за държавния бюджет за 2017 г. максимален размер на ангажиментите за разходи, които могат да бъдат поети от Министерството на регионалното развитие и благоустройството, със сумата 513 843 560 лева, съобщи пресслужбата на кабинета. Промяната е свързана с необходимостта от поемането на ангажименти за изграждане на значими пътни проекти, изпълнението на които ще стартира в началото на 2018 г. Одобрени са били и вътрешнокомпенсирани промени на утвърдените разходи по области на политики/бюджетни програми с цел постигане очакваните резултати от изпълнението на бюджетните програми на МРРБ за 2017 г. С приемането на постановлението се осигуряват средства за изпълнение на целите по политиката за интегрирано развитие на регионите, политиката за поддържане, модернизация и изграждане на техническата инфраструктура и бюджетна програма \"Гражданска регистрация и административно обслужване на населението\". Това се постига чрез намаляване на разходите по бюджетните програми \"Нормативно регулиране и контрол на инвестиционния процес в строителството\", \"Геодезия, картография и кадастър\" и \"Ефективна администрация и координация\".", "date": "2017.12.13", "title": "Увеличават с над 500 млн. лв. бюджета за значими пътни проекти"}
{"url": "https://www.24chasa.bg/novini/article/6609890", "text": "Испанските власти се надяват на цивилизован диалог с каталунското правителство, което ще бъде съставено в резултат на регионалните избори на 21 декември. Това заяви днес в Конгреса на депутатите (долната камара на парламента) премиерът на кралството Мариано Рахой, цитиран от ТАСС и БТА. Той разчита, че ще може да бъде установен \"нормален и цивилизован диалог\" в рамките на закона с новите каталунски власти. Според Рахой случилото се в Каталуня е свързано с това, че редица управници \"решиха, че в автономната общност конституцията няма сила, измислиха ново законодателство и пренебрегнаха решенията на съда\". \"Тези хора решиха, че са над закона и могат да правят каквото си поискат\", добави премиерът, като изрази надежда, че нещата скоро ще се нормализират.", "date": "2017.12.13", "title": "Рахой: Надявам се на цивилизован диалог с каталунското правителство"}
{"url": "https://www.24chasa.bg/novini/article/6609892", "text": "Крадци на икони са предадени на съд, съобщиха от прокуратурата. Юлиян В. /30 г./ и Златина Н. /25 г./ откраднали през юли ценни икони от черквата \"Св. Илия\" в брезнишкото село Режанци. Сградата била с отключена входна врата и всеки имал достъп до нея. Юлиян В. и Златина Н. влезли вътре, за да я разгледат. На иконостаса те видели дванадесет дървени икони, дървен кръст с изображения на \"Разпятие Христово\" и символите на трима от евангелистите, както и китра с изображения на херувими. Двамата, които били безработни, решили да ги вземат и да ги продадат. Те натоварили всички икони, кръста и китрата в багажника на автомобила и ги закарали в антикварен магазин в София. Там ги продали на управителя на търговския обект срещу 650 лева. За произхода на вещите обяснили, че са собственост на Златина Н. На 16 август две от иконите - \"Св. Йоан Кръстител\" и \"Исус Христос Вседържител\", били предоставени на собственик на галерия в столицата за предлагането им за продажба на предстоящ търг. В хода на разследването комплексна експертиза установила, че инкриминираните вещи са движими културни ценности, съгласно Закона за културното наследство. Те представлявали оригинално изработени в средата на XIX век и през 20-те години на XX век художествени произведения. Към момента на извършване на престъпното деяние общата им стойност била в размер 11 500 лева. Всички отнети от извършителите вещи били върнати на енорийския свещеник.", "date": "2017.12.13", "title": "Дадоха на съд крадци на икони в Пернишко"}
{"url": "https://www.24chasa.bg/novini/article/6609786", "text": "Аварията в газовия хъб „Баумгартен“ в Австрия няма да повлияе на снабдяването с газ в България и  няма да се отрази на цената на синьото гориво. Това заяви преседателят на Комисията на енергийно и водно регулиране Иван Иванов. \"Цената на природния газ у нас е по договор с „Газпром“ и тя се актуализира на три месеца. Въпреки че има рязко поскъпване на газа на европейските пазари заради взрива в „Баумгартен“, то ще е за 3-4 дни и отражението му в цената за следващото тримесечие ще е нищожно\", каза още Иванов. Увеличението на цената на газа на пазарите се е случило след като „Булгаргаз“ са внесли заявление на цена за първото тримесечие на 2018 г., така че нямало да се отрази в решението на КЕВР. Председателят на КЕВР заяви, че е проверил от какво се получава разликата между прогнозата на „Булгаргаз“ за цена отпреди месец и внесеното заявление. Газовата компания прогнозира увеличение с близо 5%, а внесе заявление за 2,83 на сто. Иванов заяви, че това е заради намаляване на цената на долара и на алтернативните на газа горива.", "date": "2017.12.13", "title": "Иван Иванов: Аварията в „Баумгартен“ няма да повлияе на снабдяването с газ и на цените у нас"}
{"url": "https://www.24chasa.bg/novini/article/6609378", "text": "#NoGroko! (Не на \"голямата коалиция\"): с този хаштаг, отпечатан на тениски, платнени чанти и проспекти, активисти на Германската социалдемократическа партия /ГСДП/ изразяват своята опозиция срещу нова коалиция с Ангела Меркел. Сред тези дейци, които са твърдо против сближаване с консерваторите в опит за съставяне на правителство, е Бьорн Щайнборн, който членува в берлинска организация на ГСДП от близо три десетилетия, предава БТА. \"Аз съм против голяма коалиция\", казва твърдо този 47-годишен банков служител, когото срещнах на проведения наскоро конгрес на ГСДП в Берлин. \"Защото не вярвам, че тя може да реши проблемите на страната ни. Вече управлявахме през последните четири години с ХДС (Християндемократическия съюз, партията на Меркел), нашите съвпадащи точки вече са изчерпани\", се аргументира той. Делегатите на ГСДП се произнесоха миналата седмица за започване на преговори с консервативния лагер, като все пак оставиха въпроса отворен: съвместно управление или подкрепа за правителство на малцинството на Ангела Меркел без участие в нови избори. За днес в Берлин е предвидена първа среща на високо равнище между канцлера, лидера на нейния традиционен баварски съюзник, Християнсоциалния съюз (ХСС), Хорст Зеехофер и председателя на социалдемократите Мартин Шулц. Последният обаче трябва да положи усилия, за да преодолее недоверието на активистите на своята партия, които раздаваха брошури срещу нова \"голяма коалиция\" и отправиха множество критики от трибуната на конгреса. Младото поколение възнегодува особено силно срещу перспективата ГСДП да остане по-малък партньор на християндемократите. Този противоестествен съюз \"бе победен много ясно на 24 септември\", когато бяха произведени парламентарните избори в Германия, смята Кевин Кюхнерт, ръководителят на Юсос, младежката организация на партията. ГСДП регистрира най-лошия си изборен резултат от 1949 г. с 20,5 процента. Това отстъпление \"е всичко друго, но не и призив на избирателите да се направи отново една такава коалиция\", подчертава Кюхнерт. Депутатът социалдемократ Карамба Диаби констатира голямо недоверие от страна на \"нашите млади хора\", които бяха \"двигателят на кампанията и те са много разочаровани\". Активисти срещу голямата коалиция държаха на входа на залата, където се проведе конгресът, малки плакати с враждебни послания. \"ГСДП е силна само когато е сама!\", написа един активист. Други лозунги гласяха: \"В една GroKo ГСДП губи още повече своята идентичност\" и \"Groko е последният пирон в ковчега на социалдемокрацията\". Защото за някои залогът ни повече, ни по-малко е бъдещето на това политическо движение, което е в отстъпление в цяла Европа. \"Виждаме, че във Франция социалистическата партия е почти мъртва\", обяснява Мишел Раушхолб, 25-годишна активистка на Юсос от провинция Райнланд-Пфалц. \"Това трябва да ни служи за пример\", подчертава тя. Младата жена се опасява, че един нов съюз може да принуди ГСДП да направи болезнени компромиси, които в крайна сметка да отклонят партията от традиционните й избиратели. За близо 20 години след победата на Герхард Шрьодер през 1998 г. социалдемократите са загубили близо 20 процента. А според някои активисти - и своята идентичност. Партията вече управлява на два пъти с Меркел (2005-2009 г. и 2013-2017 г.), но й е трудно да се представи като ценен фактор, като по-малък партньор: реформите, проведени по инициатива на ГСДП, като въвеждането на минимална работна заплата, донесоха изборна полза най-вече на канцлера. В преговорите, които започват днес, следователно е \"изключително важно да бъдат начертани червени линии\" в социалната област и по въпроса за имиграцията, подчертава Мишел Раушхолб. \"За нас залогът не е властта като самоцел, а съдържанието, за да постигнем нещо за страната ни\", допълва Бьорн Щайнборн. Ръководството на партията знае, че е под наблюдение. Защото накрая активистите ще имат последната дума. Предвидено е консултиране на над 430-те хиляди членове на ГСДП, в случай че техният лидер Мартин Шулц успее да постигне споразумение за съвместно управление с канцлера.", "date": "2017.12.13", "title": "Активисти на социалдемократите в Германия се бунтуват срещу съюза с Меркел"}
{"url": "https://www.24chasa.bg/novini/article/6609388", "text": "\"Всички, които през последните три години не са си получили заплатите, вече ще могат да ги получат от фонда за гарантиране на вземания на работници от фалиращи предприятия\". Това заяви омбудсманът Мая Манолова пред журналисти в парламента, след като депутатите приеха промени в Кодекса на труда, които дават по-голямата защита на работниците, които не на си получили заплатите.  По този начин на практика работничките от Дупница, шивачките от Ветрен, работниците от русенската корабостроителница, служителите в една голяма търговска верига, тези в един телеком, ще могат да си получат заплатите, които им се дължат от техните работодатели\", обясни Манолова. \"До тези промени се стигна заради усилената работа на народните представители. Това е законопроекта по отношение, на който и аз като омбусман съм положила най-много усилия. Не беше лесно. Минахме през всичко - дълги заседания, разговори, обещания през сълзи, заплахи и молби, но в крайна сметка се обединихме около тези текстове, които депутатите приеха и които ще направят коледните и следващите празници на хората с неплатени заплати, малко по-добри. Те няма да могат веднага да си получат парите, но този процес ще се развие в рамките на следващата година и нито лев, който е дължим на работник няма да бъде загубен\", категорична бе тя.", "date": "2017.12.13", "title": "Манолова: Всички с неизплатени заплати през последните 3 години вече ще си ги получат (Видео)"}
{"url": "https://www.24chasa.bg/novini/article/6609387", "text": "Прессекретарят на Кремъл Дмитрий Песков заяви, че на правителството на Русия му е известна позицията на турския президент Реджеп Тайип Ердоган по палестинско-израелския конфликт, но тя не съвпада с неговата, „която е добре известна“, предава РИА Новости, цитирана от Фокус. По-рано   в отговор на действията на САЩ, признали града за столица на Израел. „Известна ни е позицията на държавния глава на Турция“, заяви Песков, отговаряйки на въпрос, как се отнася към думите на Ердоган. „Тя в никакъв случай не съвпада с нашата. Позицията на Русия по Йерусалим е известна“, допълни той.", "date": "2017.12.13", "title": "Песков: Позицията на Ердоган за Йерусалим не съвпада с руската"}
{"url": "https://www.24chasa.bg/novini/article/6609397", "text": "Паднал прозорец от американски военен хеликоптер рани дете в японско училище, предаде Асошиейтед прес. Агенцията отбелязва, че инцидентът е довел до ескалация на антиамериканските настроения на южния японски остров, предаде БТА. Прозорецът с метална рамка се отчупил днес от хеликоптер CH-53 /латински букви/ на спортна площадка на двора на училище в град Гинован. Едно момче е с леки наранявания от частици, отскочили от земята. Към момента на падането на фрагмента, дълъг и широк по около 90 сантиметра, на площадката е имало петдесетина деца. Училището се намира в съседство с военновъздушната база \"Футенма\" на морската пехота на САЩ. Миналата седмица част от друг американски боен хеликоптер падна в детска градина, припомня АП. Агенцията отбелязва, че базата в гъстонасеен жилищен район предизвиква сред местните жители безпокойства за сигурността и настроения срещу присъствието на американски военни. Планираното й преместване се бави, тъй като много жители на Окинава искат изобщо да няма база на острова.", "date": "2017.12.13", "title": "Паднал прозорец от американски военен \nхеликоптер рани дете в японско училище"}
{"url": "https://www.24chasa.bg/novini/article/6609440", "text": "Владимир Путин предприе победна обиколка в Сирия и Близкия изток тази седмица, решен да покаже, че е способен да осигури надмощие над САЩ в региона. Той направи изненадващо посещение в руската военновъздушна база на сирийското крайбрежие, по време на което демонстративно прегърна сирийския президент Башар Асад, който почти спаси властта си благодарение на руската военна намеса. \"Приятели, родината ви очаква\", заяви Путин пред подразделение от руски войници. \"Вие се връщате у дома с победа.\", предаде БТА. В същото време в контролираното от бунтовниците предградие на Дамаск Източна Гута, където Русия обяви по-рано тази година, че ще се поддържа режим на прекратяване на огъня, гладуват деца, живеещи под обсада. Въпреки споразумението за \"деескалация\" сирийските правителствени сили продължават да бомбардират района, подкрепяни от иранските и руските съюзници, опитвайки се да постигнат решителна победа. Тези две сцени говореха много за сметките на Русия и за реалностите, създадени на място с нейна помощ. Това, че сега руският президент обяви значително военно изтегляне, трябва да се приема с доста резерви. Подобни обещания са давани и преди, но остават неизпълнени. Вчера говорителят на Кремъл каза, че Русия ще запази значителни сили в Сирия за борба с \"терористите\". Определението на Русия за \"тероризъм\" в Сирия е като това на режима на Асад, което го приравнява на политическа опозиция. Путин много иска да говори за победа. В Москва той обяви, че ще се кандидатира за преизбиране догодина. Връщането на част от руските сили, за които се съобщава, че са разположени заедно с хиляди представители на свързани с Кремъл частни фирми, може само да бъде от полза за политическите му перспективи. Руските жертви в Сирия са строго пазена тайна, както и финансовите разходи за операцията. От геополитическа гледна точка войната на Путин в Сирия е печеливша инвестиция за Кремъл. Той се възползва от стратегическия безпорядък в Запада и нежеланието на Америка да бъде въвлечена по-дълбоко в конфликта - инстинкт, който съществуваше преди идването на непостоянния Доналд Тръмп. След Сирия Путин посети Кайро, където се срещна с египетския президент Абдел Фатах ас Сиси, демонстрирайки новото влияние на Русия в страна, която от 70-те години на 20-и век има привилегировани връзки със САЩ. Сега се говори за възможността руски военни самолети да използват египетски бази. Немалка ирония е, че Путин претендира за победа над \"Ислямска държава\": големите приказки не успяват особено да скрият факта, че неговите сили се фокусираха много повече върху атакуване на опозицията срещу Асад, отколкото върху джихадистките бунтовници. Отвоюването на Ракка не беше руско постижение, а резултат от кюрдско-арабско сухопътно настъпление, подкрепено от въздушни удари на оглавяваната от САЩ коалиция. Нито едно от тези неща не пречи на Русия да претендира за дипломатическо превъзходство. Путин увеличи възможностите си за влияние, като промени баланса на силите и хвана Запада неподготвен, когато изпрати войски през 2015 година. Друг въпрос обаче е дали той може да осигури мирен план. Признаците са, че руският президент би предпочел да измести встрани, ако не и напълно да възпрепятства подкрепяните от ООН преговори в Женева. От полза е, че тези обсъждания са свикани с надеждата, а не с очакването за мир. Той проучва други формати заедно с Иран и Турция, но те са сложни партньори. Контролираните от Иран сили придобиват по-голямо влияние в Сирия, отколкото Путин вероятно е предвиждал първоначално. Също така е вярно, че ще са необходими ресурсите на ООН, когато и ако някой ден се мисли за възстановяването на Сирия. Геополитическите силови игри в Сирия не са приключили, нито пък боевете. Според ООН в Източна Гута 137 деца, включително бебета, спешно се нуждаят от медицинска евакуация. Като укрепва властта на един диктатор, който подлага на глад и кланета собствения си народ, Путин със сигурност е отговорен за опустошаването на Сирия, в същата степен, в която контролира военни бази. Русия се завръща в Близкия изток, но отговорността й за кървавата баня е не по-малко видима.", "date": "2017.12.13", "title": "Путин пред руски войници: Вие се връщате у дома с победа"}
{"url": "https://www.24chasa.bg/novini/article/6609446", "text": "Ковчегът с тялото на крал Михай Първи пристигна днес от Швейцария в Румъния със самолет на Румънските въоръжени сили, предаде агенция Аджерпрес, цитирана от БТА. Бившият крал, който управлява Румъния два пъти преди да бъде принуден да абдикира от комунистите през 1947 г., почина на 5 декември в Швейцария на 96-годишна възраст. Петте дъщери на Михай и неговият внук Николае, който бе лишен от кралска титла през 2015 г., участваха в церемонията на международното летище \"Хенри Коанда\", съобщават Аджерпрес и Асошиейтед прес. Румънските телевизии излъчваха на живо. На летището бяха и министрите на външните работи и на отбраната, началникът на генералния щаб, съветник на президента, представител на патриарха на Румънската православна църква и други официални лица. След кратка религиозна служба ковчегът с тялото на бившия монарх ще бъде транспортирано с автомобил до Синая, където от 14.00 ч. днес ще бъде изложено в двореца Пелеш. Там последна почит на Михай Първи ще отдадат официални лица от президентството, правителството, дипломатическия корпус, ЕС, НАТО, международни организации, на Румънската академия на науките, на Румънската православна църква и други. В 18.00 ч. ковчегът с тялото на Михай Първи ще бъде върнат в Букурещ и ще бъде изложен в Кралския дворец. От 14 до 16 декември в Румъния е обявен национален траур. Погребението на бившия монарх ще бъде на 16 декември в град Куртя де Арджеш - първата столица на румънската държава. В манастира Куртя де Арджеш се намира кралското гробище - там, от 1914 г. насам, са погребани всички крале и кралици на Румъния. На погребението на крал Михай ще присъстват британският престолонаследник принц Чарлз и представител на Кралския дворец на Испания.", "date": "2017.12.13", "title": "Ковчегът с тялото на крал Михай пристигна в Румъния"}
{"url": "https://www.24chasa.bg/novini/article/6609498", "text": "Главният преговарящ на ЕС относно Брекзит Мишел Барние заяви, че Великобритания не може да отстъпи от поетите си ангажименти, необходими за преминаването на следващата фаза за преговорите за излизане от Съюза, предава Ройтерс, цитирана от Фокус. Тази седмица лидерите на ЕС ще се съберат, за да преценят дали е постигнат „достатъчен прогрес“ относно правата на гражданите, „сметката за развода“ и ирландската граница, който да позволи да се премине на преговорите относно бъдещите търговски отношения между Блока и островната държава. „Ние няма да приемем отстъпление от постигнатото споразумение. Този прогрес бе споразумян и ще бъде бързо прехвърлен в договора за излизането, който е правно обвързващ и в трите сфери“, заяви Барние. „Ние не сме на края на пътя. Оставаме нащрек“, уточни той. Според него следващата фаза на преговорите ще се фокусира върху „късия и определен“ преходен период и върху първоначалните дискусии за бъдещите отношения, които според него не трябва да подкопават Единния пазар на ЕС и четирите му свободи, включващи и свободното придвижване на хора.", "date": "2017.12.13", "title": "Мишел Барние: Великобритания не може да отстъпи от ангажиментите си за Брекзит"}
{"url": "https://www.24chasa.bg/novini/article/6609406", "text": "Днес Google обявява резултатите от „2017 година на търсене“, класация на най-често търсените термини, която представя уникална перспектива върху важните моменти и тенденциите от изминалата 2017 г. В България най-голям интерес тази година предизвика Григор Димитров. Със своите победи той заслужено оглави класацията за най-търсени личности. Следван от Кристиан Костов, който представи България в конкурса Евровизия през изминалата година. Световноизвестната ни звезда в бокса, Кубрат Пулев застана на трета позиция. Най-значимото събитие за годината според търсенията на българите за годината бяха “Парламентарни избори“ следвано плътно от „Евровизия“. „50 нюанса по-тъмно“ и „Бързи и яростни 8“ водят при кино лентите, където приятно впечатление оставя големият брой български продукции в топ 10 на най-търсените филми. При ТВ сериалите „Сега и завинаги“ и „Дамата с воала“ са на чело на класацията. През 2017 светът е тенис. Естествено сред най-търсените спортни събития бяха двубоите на Григор Димитров, но силно присъствие остави и несъстоялият се сблъсък на Кубрат Пулев с Антъни Джошуа. Левски, ЦСКА и Лудогорец са сред най-търсените отбори от родната публика. 1. word snack отговори 2. Григор Димитров 3. избори 2017 4. мис България 2017 5. VIP Brother 6. Сега и завинаги 7. ЦИК 8. iphone 8 9. почивни дни 2017 10. твоят час 1. Григор Димитров 2. Кристиан Костов 3. Кубрат Пулев 4. Деси Банова 5. Енджи Касабие 6. Сузанита Мурад 7. Тамара Георгиева 8. Румен Радев 9. Джулиана Гани 10. Антъни Джошуа 1. Парламентарни избори 2. Евровизия 3. Каталуния 4. матури 5. Оскари 6. урагана ирма 7. Хелоуин 8. черен петък 9. грипна ваканция 10. Нощ на музеите 1. Кличко - Джошуа 2. Григор Димитров - Надал 3. Wimbledon 4. България - Холандия 5. Купа на конфедерациите 6. Левски - ЦСКА 7. Roland garros 8. Лудогорец - Копенхаген 9. Левски - Лудогорец 10. ATP London 1. 50 нюанса по-тъмно 2. Бързи и яростни 8 3. Наследниците 2 4. Възвишение 5. То 6. Красавицата и звяра 7. Воевода 8. Сляпата вайша 9. Бензин 10. Вездесъщият 1. Сега и завинаги 2. Дамата с воала 3. Моят живот 4. Великолепният век 5. Ние нашите и вашите 6. Твоят мой живот 7. Откраднат живот 8. Двете лица на истанбул 9. Дъщерята на Ананди 10. Сезонът на черешите 1. VIP Brother 2. Гласът на България 3. Черешката на тортата 4. Смени жената 5. Като две капки вода 1. Шушана 2. Despacito 3. Мотел (Азис) 4. Shape of you 5. Гълъбо", "date": "2017.12.13", "title": "Григор Димитров е най-търсеният  в Гугъл в България през тази година"}
{"url": "https://www.24chasa.bg/novini/article/6609506", "text": "Президентът на САЩ Доналд Тръмп \"поднесе Йерусалим като подарък на ционисткото движение\", \"все едно му е подарил един от американските градове\", заяви днес палестинският лидер Махмуд Абас, цитиран от Франс прес. В реч при откриването на извънредна среща в Истанбул на Организацията за ислямско сътрудничество (ОИС), посветена именно на признаването от Тръмп на цял Йерусалим за столица на Израел, Абас обвини Съединените щати в пристрастност и даде да се разбере, че те вече не могат да играят роля в израелско-палестинския мирен процес. \"Йерусалим е и ще остане вечно столица на Държавата Палестина. . . И няма да има нито мир, нито стабилност без това\", подчерта палестинският президент. Абас отбеляза, че има различни закони за израелците и за палестинците. \"Това е апартейд\", заяви категорично той и попита \"дали светът може да приеме един нов режим на апартейд, 30 години след края на този в Южна Африка\". Решението на Тръмп да признае миналата сряда Йерусалим за столица на Израел предизвика критики почти в целия свят, отбелязва Франс прес. В редица мюсюлмански страни започнаха протести. Турският президент Реджеп Тайип Ердоган, ротационен председател на ОИС, незабавно свика извънредна среща на организацията в Истанбул, с надеждата ислямският свят да се обедини зад неговата твърда позиция против решението на Тръмп. Задачата на Ердоган обаче се очертава сложна, предвид дълбокото разделение на мюсюлманските страни и опитите на държави от региона като Саудитска Арабия да установят добри отношения с американския президент пред общия враг Иран, отбелязва Франс прес. ТАСС посочва, че в срещата на върха на 57-членната ОИС участват 48 страни, 16 от които са представени на равнище държавен глава. В края на форума е предвидено да бъде приета заключителна декларация в реакция на решението на Тръмп. Въпросът за статута на Йерусалим е един от най-трудните в израелско-палестинския конфликт. Палестинците искат източната част на града, в който има светини както за евреите, така и за мюсюлманите и християните, за столицата на бъдещата си държава, на фона на преобладаващото в международната общност мнение, че конфликтът трябва да бъде решен на основата на съвместното мирно съществуване на две държави - Израел и Палестина. Израел превзе Източен Йерусалим по време на Шестдневната война през 1967 г. През 1980 г. той анексира Източен Йерусалим и обяви целия град за своя \"вечна и неделима\" столица - претенции, които обаче не са признати от международната общност.", "date": "2017.12.13", "title": "Махмуд Абас: Тръмп поднесе Йерусалим като подарък на ционисткото движение"}
{"url": "https://www.24chasa.bg/novini/article/6609547", "text": "\"Смятаме, че това е вот, заради самия вот. Те преди няколко месеца обявиха, че ще внесат вот на недоверие, без да знаят нито какво тема ще поставят, нито в каква политическа конфигурация ще го внесат\". Това заяви депутатът от ГЕРБ Тома Биков, след като по-рано от ДПС и БСП обявиха, че ще внесат вота на недоверие към кабинета \"Борисов 3\" на 17 януари. \"Водиха преговори вече два месеца и днес чухме едни отново неясни обяснения от страна на госпожа Нинова. Затова, че тепърва ще избистрят конкретните корупционни казуси, заради които ще искат вота. Чухме, че дори ДПС и техният лидер ще искат конкретика. Явно и на тази среща не са разбрали какво конкретно ги е принудило да направят тази важна стъпка\", каза още Биков. \"Според мен зад това нещо и зад отлагането на датата за вота на недоверие, стои един опит и официално обявяване за саботаж на председателството на Европейския съюз. Не случайно са избрали датата един ден преди приемането на председателството, за да могат на следващия ден да обиколят телевизиите. Те самите са наясно, че са абсолютно безпомощни по отношение на това да създадат реалистична алтернатива. Сигурно искат да отместят малко и вътрешния си огън по отношение на приватизацията. Смятам, че това са истинските мотиви. Иначе досега да бяха внесли три вота\", категоричен бе той.", "date": "2017.12.13", "title": "Биков: Зад отлагането на вота на недоверие стои опит за саботаж на председателството"}
{"url": "https://www.24chasa.bg/novini/article/6609430", "text": "Над 75 800 безработни над 50-годишна възраст са започнали работа през 2016 г. В сравнение с 2015 г. броят им се увеличава с близо 3400 души. Това показват данните в одобрения от правителството Доклад за отразяване на Националната концепция за насърчаване на активния живот на възрастните хора в България (2012-2030 г.) в секторните политики за периода 2015-2016 г.      Статистиката показва, че безработните над 50 години намаляват. През 2016 г. те са били 115 822 или с близо 15 000 по-малко спрямо 2015 г. Близо половината от тези безработни са без квалификация и с основно и по-ниско образование. В същото време заетостта сред тази възрастова група се повишава. През 2016 г. коефициентът е стигнал 54,5%, което е с 1,5 процентни пункта повече в сравнение с 2015 г.      В доклада се посочва, че в изпълнение на Националната стратегия за дългосрочна грижа се създават условия за достоен и независим живот на възрастните хора и хората с увреждания в семейна или близка до семейната среда чрез трансформация на институционалната грижа в качествени и достъпни услуги в общността. През 2016 г. са функционирали 490 социални услуги в общността за пълнолетни, които са делегирани от държавата дейности, с общ капацитет 9309 места. В сравнение с 2012 г., броят на тези социалните услуги се е увеличил със 109, а местата в тях са с 1142 повече. Людмила Векова бе избрана за член през 2018 г. на Управителния съвет на Държавния фонд за гарантиране устойчивост на държавната пенсионна система (т. нар. „Сребърен фонд“). Тя заменя на този пост Жечко Петров, предвид ротационния принцип за излъчване на представител от национално представителните организации на работодателите.      Ръководството на т. нар. „Сребърен фонд“ се осъществява от управителен съвет, който се състои от председател и осем членове. Министърът на финансите е председател, министърът на труда и социалната политика е заместник-председател и те участват по право в ръководния орган. Правителството прие отчет за напредъка в изпълнението на Плана за действие с мерки, адресиращи основните проблемни области, възпрепятстващи нарастването на инвестициите. Този отчет се представя от министъра на финансите на всеки три месеца, като одобреният днес е за изпълнението към 15 ноември 2017 г.      В рамките на последния тримесечен отчетен период са изпълнени две мерки, за които отговорна институция е Министерството на финансите.      Приета е законодателна промяна в Закона за местните данъци и такси, която засяга премахването на таксата за издаване на удостоверение за наличие или липса на задължения към общината. Така се постига облекчаване на административната тежест за потребителите на административни услуги. По справки от Системата за самооценка на административното обслужване през последните години услугата се извършва около 80 000 пъти годишно, което означава, че ефектът за гражданите и бизнеса от изпълнението на мярката ще е в размер на над половин милион лева.      Втората мярка е свързана с приети промени в Закона за ДДС – от 1 януари 2019 г. се предоставя възможност за заявяване на регистрация по ДДС едновременно със заявяването за вписване на първоначалната регистрация по реда на глава втора от Закона за търговския регистър и регистъра на юридическите лица с нестопанска цел. Чрез изпълнението на тази мярка се постига оптимизиране на процедурата за регистрация по ДДС и облекчаване на бизнеса. Правителството прие доклад за напредъка в изпълнението на мерките в Националната програма за реформи за 2017 г. за периода май-октомври 2017 г.      Докладът съдържа отчетна информация, която обхваща мерки, насочени за подобряване на конкурентоспособността на икономиката и за постигане на националните цели по стратегия „Европа 2020“, както и мерки, адресиращи четирите препоръки на Съвета на ЕС от 11 юли 2017 г. Препоръките се фокусират основно върху областите с макроикономически дисбаланси – борба с неформалната икономика, в частност с недекларираната заетост; банков и небанков финансов сектор; обществени поръчки; активни политики на пазара на труда и социална политика. За настоящата година препоръките до голяма степен припокриват тези от 2016 г.      В отчета към доклада е направен преглед на изпълнението на отделните политики и са посочени евентуални рискове пред тяхното осъществяване. Правителството утвърди разходите за командировки в страната за третото тримесечие на 2017 г. на министрите, заместник-министрите, областните управители и на органите към Министерския съвет.      За командировки на министрите и заместник-министрите в страната са изразходвани общо 11 281,28 лв., за командировки на председателите на държавни агенции и техните заместници – 1189,86 лв., на председатели и членове на държавни комисии – 1928,85 лв., на ръководители на държавни институции – 650 лв., на областни управители – 4510,29 лв. Гарантираният минимален доход ще се повиши на 75 лв. от 1 януари 2018 г., реши правителството. Новият размер е с 10 лв. повече отколкото е в момента. Целта е да се подобри системата за социална закрила на най-уязвимите групи. Гарантираният минимален доход се използва като база за определяне на границите за достъп до подпомагане и на размера на социалните помощи с цел осигуряване на минимален доход за задоволяване на основни жизнени потребности на лицата съобразно тяхната възраст, семейно положение, здравословно, доходно и имуществено състояние.      Увеличението му ще повиши с 15% размера на месечните добавки за социална интеграция, изплащани по Закона за интеграция на хората с увреждания. Ръст ще има и при месечните и еднократните помощи по Закона за социалното подпомагане и на помощите, регламентирани в Закона за закрила на детето. Друг положителен ефект от повишението на гарантирания минимален доход ще е разширяването на обхвата па подпомаганите с месечни социални помощи, целеви помощи за отопление и целеви помощи за наем на общинско жилище. Правителството одобри допълнителни разходи по бюджета на Министерството на правосъдието в размер на 60 100 лв. Средствата са предвидени в централния бюджет. Те са за изплащане на обезщетения по сключени споразумения за нарушени права на разглеждане и решаване в разумен срок на дела по приключили граждански, административни и наказателни производства.      Тази мярка е регламентирана в Закона за съдебната власт като начин за компенсиране на гражданите и юридическите лица, пострадали от забавено правосъдие. Техните заявления срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок, се подават в Инспектората към Висшия съдебен съвет. Проверката и произнасянето по заявленията се извършват в 6-месечен срок, а обезщетенията се изплащат чрез бюджета на Министерството на правосъдието въз основа на сключено споразумение.      По бюджета на Министерството на правосъдието бяха одобрени и допълнителни разходи за персонал в размер на 662 000 лв. Средствата са необходими за изплащане на обезщетения, свързани с прекратяване на трудовите и на служебните правоотношения на служители в главните дирекции „Охрана“ и „Изпълнение на наказанията“ поради придобито право на пенсия за осигурителен стаж и възраст. Те ще бъдат осигурени чрез преструктуриране на разходите по централния бюджет. Други 12,1 млн. лв. се предоставят като трансфер по бюджета на съдебната власт за покриване на неизпълнението на приходната му част. Със средствата ще се обезпечи покриването на вече одобрените разходи по бюджета на съдебната власт. Правителството одобри допълнителни разходи в размер до 19 970 000 лв. по бюджета на Министерството на отбраната, в съответствие с приетия с РМС 232/2016 Проект за инвестиционен разход „Осигуряване на летателната годност на самолети МиГ-29”.      За осигуряване на проекта в централния бюджет за 2017 г. са заложени 30,52 млн. лева. Това е вторият транш за тази година. Първият – в размер на 9 630 000 лв., беше отпуснат през м. януари.      С изпълнението на проекта ще се създадат необходимите условия ВВС да поддържат и развиват способности за контрол на въздухоплаването и за гарантиране на въздушния суверенитет, за прилагане на механизмите на колективната отбрана на НАТО и общата политика за сигурност и отбрана на Европейския съюз. Министерският съвет одобри вътрешнокомпенсирани промени на утвърдените разходи по области на политики по бюджета на Министерството на външните работи за 2017 г. Със средствата, които се освобождават, ще бъдат изпълнени три проекта на Дипломатическия институт към министъра на външните работи по линия на сътрудничеството за развитие.      Проектът „Семинари по Енергийна дипломация за студенти от Украйна“ се финансира основно от американския Фонд в подкрепа на нови донори (ECDF, Emerging Donors Challenge Fund) и има за цел да повиши обществената информираност, както и да надгради знанията на студентите относно ангажиментите на Украйна към Европейската енергийна общност.      Проектът „Семинари по икономика на енергийните ресурси и енергийна сигурност за дипломати и експерти от Грузия“ цели повишаване на експертното ниво на представителите на държавната администрация и частния сектор в Грузия за ефективното прилагане на Третия енергиен пакет след присъединяването на страната към Европейската енергийна общност през октомври 2016 г.      Проектът „Повишаване на административния капацитет в Афганистан“ има за цел да допринесе за развитие на ключови умения и компетентности на младши афганистански дипломати. Изпълнението му ще осигури добавена стойност в подкрепата на България за развиването и укрепването на демократични и отговорни институции в Афганистан.      Другите вътрешнокомпенсирани промени по бюджета на МВнР позволяват да бъдат пренасочени 1 000 000 лева към дипломатическите ни мисии в чужбина. Средствата са за сметка на неусвоен финансов ресурс по други политики и програми от бюджета на МВнР за 2017 г. Те са предназначени за издръжка на задграничните представителства на България. Правителството одобри допълнителни трансфери по бюджета на МОСВ в размер до 2 млн. лв. в полза на Предприятието за управление на дейностите по опазване на околната среда.      Средствата са от преизпълнение на утвърдените приходи по Закона за водите. Правителството одобри увеличаване на утвърдения със Закона за държавния бюджет на Република България за 2017 г. максимален размер на ангажиментите за разходи, които могат да бъдат поети от Министерството на регионалното развитие и благоустройството, със сумата 513 843 560 лв.      Промяната е свързана с необходимостта от поемането на ангажименти за изграждане на значими пътни проекти, изпълнението на които ще стартира в началото на 2018 г. Одобрени бяха и вътрешнокомпенсирани промени на утвърдените разходи по области на политики/бюджетни програми с цел постигане очакваните резултати от изпълнението на бюджетните програми на МРРБ за 2017 г. С приемането на постановлението се осигуряват средства за изпълнение на целите по политиката за интегрирано развитие на регионите, политиката за поддържане, модернизация и изграждане на техническата инфраструктура и бюджетна програма „Гражданска регистрация и административно обслужване на населението“. Това се постига чрез намаляване на разходите по бюджетните програми „Нормативно регулиране и контрол на инвестиционния процес в строителството“, „Геодезия, картография и кадастър“ и „Ефективна администрация и координация“. С две постановления правителството одобри трансфери по бюджетите на общини в размер на 6 203 604 лв. Средствата са за изпълнение на дейности по националните програми „Осигуряване на съвременна образователна среда“, „Без свободен час“, „Обучение за IT кариера“, „Оптимизация на училищната мрежа“' и „Информационни и комуникационни технологии в системата на предучилищното и училищното образование“.      По НП „Осигуряване на съвременна образователна среда“ се предвиждат 153 914 лв. за осем общински училища. Те са предназначени за оборудване на учебни кабинети за професионална подготовка и учебно-производствени бази, за учебни видеофилми и софтуерни продукти, както и за транспортни средства за провеждане на училищни практики в реална работна среда.      Средствата в размер на 307 601 лв. по НП „Без свободен час“ са предназначени за финансиране на реално взети учебни часове в училища и детски градини от учители, замествали свои отсъстващи колеги. За НП „Обучение за IT кариера“ средствата са 144 000 лв. Те са за обучението в пет IT центъра в Правец, Русе, Пловдив, Бургас и София на ученици от цялата страна за придобиване на професионална квалификация по професията „Приложен програмист“.      Отпуснатите средства по НП „Оптимизация на училищната мрежа“ са в размер на 1 778 506 лева. Те се предоставят за финансиране на проекти на общини за оптимизиране на училищната мрежа и рационализация на мрежата от професионални училища.      За НП „Информационни и комуникационни технологии в системата на предучилищното и училищното образование“ са одобрени допълнително 3 819 583 лв. С една част от тях ще се осигури интернет за 2016 общински училища. Друга част от средствата ще се използва за осигуряване на съвременни методи за преподаване, създаване на електронно учебно съдържание и използване на електронни платформи в 878 общински училища. В 366 институции от системата с допълнителните средства ще се внедряват модерни технологии в предучилищното образование и обучение на педагогически кадри, а 74 общински училища средствата ще се използват за изграждане или разширяване на WiFi мрежи и специализиран хардуер, както и за внедряване на модерни информационни и управленски технологии в обучението. Правителството даде съгласието си два имота – частна държавна собственост, да бъдат внесени като непарична вноска в капитала на „Национална компания Индустриални зони” ЕАД. Терените с обща площ от 94,4 дка се намират в Кърджали. Решението ще позволи реализирането на проект за изграждане на икономическа микрозона от съвременен тип на територията на областта.      С друго решение кабинетът даде съгласието си „Български пощи“ ЕАД да продаде чрез пряко договаряне имот в с. Крушаре, община Сливен. Той представлява част от втория етаж на производствено-техническа сграда и ще бъде продаден на съсобственика на имота на цена не по-ниска от определената от независим лицензиран оценител. По този начин се продължава политиката на държавното дружество за подобряване на финансовото му състояние чрез освобождаване от неоперативни активи, които генерират разходи.      Поради отпаднала необходимост за функциите на Националния статистически институт, от ведомството се отнема правото на управление върху имот – публична държавна собственост. Това са два етажа в административната сграда на бул. „25 септември“ №84 в Добрич. Те ще преминат в управление на областния управител. Министерският съвет даде съгласие Кабо Верде да открие почетно консулство в България със седалище в София и консулски окръг, обхващащ територията на страната. Длъжността почетен консул ще бъде изпълнявана от Радослав Точев.      Република Кабо Верде е архипелаг в западното крайбрежие на Африка. Стратегическото й местоположение на един от най-оживените мореплавателни и въздухоплавателни пътища в Атлантическия океан я прави желан партньор в области като транспорта, риболова и корабостроенето.      Радослав Точев е основател и изпълнителен директор на фирма, която се занимава с консултантска дейност, икономическо проучване, стратегическо управление, връзки с обществеността и комуникации. В периода април 2010 г. - октомври 2013 г. е бил генерален консул на България в Ню Йорк.      Откриването на почетното консулство на Кабо Верде в България ще допринесе за по-нататъшното развитие и задълбочаване на двустранното сътрудничество и ще предостави нови възможности за развитие на отношенията не само в търговско-икономическата област, но и в културния и образователен обмен. Министерският съвет прие решение за въвеждане на визови облечения за гражданите на Канада, които притежават дипломатически и специални паспорти. Тези категории канадски граждани ще могат да влизат, да преминават транзит и да пребивават на територията на България без визи за срок не по-дълъг от 90 дни в рамките на всеки 180-дневен период. В момента с това право разполагат само притежателите на валидни канадски паспорти.      С приемането на решението се цели придържане към принципа на реципрочност в двустранната визова политика с Канада. От 1 декември т. г. влезе в сила безвизов режим за влизане и пребиваване в Канада на български граждани, притежатели на всички видове паспорти. Министерският съвет прие решение, с което одобрява възражение на България срещу направена от Ислямска република Афганистан резерва по Протокола срещу незаконния трафик на мигранти по суша, море и въздух.      Протоколът допълва Конвенцията на ООН срещу транснационалната организирана престъпност. С него се цели да бъдат определени начините за предотвратяване и борба с незаконния трафик на мигранти и разширяване на международното сътрудничество в тази област при защита на правата на съответните лица.      Възражението на българската страна е в полза на спазването на чл. 18 на Протокола, който се отнася до установяването и условията за връщане на нелегалните мигранти. Позицията ни е, че изключване на прилагането на чл. 18 от Протокола създава пречка за пълноценното изпълнение на предвидените в него задължения за връщане на нелегалните мигранти. Министерският съвет прие решение за създаване и организиране на дейността на постоянно действащ междуведомствен координационен механизъм за присъединяване на Република България към Организацията за икономическо сътрудничество и развитие (ОИСР).      В България съществува политически консенсус за присъединяването на страната към организацията, а бизнесът подкрепя членството, като осъзнава ползите от участието си в комитетите на ОИСР. Механизмът, който се създава, ще бъде двустепенен и ще включва консултации на политическо и експертно ниво. Ръководни функции в него ще има заместник министър-председателят по правосъдната реформа и министър на външните работи.      За първи път откакто страната ни декларира желание за членство, се предвижда и целеви бюджет в размер на над 5,5 млн. лв. до 2020 г., предназначен за вноски за участие в комитетите и работните групи на ОИСР, изготвяне на обзори и партньорски проверки на организацията, както и допълнителни действия за ускоряване на присъединяването ни. Правителството определи вицепремиера и министър на отбраната Красимир Каракачанов за председател на постоянна междуведомствена работна група, чиято задача е да обезпечи изпълнението на Споразумението между България и Върховното главно командване на Обединените въоръжени сили в Европа и Щаба на Върховния съюзен главнокомандващ по трансформацията за допълнение към Парижкия протокол.      Споразумението беше ратифицирано от Народното събрание през юли т. г. Неговата цел е да регламентира на българска територия статута на международните военни щабове и други военни структури, създадени в съответствие със Северноатлантическия договор. Нашата страна е домакин на такава структура – т. нар. Модул на КИС със способности за развръщане - (DCM) F, 2nd NATO Signal Battalion (2NSB). На територията на България е разположен и Щабен елемент за интегриране на силите на НАТО (NFIU).      Задачите на работната група са свързани с подготовката на промени в съответните нормативни и други актове, с които да се обезпечи изпълнението на Споразумението, както и с координация на дейностите по него. България ще финансира 55 проекта на стойност 3 541 706 лв. в страните от Западните Балкани и от Източното партньорство, реши правителството.      С отпуснатата помощ ще бъдат финансирани 21 проекта в Сърбия за неправителствени организации, омбудсмана, образователни институции и малък бизнес. В Босна и Херцеговина ще бъдат реализирани 12 проекта, основно свързани с ремонти на детски градини и нови площадки за игри. Пет проекта ще бъдат финансирани в Република Македония – в областта на здравеопазването и за децата със специални потребности. В Албания ще бъде реализиран един проект за укрепване на капацитета на институцията на омбудсмана.      Изграждане на мултикултурен образователен център, подкрепа за неправителствения сектор за повишаване информираността на младежите в областта на правата на човека ще бъдат финансирани в Грузия. В Република Молдова ще се ремонтират училища и детска градина. Четирите проекта, които ще бъдат финансирани в Украйна, са за оборудване на кабинети за интерактивно езиково обучение във висши и средни училища. В Армения пък ще бъде изграден образователен кабинет с модерни компютърни и информационни технологии.      Средствата се осигуряват в рамките на официалната помощ за развитие, която всяка държава членка на ЕС е длъжна да отделя съгласно Договора за функционирането на ЕС. Правителството одобри проекта на меморандум за сътрудничество между Министерството на образованието и науката на България и Министерството на образованието на Азербайджан. Целта на документа е да се задълбочат двустранните отношения в областта на образованието.      Документът предвижда обмяна на опит и технологичен трансфер в областта на образованието, насърчаване на по-интензивни контакти между средните училища и директни контакти между висшите училища, както и на обучението за езика, културата, историята и литературата на двете страни.      През 2017 г. се отбелязват 25 години от установяването на дипломатически отношения между Република България и Република Азербайджан. Подписването на Меморандума ще допринесе за запазването и активизирането на дългогодишните връзки в областта на образованието. Правителството одобри доклади за резултатите от проведени заседания на Съвета на Европейския съюз.      Във формат „Бюджет“ министрите на финансите от ЕС заседаваха на 17 ноември в Брюксел. Те дадоха мандат на Естонското председателство за преговори с Европейския парламент за постигане на споразумение по проектобюджета на ЕС за 2018 г. Преговорите се проведоха в същия ден и беше постигнато съгласие бюджетните кредити за поети задължения да бъдат в размер на 160,1 млрд. евро, а бюджетните кредити за плащания в размер на 144,7 млрд. евро. На 30 ноември Бюджет 2018 на ЕС беше приет официално от Съвета, на същата дата беше приет и от Парламента.      Одобрени бяха и доклади на вицепремиера и министър на външните работи за участието в заседанието на Съвета „Общи въпроси”, който се проведе на 20 ноември в Брюксел. Съветът обсъди дневния ред на заседанието на Европейския съвет на 14-15 декември 2017 г., който включва въпросите „Отбрана“ и „Социални въпроси, култура и образование“. Лидерите на държавите-членки ще разговарят и на тема миграция и убежище.      Във формата по чл. 50 от ДЕС, Съветът беше информиран от главния преговарящ от страна на Европейската комисия Мишел Барние за резултатите от проведения шести кръг преговори за оттегляне на Обединеното кралство Великобритания и Северна Ирландия от ЕС. На заседанието се проведе гласуване за избор на нови седалища на Европейската агенция по лекарствата и Европейския банков орган. Близо 74 млн. лв. са приходите от концесионна дейност по Закона за подземните богатства през 2015 г. Това е записано в доклад за концесионната дейност през годината, приет от Министерския съвет. По бюджетите на общините, на чиято територия са разположени находищата, са преведени 28,4 млн. лв. при 25,1 млн. лв. през 2014 г., което е с 13% повече.      С най-голям относителен дял от приходите (18,64%) е „Дънди Прешъс Металс Челопеч“ ЕАД, следван от „Елаците мед“ АД (16,27%), „Асарел медет“ АД (7,71%), „Проучване и добив на нефт и газ“ АД (3,15%), „Петрокелтик“ ООД (2,4%) и др. Към 31 декември 2015 г. в България действат общо 496 концесии за добив на подземни богатства, които са разпределени по следния начин: 19 – за метални полезни изкопаеми, 72 – за индустриални минерали, 17 – за нефт и природен газ, 18 – за твърди горива, и 370 – за строителни и скалнооблицовъчни материали, се посочва още в доклада.      Според изискванията на Правилника за прилагане на Закона за концесиите, концесионната дейност се отчита ежегодно от създадените от министъра на енергетиката комисии за контрол. Докладите на комисиите се приемат за сведение от Министерския съвет. Правителството се запозна с доклад на министъра на транспорта, информационните технологии и съобщенията за контрола по изпълнението на концесионните договори за обекти от транспортната инфраструктура за 2014 г. и 2015 г. Към 31.12.2014 г. подписаните концесионни договори са за пристанищните терминали Леспорт, Балчик, Свищов, Оряхово, Сомовит, Росенец, Бургас изток-2, Видин юг, Лом, Бургас-запад, Никопол, Русе-запад, Несебър, Видин-север и Фериботен комплекс Видин, както и за гражданските летища за обществено ползване Бургас и Варна. Признатите инвестиции на концесионерите на пристанищни терминали за 2014 г. са общо в размер на 63 971 956 лева, а по договорите за концесия на летищата в Бургас и Варна от “Фрапорт Туин Стар Еърпорт Мениджмънт“ АД са отчетени инвестиции в размер на 9 808 142 лева.      Получените приходи от концесионни плащания през отчетната 2014 г. са в размер на 32 837 730 лева.      В края на 2015 г. подписаните концесионни договори са за пристанищните терминали Леспорт, Балчик, Свищов, Оряхово, Сомовит, Росенец, Бургас изток-2, Видин юг, Лом, Бургас-запад, Никопол, Несебър, Видин-север и Фериботен комплекс Видин, за гражданските летища за обществено ползване Бургас и Варна, както и за Централна железопътна гара – Пловдив.      В изпълнение на договорните задължения на концесионерите на пристанищните терминали за извършване на инвестиции за 2015 г. са признати инвестиции общо в размер на 58 231 235 лева. В тази сума влизат и направените инвестиции по концесионния договор за жп гара Пловдив – първа договорна година, в размер на 1 707 281 лева. По Договора за концесия на гражданско летище за обществено ползване Бургас и гражданско летище за обществено ползване Варна, от “Фрапорт Туин Стар Еърпорт Мениджмънт“ АД са отчетени инвестиции в размер на 10 178 527 лева. Получените приходи от концесионни плащания през отчетната 2015 г. са в размер на 34 734 706 лева      След извършените проверки през отчетените периоди не са били констатирани нарушения, които да доведат до преустановяване на дейността на предоставените на концесия обекти, с изключение на договора за пристанищен терминал Русе-запад, който с е прекратен с решение на Министерския съвет от февруари 2015. Правителството прие отправените от концесионерите предложения за удължаване с по 15 години на концесионните договори за добив на природни богатства от находищата „Бели извор“, област Враца, „Коритна“, област Ловеч, и „Димов дол“, област Смолян.      От първите две находища се добиват мергели за производство на цимент. Концесионерите – „Холсим България“ АД и „Златна Панега цимент“ АД, мотивират исканията си с наличието на оставащи запаси, които биха останали неиззети. С одобрената промяна в концесионните договори Министерският съвет изменя и начина на формиране на концесионните плащания като ги привежда в съответствие с Наредбата за принципите и методиката за определяне на концесионното възнаграждение за добив на подземни богатства, променена през 2007 г. До момента концесионерите са заплащали необходимите суми в съответствие със старите правила, валидни към датата на подписване на договорите – 1997 г.      От находище „Димов дол“ концесионерът „Рудметал“ АД добива оловно-цинкови руди. С одобреното днес изменение на договора се променят и границите на концесионната площ. Тя се увеличава с допълнителни терени, необходими за осъществяване на спомагателни дейности по концесията, извън добива. Промяната е мотивирана и от изменение на границите на находище „Димов дол“, направено след преоценка и преизчисляване на запасите. Правителството одобри издаването на разрешение на „Стоунрайз“ ООД за проучване на скалнооблицовъчни материали в площта „Луковит-2“. Теренът се намира в землището на с. Петревене, община Луковит.      Разрешението за проучване се предоставя за срок от една година. За този период дружеството ще вложи минимум 54 хил. лв. в проучвателните дейности, които ще се осъществяват изцяло за негова сметка и при спазване на изискванията на действащото законодателство. Правителството одобри допълнителни разходи по бюджета на МВР в размер на 8042 лв.      С 6173 лв. от отпуснатите средства ще се разплатят извършени разходи от правоимащи лица по Закона за военноинвалидите и военнопострадалите за предоставени дейности и услуги в курортните комплекси и базите за отдих на МВР, както и в болниците за продължително лечение и рехабилитация – филиали на Медицинския институт на МВР.      Останалата част от сумата – 1869 лв., се предоставя за спортни дейности на обучаващите се в Академията на МВР, съобразно минималните диференцирани размери на паричните средства за физическо възпитание и спорт, които се осигуряват от държавния бюджет.      Одобрени бяха и вътрешнокомпенсирани промени по бюджета на МВР. Те отразяват настъпили промени по области на политики, бюджетни програми и показатели по бюджета на ведомството. Правителството одобри проект на промени в Наказателния кодекс, чиято цел е да бъде разширен кръгът на лицата, които може да бъдат преследвани за корупционни престъпления.      С предлаганите за приемане от Народното събрание промени се разширява обхватът на понятието “длъжностно лице“. В него ще попадат също заемащите служба в общинските администрации, хората, изпълняващи ръководна работа или работа при обединение от търговци, или друга публична функция. Идеята е да се уеднакви режимът на корупционните престъпления, така че наказателноправните норми да се прилагат симетрично за длъжностни лица от публичния сектор и за длъжностни лица от частния сектор.      За длъжностните лица, които нарушават или не изпълняват задълженията си, или превишат правата си и от това произлизат значителни вредни последици за физически, юридически лица или обединения, се предлага нов състав на престъплението по чл. 221 от НК – наказание до 4 години затвор и лишаване от права. За първи път се инкриминира търговията с влияние при осъществяване на търговска дейност. Това деяние се характеризира с висока степен на обществена опасност, но в момента не попада в обхвата на наказателния закон. Законопроектът предвижда до 5 години лишаване от свобода и глоба за търговци, ръководители и служители в юридически лица и еднолични търговци, които искат или приемат подкуп, за да упражнят влияние при вземане на решение от друго лице.      От наказателна отговорност се освобождават предложилите, обещалите или дали подкуп или облага, ако са извършили деянието, за да защитят законно право или интерес, и ако незабавно и доброволно са съобщили за това на съответните органи. За искане, даване, получаване и посредничество при т. нар. „стопански подкуп“ по чл. 225б от НК отпада изискването облагата да е само имотна. Размерът на наказанието за стопански подкуп се увеличава на до 5 години и глоба от 500 лв. до 2000 лв. В сега действащия кодекс, то е до 2 години и глоба в размер 100-300 лв.      Предложените изменения са и в отговор на препоръките от Независимия технически анализ на структурния и функционален модел на Прокуратурата на Република България, изготвен през миналата година от Службата за подкрепа на структурни реформи към Европейската комисия. Законодателните промени са залегнали в Плана за действие за изпълнение на препоръките от доклада на Европейската комисия от януари 2017 г. по Механизма за сътрудничество и оценка. Правителството предлага на Народното събрание промени в Закона за железопътния транспорт, с които се цели отстраняване на констатирани от Европейската комисия несъответствия с правото на Европейския съюз. Приемането на промените ще доведе до прекратяване на наказателна процедура срещу страната ни.      Основната промяна е свързана с органите, които провеждат разследването на жп инцидентите. Разследването на тежките жп произшествия остава задължение единствено на специализираното звено в Министерството на транспорта, информационните технологии и съобщения. Разследванията на произшествия, инциденти и ситуации близки до инциденти отпадат като задължение на националния орган по безопасността и ще се извършват от управителя на железопътна инфраструктура и от железопътните предприятия. Предвидена е и възможността да се налагат санкции към жп предприятията и управителя на инфраструктурата при неизпълнение на задълженията по разследване.      Изменения в Закона има при осъществяване на дейностите по дезинфекция на влизащите в страната подвижни железопътни състави, като се предлага прецизиране на дефиницията за „обслужващо съоръжение“ и промяна в Закона за ветеринарномедицинската дейност, където тази дейност е регламентирана.      С редакция на текстове се регламентира и начинът на предоставяне на имущество – държавна собственост, за управление на Национална компания „Железопътна инфраструктура“ във връзка с реализацията на проекти за изграждане или разширение на обществената транспортна инфраструктура. Правителството одобри промени в Наредбата за таксите за използване на летищата за обществено ползване и за аеронавигационно обслужване в България, с които се изравняват таксите за обслужване на пътници през Терминал 1 и Терминал 2 на Летище София. Също така се уеднаквяват и таксите за пътуващите, независимо от дестинацията – вътрешна или международна.      Направените изменения са европейска практика, която цели предоставяне на равнопоставеност на всички летищни ползватели с цел еднакво ценово третиране на пътниците.      С други промени се прецизират текстовете по методиката за определяне на таксите между летищния оператор и авиокомпаниите. В съответствие с българското законодателство се регламентират текстовете, отнасящи се до правото на подаване на жалби срещу летищния оператор, в случите на несъгласие от страна на авиокомпаниите.      Изменя се начисляването на такса паркинг с цел рационалното разпределение при ползването на летищните площи, предназначени за паркиране на въздухоплавателните средства. Правителството одобри промени в Устройствения правилник на Агенция „Митници“. Те предвиждат преструктуриране и оптимизиране на отделните звена на Централното митническо управление с оглед функциите му по осъществяване на методическо ръководство и разработване и прилагане на законодателството в дейността на митническата администрация.      В рамките на общата численост на персонала на Агенция „Митници“ Централното митническо управление се намалява с 80 щатни бройки, които преминават към числеността на администрацията на териториално ниво. Целта е да се укрепи административният капацитет на териториално ниво, за да може митническите органи ефективно да осъществяват своята дейност и да се засили митническият контрол, включително и този в областта на митническите, акцизните и валутните нарушения и престъпления, което ще доведе до подобряване на бизнес климата в страната. Министерският съвет прие Постановление за изменение и допълнение на Устройствения правилник на Агенцията за ядрено регулиране.      С одобрените промени се дефинират по-ясно функциите на дирекциите от общата и специализираната администрация, както и на главния секретар и на служителя по сигурността на информацията. Това се налага от влезли в сила нови законови изисквания за електронен обмен на документи между административните органи, сертифициране на информационни и компютърни мрежи и др. Към работата на АЯР отношение имат и приети международни документи, които към момента не са намерили отражение в конкретните функции на дирекциите. Министерският съвет одобри позицията на България по основните въпроси на редовното заседание на Европейския съвет, което ще се проведе на 14 декември в Брюксел. Две са основните теми в дневния ред на лидерите на държавите от ЕС – „Сигурност и отбрана“ и „Социално измерение, образование и култура“.      Страната ни подкрепя увеличението на инвестициите в програмата „Еразъм+“ с цел по-голяма мобилност, повече разпространение и прилагане на знания и общи ценности в Европа. Очакванията на България са свързани и с това да се постигне по-отворен характер на европейските програми чрез използването на инструментите на образователната дипломация за ефективно сътрудничество с други региони, вкл. и Западните Балкани.      България се обявява и в полза на задълбочаването на интеграционните процеси в областта на европейската отбрана. Целта на всички страни-членки трябва да бъде укрепване на способността на ЕС да защити сигурността на своите граждани и да провежда ефективна обща политика за сигурност и отбрана. Тези процеси не трябва да водят до разделения между държавите-членки. Задълбочаването на отбранителното сътрудничество между държавите-членки на ЕС също така не трябва да дублира усилията на НАТО и водещата му роля в колективната отбрана на Европа.      В своите виждания за дискусията по социалните въпроси България нарежда сред приоритетите си бъдещето на трудовата политика и развитието на човешките ресурси, модернизирането на законодателството в областта на социалната сигурност, елиминирането на неравенствата на пазара на труда, включително и в областта на заплащането между жените и мъжете и включването на хората с увреждания като пълноправни членове на обществото.      На 15 декември Европейският съвет ще заседава във формата по чл. 50 от ДЕС, за да направи преглед на актуалното състояние на преговорите за оттегляне на Обединеното кралство от ЕС.      Одобрена беше и позицията на България за заседание на Съвета „Транспорт, телекомуникации и енергетика“, част „Енергетика“, което ще се проведе на 18 декември в Брюксел. На него се очаква енергийните министри да постигнат общ подход по законодателните предложения от пакета „Чиста енергия за всички европейци“, свързани с управлението на Енергийния съюз, енергията от възобновяеми източници и електроенергийния пазарен модел. Постигането на общ подход е условие за очертаване предварителната позиция на Съвета, като основа за подготовката на преговори с Европейския парламент.      В дневния ред е включено и представяне на програмата на Българското председателство на Съвета на ЕС в областта на енергетиката. Правителството прие Списък със защитените детски градини и училища за учебната 2017/2018 г. Техният общ брой е 261.      За първи път в списъка са включени 102 детски градини и части от градини, а от училищата 159 отговарят на критериите за статут на защитени. Те са определени според възможностите на децата и учениците да се обучават в най-близка детска градина или училище и при преценка на разстоянието, което трябва да изминават за това.      Одобреният списък е изготвен на база мотивирани предложения на кметовете на общините след решения на общинските съвети, извършени проверки от регионалните управления на образованието и на анализ на информацията от информационните карти на детските градини и училища.      По бюджетите на общините, в които има защитени детски градини и училища, се отпускат 1 169 978 лв. за осигуряване дейността на тези институции до края на настоящата календарна година. Правителството възложи на председателя на Държавна агенция „Електронно управление“ (ДАЕУ) в срок от 1 месец да издаде Методически указания за определяне на отговорностите на органите на публичната власт, които прилагат и достъпват масиви от пространствени данни и предоставят услуги, свързани с тях. Решението е част от мерките на национално ниво за реализиране на дейностите съгласно европейското законодателство в областта на пространствените данни (Директива 2007/2/ЕО INSPIRE).      В срок от 6 месеца министърът на регионалното развитие и благоустройството и председателят на ДАЕУ трябва да изготвят проект на закон за изменение и допълнение на Закона за достъп до пространствени данни за допълнително регламентиране на функции, компетентности, процедури и отговорности по отношение на пространствените данни.      Чрез указанията ще бъдат конкретизирани задълженията на институциите, които създават пространствени данни, попадащи в обхвата на Закона, а нормативните промени ще прецизират функциите, компетентностите, процедурите и отговорностите по отношение на пространствените данни на различните заинтересовани страни. Допълнителни 9 милиона лева ще получат общините за 2017 г. за компенсиране на безплатния транспорт на деца и ученици.      С осигуряването на средства за превоз се изпълнява една от основните мерки за гарантиране на равен достъп до качествено образование. Вследствие на оптимизацията на училищната мрежа, единствената възможност за осигуряване на достъп до образование на децата и учениците от населени места без учебни заведения е транспортирането им до най-близкото средищно или приемащо училище в друго населено място.      Необходимите средства за изпълнението на постановлението се осигуряват за сметка на икономии по бюджета на МОН и от централния бюджет. Правителството одобри и предлага на Народното събрание да приеме промени в Закона за лекарствените продукти в хуманната медицина. Със законопроекта се предлага регламентирането на лечението с лекарствени продукти за състрадателна употреба, въвеждането на мерки за ограничаване на износа на лекарствени продукти при необходимост, оптимизиране на дейността по провеждане на клинични изпитвания, както и намаляване на административната тежест при даряване на лекарствени продукти.      Предвижда се министърът на здравеопазването да издаде наредба, регламентираща условията и реда за лечение с лекарствени продукти за състрадателна употреба. По този начин пациентите ще получат достъп до лечение, когато за тях липсва алтернатива и съответният лекарствен продукт не е разрешен в друга държава. Тези лекарствени продукти няма да се заплащат с публични средства.      Законопроектът регламентира и мерки за наблюдение на лекарствени продукти и за ограничаване на износа им, ако е установена липса или недостиг на територията на България. За целта Изпълнителната агенция по лекарствата (ИАЛ) ще изготвя списък на лекарствените продукти, за които може да се ограничава износът по ясни и обективни критерии. Лекарствените продукти, включени в ограничителния списък, ще могат да се изнасят, само ако ИАЛ не е издала заповед за ограничаване на износа на конкретния лекарствен продукт. Изпълнителната агенция по лекарствата ще има право да издаде заповед само в случаите, когато се установи, че има липса или недостиг на медикаменти за българските пациенти.      Анализът за установяване на липса и недостиг се извършва при условия и ред, определени с наредба на министъра на здравеопазването, по предложение на изпълнителния директор на ИАЛ. Предвижда се тя да бъде издадена в срок до три месеца от обнародването на закона.      Със законопроекта се въвежда изискването ИАЛ да изгради специализирана електронна система за събиране и анализиране на информация за липса и недостиг на лекарствени продукти на територията на страната в срок до четири месеца от влизане в сила на закона. Данните и работата на Изпълнителната агенция по лекарствата и Националната здравноосигурителна каса ще са синхронизирани и обвързани и ще се наблюдават ежемесечно.      Оптимизират се и дейностите по провеждане на клинични изпитвания като се създават условия за прилагане на Регламент (ЕС) №536/2014. Прецизират се националните вътрешноорганизационни административни правила по разрешаването на клинични изпитвания и се намалява регулаторната тежест за бизнеса. Въведена е и ясна регламентация за лечебните заведения, които могат да провеждат клинични изпитвания.      Облекчения се правят и по отношение на даренията на лекарствени продукти - сега действащият съгласувателен режим се заменя с уведомителен.      Намалява се административната тежест за лицата, желаещи да извършват производство и търговия на едро с лекарствени продукти. Срокът за издаване на разрешения се намалява от 90 на 60 дни. Отпада изискването при издаване на разрешение за търговия на едро с лекарствени продукти да се представя в Изпълнителната агенция по лекарствата заключение от регионалната здравна инспекция след проверка на място, че са спазени здравните изисквания в помещенията за търговия на едро. Отпада и един от документите, които се изискват в процедурата по издаване на разрешение за търговия на дребно с лекарствени продукти в аптека, която се открива в населено място с население под 10 000 жители.      Предлагат се и други мерки за намаляване на административната тежест, като например - отпадане на изискванията за представяне на удостоверение за актуална съдебна регистрация по Закона за лечебните заведения и на документ за наличие или липса на публични задължения по Закона за контрол върху наркотичните вещества и прекурсорите. Тези обстоятелства вече ще бъдат проверявани по служебен път. Капиталът на „Проектна компания нефтопровод Бургас-Александруполис БГ“ ЕАД ще бъде увеличен със 120 хил. лева чрез емитирането на 1200 нови акции на тази стойност. Акциите ще бъдат придобити от държавата чрез бюджета на Министерството на енергетиката, реши Министерският съвет на днешното си заседание.      Средствата за увеличаването на капитала са предвидени със Закона за държавния бюджет на Република България за 2017 година. Те са предназначени за издръжка на проектната компания, както и за обезпечаване през 2018 г. на финансовите ангажименти на дружеството като акционер в международната компания „Транс Болкан Пайплайн Б. В.”, регистрирана в Амстердам, Холандия. „Проектна компания нефтопровод Бургас-Александруполис БГ“ е държавно акционерно дружество, в което министърът на енергетиката упражнява правата на едноличния собственик на капитала. „Транс Болкан Пайплайн Б. В.” е създадена през 2008 г. по силата на Междуправителствено споразумение между Руската федерация, Република България и Република Гърция. Капиталът на „Еко Антрацит“ ЕАД ще бъде увеличен със 120 млн. лева чрез емитирането на 12 милиона нови акции на тази стойност. Акциите ще бъдат придобити от държавата чрез бюджета на Министерството на икономиката, реши правителството на днешното си заседание.      Средствата за увеличение на капитала ще създадат условия и капацитет за ускорено реализиране на дейностите на държавното дружество. „Еко Антрацит“ ЕАД работи по много проблемни проекти от гледна точка на екологични опасности, като мониторинг и поддръжка на хвостохранилища, изграждане на хидротехнически съоръжения, управление и мониторинг на водите на рудниците, техническа рекултивация на нарушени терени и др. Всички проекти са с висока обществена значимост и засягат трайно обширни територии. Реализирането им гарантира както екологичните норми, така и изготвянето на оценка на рискове, свързани с управлението на съоръженията.      Осигуреният ресурс е гаранция за цялостно изпълнение на проектите, а не частично, както е било до момента. Министерският съвет предостави 14,5 млн. лв. по бюджета на Националния компенсационен жилищен фонд, като за целта одобри вътрешнокомпенсирани промени на утвърдените разходи по области на политики/бюджетни програми по бюджета на Министерството на финансите. Така общият размер на средствата по бюджета на НКЖФ за 2017 г. става 35,6 млн. лева.      С предоставянето на средствата ще бъдат изплатени част от задълженията за левови компенсации на граждани, отговарящи на нормативно установените изисквания като притежатели на многогодишни жилищно-спестовни влогове.      Одобрени бяха и вътрешнокомпенсирани промени по бюджета на Министерството на културата. С тях се намаляват утвърдени разходи по политики и бюджетни програми, по които са реализирани икономии, за да се увеличат разходите по бюджетните програми „Национален фонд „Култура“, „Сценични изкуства“, „Подпомагане развитието на българската култура и изкуства, на българския книжен сектор, библиотеки и читалища“ и „Обучение на кадри в областта на изкуствата и културата“. Правителството одобри допълнителни разходи по бюджетите на министерства и трансфери към общини в размер на 39,518 млн. лева. По бюджета на Министерския съвет се предоставят 23,188 млн. лв. за финансовото обезпечаване през настоящата година на договор от 2015 г. за продължаване на софтуерната осигуровка за програмни продукти на „Майкрософт“ с придобит лиценз за безсрочно право на ползване за нуждите на държавната администрация на страната ни.      По бюджета на Министерството на образованието и науката се предоставят 10 млн. лв. за осигуряване на подходящи транспортни средства за децата в задължителна предучилищна възраст и за учениците от населени места, в които няма детска градина или училище.      По бюджета на Държавната агенция „Разузнаване“ се предоставят 620 хил. лв. за издръжка на задграничната дейност на агенцията. На община Брезово се отпускат 810 хил. лв. за изпълнение на проекти, свързани с консервация, реставрация и експониране на родната къща на полк. Владимир Серафимов и на Аджарската книжовна школа в с. Свежен, община Брезово.      За проучване, разкопки и реставрация на археологическия обект „Мисионис“ по бюджета на община Търговище се предоставят 100 хил. лева.      По бюджета на община Видин за консервация, реставрация и експониране на Общинския драматичен театър „Вида“ и за строително-монтажни работи на сградата на ГПЧЕ „Йордан Радичков“ се отпускат 3 млн. лева.      На община Сливен за ремонтни дейности по бул. „Хаджи Димитър“ в града се дават 1,8 млн. лева.      Средствата са осигурени от централния бюджет за 2017 г. Министерският съвет одобри направените разходи за предоставената в началото на м. декември т. г. хуманитарна помощ за Албания. Те възлизат на близо 62 хил. лв.      Страната беше застигната от силни бури и наводнения и при създалата се бедствена ситуация България изпрати помощта още на 6 декември, за да подпомогне нормализирането на живота на хората там. Осигурени бяха одеала, надуваеми дюшеци, палатки, облекла за работа във вода, чаршафи и основни хранителни продукти.          Доставката беше осъществена със съдействието на Министерството на отбраната.", "date": "2017.12.13", "title": "Вижте какво реши Министерският съвет днес"}
{"url": "https://www.24chasa.bg/novini/article/6609573", "text": "Министерският съвет прие решение за въвеждане на визови облекчения за гражданите на Канада, които притежават дипломатически и специални паспорти, съобщи пресслужбата на МС. Тези канадски граждани ще могат да влизат, да преминават транзит и да пребивават на територията на България без визи за срок не по-дълъг от 90 дни в рамките на всеки 180-дневен период. С решението се цели придържане към принципа на реципрочност в двустранната визова политика с Канада. От 1 декември т. г. влезе в сила безвизов режим за Канада на български граждани, притежатели на всички видове паспорти, пише в съобщението.", "date": "2017.12.13", "title": "Ще има визови облекчения за канадци с дипломатически и специални паспорти"}
{"url": "https://www.24chasa.bg/novini/article/6609546", "text": "Около 10 000 работници и служители са получили забавени възнаграждения и обезщетения в размер на 18.1 млн. лв. след намесата на Главната инспекция по труда /ГИТ/ от началото на 2017 г. досега. Това съобщават от пресцентъра на ГИТ. Установените през годината забавени възнаграждения са за 27 млн. лв. От началото на кризата, когато беше установен проблемът със забавянето на изплащането на възнагражденията, до момента десетки хиляди работници и служители са получили забавени плащания от работодателите си за над 300 млн. лв., се посочва в съобщението. Сигналите за забавени възнаграждения са едни от тези, които се проверяват с приоритет, и се реагира дори на анонимни жалби. ГИТ нееднократно е алармирала, че контролът по навременното изплащане на възнаграждения е изключително затруднен поради законодателната възможност за лесно прехвърляне на задлъжнели фирми на безимотни лица, за регистрирането им на фиктивни адреси, припомнят от трудовата инспекция. ГИТ приветства всяка законодателна инициатива, насочена към по-добрата защита на правата на работещите, и полага всички усилия да бъде намерен най-ефективният начин за прилагането на закона, който оформя само общата рамка, се заявява в съобщението.", "date": "2017.12.13", "title": "Над 18 млн. лв. забавени плащания са изплатени за 2017 г. след намеса на ГИТ"}
{"url": "https://www.24chasa.bg/novini/article/6609548", "text": "Закриване на малки пожарни участъци в страната няма да има. Даже в началото на следващия месец ще открием нов в област Плевен. Това каза във Велико Търново директорът на ГД ПБЗН гл.комисар Николай Николов. Той обясни, че със законодателна промяна е регламентирано в малките населени места до 5000 души, екипите пожарникари да бъдат по двама. \"По добре двама души да отидат на 5-7-ма минута, вместо 3-ма души да отидат на 35-та минута. За хората е много важно. местният екип ще започне само най-неотложното - да спасяват, ако има застрашени хора, или само ще защитават съседните сгради, докато дойдат подкрепления, за да може ситуацията да се задържи под контрол\", обясни шефът на пожарната.   128 души са загинали в пожари от началото на годината в страната. Двойно повече са пострадалите, но има над 1700 спасени от огнената стихия.  Гл.комисар Николов похвали областната пожарна във Велико Търново за идеята да обиколят максимален брой самотноживеещи възрастни хора в началото на отоплителния сезон и да монтират датчици за ранно известяване при пожар в домовете им. \"Тази идея се опитваме да я популяризираме в цялата страна. Търсим пари, вероятно ще намерим малко повече сега покрай европейски фондове, за да може да я приложим в цялата страна\", каза той. Във Велико Търново шефът на пожарната награди 12 огнеборци, участвали с риск за живота си в потушаването на големия пожар в търновския месокомбинат. На 6 ноември вечерта пламна производствената сграда на предпритието, имаше опасност от взрив от хладилните инсталации, а при горенето на стиропор от изолацията се отделяха токсични газове.", "date": "2017.12.13", "title": "Гл. комисар Николай Николов: Никъде в България няма да се закриват пожарни"}
{"url": "https://www.24chasa.bg/novini/article/6609511", "text": "Нови драстични глоби са предвидени в законопроекта за шума. Санкциите са с три нули отгоре, завишени са няколко пъти. Това обяви в Пловдив вицепремиерът Валери Симеонов. Той уточни, че законопроектът бил в чантата му и предстои да го входира в парламентарната група на Обединени патриоти, които да го внесат в деловодството на Народното събрание заедно с ГЕРБ. \"Санкциите ще са в зависимост от нарушението. Най-високата глоба ще е за повторно провинение. Тогава сме заложили доста ефективни правомощия основно на органите на реда\", посочи вицепремиерът. Валери Симеонов отказа подробности за размера на санкциите, тъй като колегите му все още не са запознати със законопроекта, а и може да настъпят промени при разглеждането му в пленарна зала. Вицепремиерът заяви, че предстоят и проверки за шум по зимните курорти. По думите му туризмът е вид почивка и нощно време всеки иска да спи. \"Достатъчно опит събрахме от лятото, като си играхме на котка и мишка. Отиваме в заведението на Божо Кравата - известна мутра там, която простреля другата известна бургаска мутра Митьо Очите. Проверяваме за музиката, спират я, а след 2 часа пак я надуват. Конфискуваме им уредбите, на следващия ден те вече имат нови\", каза Валери Симеонов. Той обясни, че ще участва в хайки по зимни курорти, само ако има нужда. \"Ще се намесвам в случаи като в Слънчев бряг, където има такива установени нерегламентирани порочни връзки между местните институции и нарушителите с дебели портмонета\", добави вицепремиерът. Той откри нова полицейска приемна в пловдивската Шекер махала с кмета на район \"Северен\" Ральо Ралев. Двамата подеха тази инициатива през лятото, когато жители от квартала им се оплакаха от шум и беззаконие. В приемната ще работят петима полицаи и ще следят за реда. Тя е оборудвана с видеонаблюдение. На събитието присъстваха областният управител Здравко Димитров, кметът Иван Тотев и шефът на полицията Атанас Илков.", "date": "2017.12.13", "title": "Валери Симеонов: Глобите за шум с три нули отгоре"}
{"url": "https://www.24chasa.bg/novini/article/6609590", "text": "Президентът на Иран Хасан Роухани заяви, че решението на САЩ за признаването на Йерусалим за столица на Израел демонстрира неуважение към правата на Палестинската автономия и доказва, че Щатите не могат да бъдат честен посредник в близкоизточния мирен процес, предава РИА Новости, цитирана от Фокус. „Неотдавнашното решение на правителството на САЩ даде да се разбере, че страната се опитва да осигури интересите на ционистите и няма никакво уважение към законните права на палестинците. САЩ никога не са били честен посредник и никога няма да бъдат“, написа Роухани на профила си в социалната мрежа „Туитър“.  Миналата седмица президентът на САЩ Доналд Тръмп обяви, че признава Йерусалим за столица на Израел. Решението бе посрещнато позитивно в Израел и предизвика негативна реакция в много страни по света – на първо място сред мюсюлманските и арабските.", "date": "2017.12.13", "title": "Иран: САЩ не могат да бъдат честен посредник в Близкия Изток"}
{"url": "https://www.24chasa.bg/novini/article/6609604", "text": "Гарантираният минимален доход ще се повиши на 75 лв. от 1 януари 2018 г., реши правителството. Новият размер е с 10 лв. повече отколкото е в момента, съобщи пресслужбата на кабинета. Целта е да се подобри системата за социална закрила на най-уязвимите групи. Гарантираният минимален доход се използва като база за определяне на границите за достъп до подпомагане и на размера на социалните помощи с цел осигуряване на минимален доход за задоволяване на основни жизнени потребности на лицата съобразно тяхната възраст, семейно положение, здравословно, доходно и имуществено състояние. Увеличението му ще повиши с 15 на сто размера на месечните добавки за социална интеграция, изплащани по Закона за интеграция на хората с увреждания. Ръст ще има и при месечните и еднократните помощи по Закона за социалното подпомагане и на помощите, регламентирани в Закона за закрила на детето. Друг положителен ефект от повишението на гарантирания минимален доход ще е разширяването на обхвата на подпомаганите с месечни социални помощи, целеви помощи за отопление и целеви помощи за наем на общинско жилище.", "date": "2017.12.13", "title": "Гарантираният минимален доход се повишава на 75 лв."}
{"url": "https://www.24chasa.bg/novini/article/6609612", "text": "Правителството одобри допълнителни разходи по бюджетите на министерства и трансфери към общини в размер на 39, 518 млн. лева, съобщи пресслужбата на кабинета. По бюджета на Министерския съвет се предоставят 23,188 млн. лв. за финансовото обезпечаване през настоящата година на договор от 2015 г. за продължаване на софтуерната осигуровка за програмни продукти на \"Майкрософт\" с придобит лиценз за безсрочно право на ползване за нуждите на държавната администрация на страната ни. По бюджета на Министерството на образованието и науката се предоставят 10 млн. лв. за осигуряване на подходящи транспортни средства за децата в задължителна предучилищна възраст и за учениците от населени места, в които няма детска градина или училище. По бюджета на Държавната агенция \"Разузнаване\" се предоставят 620 хил. лв. за издръжка на задграничната дейност на агенцията, посочват от МС. На община Брезово се отпускат 810 хил. лв. за изпълнение на проекти, свързани с консервация, реставрация и експониране на родната къща на полк. Владимир Серафимов и на Аджарската книжовна школа в с.Свежен, община Брезово. За проучване, разкопки и реставрация на археологическия обект \"Мисионис\" по бюджета на община Търговище се предоставят 100 хил. лева. По бюджета на община Видин за консервация, реставрация и експониране на Общинския драматичен театър \"Вида\" и за строително-монтажни работи на сградата на ГПЧЕ \"Йордан Радичков\" се отпускат 3 млн. лева, добавиха от правителствената пресслужба. На община Сливен за ремонтни дейности по бул. \"Хаджи Димитър\" в града се дават 1,8 млн. лева. Средствата са осигурени от централния бюджет за 2017 г.", "date": "2017.12.13", "title": "Одобриха допълнителни разходи за общините за 2017 г. за близо 40 млн. лв."}
{"url": "https://www.24chasa.bg/novini/article/6609623", "text": "Правителството одобри допълнителни разходи в размер до 19 970 000 лв. по бюджета на Министерството на отбраната, в съответствие с приетия с РМС 232/2016 Проект за инвестиционен разход \"Осигуряване на летателната годност на самолети МиГ-29\", съобщи пресслужбата на кабинета. За осигуряване на проекта в централния бюджет за 2017 г. са заложени 30, 52 млн. лева. Това е вторият транш за тази година. Първият - в размер на 9 630 000 лв., беше отпуснат през м.януари. С изпълнението на проекта ще се създадат необходимите условия ВВС да поддържат и развиват способности за контрол на въздухоплаването и за гарантиране на въздушния суверенитет, за прилагане на механизмите на колективната отбрана на НАТО и общата политика за сигурност и отбрана на Европейския съюз.", "date": "2017.12.13", "title": "Отпускат още почти 20 милиона лева за летателната годност на МиГ-29"}
{"url": "https://www.24chasa.bg/novini/article/6609598", "text": "Министерският съвет прие решение, с което одобрява възражение на България срещу направена от Ислямска република Афганистан резерва по Протокола срещу незаконния трафик на мигранти по суша, море и въздух. Това съобщиха от пресслужбата на кабинета. Протоколът допълва Конвенцията на ООН срещу транснационалната организирана престъпност. С него се цели да бъдат определени начините за предотвратяване и борба с незаконния трафик на мигранти и разширяване на международното сътрудничество в тази област при защита на правата на съответните лица. Възражението на българската страна е в полза на спазването на чл.18 на Протокола, който се отнася до установяването и условията за връщане на нелегалните мигранти. Позицията ни е, че изключване на прилагането на чл.18 от Протокола създава пречка за пълноценното изпълнение на предвидените в него задължения за връщане на нелегалните мигранти, посочват от кабинета.", "date": "2017.12.13", "title": "България подкрепя спазване на Протокола срещу незаконния трафик на мигранти"}
{"url": "https://www.24chasa.bg/novini/article/6609653", "text": "От 1 ноември тази година Валентина Бешевишка пое ръководството над цялото портфолио от козметични продукти на Avon за Централна Европа в качеството си на Директор на категория Козметика. В тази роля тя ще ръководи екип от 29 души и ще отговаря за стратегията за ръст в категориите Аромати, Декоративна козметика и Козметика за лице и тяло, съобщиха от компанията. До този момент Валентина изпълняваше ролята на старши мениджър за категория Мода и продукти за дома, където трудът през последните две години й доведе до двуцифрен ръст в продажбите на некозметичното портфолио на компанията, благодарение на въвеждането на нови сегменти като облекло, обувки, фитнес и други. Валентина има дългогодишен опит в Avon България, като преди това работи в British American Tobacco в продължение на 4 години. За времето прекарано в Avon, Валентина развива кариерата си от маркетинг координатор за България до мениджър маркетинг в 3 страни (България, Албания, Македония). Благодарение на блестящата си работа, през 2010 г. Валентина е назначена на позицията старши мениджър търговски маркетинг на 9 държави от така наречения Дунавски регион. Там тя създава и изпълнява маркетингова стратегия, благодарение на която компанията увеличава пазарния си дял в Унгария, България и Сърбия. През 2013 г. Валентина поема търговския маркетинг за балканските страни, където продължава да управлява маркетинговата и ПР програма. Компанията заема лидерски позиции в категориите Аромати и Декоративна козметика и продължава да увеличава пазарния си дял. Заедно с това основава дигиталния екип, с който стартира проекта за онлайн продажби на Avon. През 2015 г. Валентина се премества във Варшава, за да се присъедини към управленския екип на Avon за Централна Европа. В ролята си на старши мениджър в категория Мода и продукти за дома тя отговаря за изпълнението на стратегията за развитието й, която довежда до двуцифрен ръст през 2016 и 2017 година. Валентина е доказала способността си да управлява международни екипи от различни пазари и да разпознава новите възможности за растеж. Повишението на Валентина е поредното потвърждение за усилията на AVON за осигуряване на повече възможности за развитие на жените. Дългосрочната политика на Компанията в тази посока я превърна в една от компаниите с най-голям брой жени на мениджърски позиции в световен мащаб.", "date": "2017.12.13", "title": "Валентина Бешевишка поема категория „Козметика\" в AVON за Централна Европа"}
{"url": "https://www.24chasa.bg/novini/article/6609671", "text": "Вяра и търпение. Това са ключовите думи, с които трябва да подходим към проблемите на българското малцинство в Западните покрайнини. Вяра в новия повей в политическият диалог между България и Сърбия, започнал през последните месеци. Търпение да изчакаме резултатите от пропукването на леда да се усетят и на местно ниво. Спазването на закона трябва да бъде първото условие при защитата на българската национална кауза, съобщиха от БТА. Това каза на пресконференция снощи в пресклуба на БТА в Босилеград посланикът ни в Сърбия Радко Влайков. Подобен призив отправи и доскорошният председател на НС Димитър Главчев, който също участва в пресконференцията, дадена в пресклуба по повод двегодишнината от създаването му. Влайков и Главчев увериха, че всички срещи и разговори на високо държавно равнище доказват, че централната сръбска власт не стои зад случая с изгонването на българските лекари от Босилеград на 10 ноември 2017 г. Сърбия вече сверява часовника си с новото време, държавните ръководства и на България, и на Сърбия работят за трансгранично сътрудничество. „Напълно разбираеми са и отчаянието, и нетърпението на хората в Босилеград,. Но бъдете спокойни, всички проблеми са преодолими, когато зад вас стои българската държава”, призоваха и посланикът, и депутатът. Босилеград се намира на 120 км от София. През последните 16 години населението на града е намаляло с една трета и днес наброява 8 хиляди души. Над 80 процента от тях са етнически българи. Според Влайков посещението на вицепрезидента Илияна Йотова в Босилеград през май 2017 г. е един от най-силните знаци, които българската държава е давала на нашите сънародници в Босилеград. „Тогава установихме, че сънародниците ни имат нужда от една по-специална подкрепа, живеят в среда, която носи белезите на миналото, белезите на тоталитарните режими в двете съседни страни, заедно с тяхната асимилационната политика. Проблемите са по-трудни за преодоляване, отколкото може би изглеждат на пръв поглед, затова изискват повече внимание, ангажираност и енергия на държавата. Уверявам ви, че българската държава прави всичко, за да се разбере дълбочината на тези проблеми”, каза посланикът. Депутатът Димитър Главчев съобщи, че на среща с вицепрезидента Илияна Йотова е коментирана темата за здравното обслужване на жителите на Босилеград, които нямат достъп до такива грижи. Предстои да бъде постигната договореност с ВМА в София, която да поема пациенти от Западните покрайнини, по нови, ясни правила. Генералният директор на БТА Максим Минчев увери, че националната информационна агенция ще продължи да прави повече хора съпричастни с проблемите на сънародниците ни от Западните покрайнини и ще работи за продължаване на диалога за бъдещето на българските малцинства. Приобщаването и подпомагането на българските общности в чужбина, опазването и съхраняването на националната идентичност и българския дух са и ще продължат да бъдат сред основните каузи на БТА. \"Нашата задача е, ако можем да увлечем и другите български медии в каузата, която е много важна - българската кауза. Ние ще бъдем навсякъде, където има българи, където има български език и дух. БТА, и с нея всички останали български медии, ще направим всичко възможно, за да не се чувствате извън майка България\", каза генералният директор на БТА. Минчев припомни, че пресклубът на БТА в Босилеград празнува две години от създаването си. „Това е първият регионален пресклуб на Българската телеграфна агенция извън България. И той „повлече крак”. През октомври БТА откри свой регионален клуб и в Тараклия, Молдова. Планираме да открием и свои пресклубове и на други места, където има големи български общности”, каза генералният директор на БТА. За първи път БТА \"стъпи\" в Босилеград през 2013 г. с организирането на изложбата „Родени свободни”, посветена на българския свободен печат. През 2014 г. в града беше открита Десетата Световна среща на българските медии, на която присъстваха 150 журналисти от 30 държави. През 2017 г. на традиционния детски Великденски събор в Босилеград в града за първи път пристигна български министър-председател – служебният премиер Огнян Герджиков. На 1 ноември 2017 г., в Деня на будителите, водещите новини на Българската телеграфна агенция зазвучаха в ефира на Нова радио-телевизия Босилеград, чийто основател е Националният съвет на българското национално малцинство в Сърбия. БТА предостави на радио Босилеград да ползва материалите безвъзмездно, като освен в ефир, новините на БТА са достъпни и на сайта на радиото. Снощи е Босилеград се проведе и благотворителна вечер, на която за пета поредна година бяха събрани средства за нуждаещи се български семейства от региона. Дарителската кампания този път беше подпомогната с над 11 хиляди лева. Повече от три хиляди от тях са дадени от Българска телеграфна агенция, Асоциацията на българските медии по света и Съюза на българските национални електронни медии. Организатор на инициативата е местното гражданско сдружение \"Група на либерални, амбициозни и солидарни\" - ГЛАС, чийто председател Александър Димитров е и кореспондент на БТА в Босилеград.", "date": "2017.12.13", "title": "За вяра в бъдещето на Босилеград призоваха в регионалния пресклуб на БТА"}
{"url": "https://www.24chasa.bg/novini/article/6609680", "text": "Правителството определи вицепремиера и министър на отбраната Красимир Каракачанов за председател на постоянна междуведомствена работна група, чиято задача е да обезпечи изпълнението на Споразумението между България и Върховното главно командване на Обединените въоръжени сили в Европа и Щаба на Върховния съюзен главнокомандващ по трансформацията за допълнение към Парижкия протокол. Това съобщи пресцентърът на кабинета. Споразумението беше ратифицирано от Народното събрание през юли т. г. Неговата цел е да регламентира на българска територия статута на международните военни щабове и други военни структури, създадени в съответствие със Северноатлантическия договор. Нашата страна е домакин на такава структура - т. нар. Модул на КИС със способности за развръщане - (DCM) F, 2nd NATO Signal Battalion (2NSB). На територията на България е разположен и Щабен елемент за интегриране на силите на НАТО (NFIU). Задачите на работната група са свързани с подготовката на промени в съответните нормативни и други актове, с които да се обезпечи изпълнението на Споразумението, както и с координация на дейностите по него.", "date": "2017.12.13", "title": "Красимир Каракачанов ще води работната група, свързана с дейността на НАТО"}
{"url": "https://www.24chasa.bg/novini/article/6609621", "text": "\"Ако г-н Цветан Василев е добросъвестен и иска да се яви пред българското правосъдие, няма пречки и в момента да даде съгласие пред сръбския съд за екстрадиция. Ние сме страна от ЕС. Един бивш министър-председател каза, че в България няма смъртно наказание. Аз казвам, че поне част от подсъдимите са със същите обвинения като на Василев, те обаче добросъвестно се явяват. Те са обикновени служители в КТБ и не ги е страх от нищо\", коментира след края на първото заседание в спецсъда наблюдаващият прокурор по делото за източването на КТБ Иван Гешев. Една от причините ход на делото да не бъде даден е, че Цветан Василев не е получил обвинителния акт и книжата по производството. Те са му пратени с молба за правна помощ до Сърбия на 20 ноември, но до днес няма отговор от властите в Белград уведомили ли са го.  Гешев заедно с колежките си Даниела Начева и Антоанета Софрониева поддържа обвинителната теза в съда. Прокурор Начева обясни, че процедурата по призоваване на Василев може да бъде опростена чрез адвокатите му, които да му дадат материалите по делото. \"Те обаче категорично отказаха\", добави обвинителката. \"Интересът на прокуратурата е делото да тръгне в съда и всички български граждани да видят с какви доказателства разполагаме. Сигурен съм, че с тези доказателства, които разполагаме, ще дадат всички отговори на обществото\", увери Гешев. ", "date": "2017.12.13", "title": "Иван Гешев: Ако Цветан Василев е добросъвествен, да се яви пред съда"}
{"url": "https://www.24chasa.bg/novini/article/6609642", "text": "На благотворителна вечер в Арбанаси областната структура на ГЕРБ събра 7800 лв. в подкрепа на музикални таланти с физически увреждания Всичко, което правим, е в интерес на гражданите, които разчитат на отговорните решения и политики на ГЕРБ. По време на предстоящото европредседателство България ще се представи отлично и ще имаме още по-добра перспектива за развитие. Това каза председателят на ПГ на ГЕРБ и зам.-председател на партията Цветан Цветанов по време на благотворителна вечер в Арбанаси. Събитието се организира за втора поредна година от областната структура на ГЕРБ – Велико Търново, в подкрепа на млади музикални таланти с физически увреждания, съобщиха от пресофиса във Велико Търново. Заедно с Цветанов на благотворителното събитие присъстваха и другите великотърновски депутати от ГЕРБ, кметовете от ГЕРБ в областта и представители на местната власт, областният управител, членове на всички общински организации на партията в региона, а също активисти от структурите на жените, предприемачите, младежите и старейшините, както и симпатизанти. Символичен домакин на събитието бе областният лидер на ГЕРБ и кмет на Велико Търново Даниел Панов. Той и председателят на най-голямата парламентарна група Цветан Цветанов благодариха на присъстващите за единството и съпричастността. Цветанов изрази признателност към областната структура на ГЕРБ. По думите му благодарение и на нея правителството на Бойко Борисов има тази стабилност, за да се осъществяват желанията на хората. Цветанов подчерта, че откакто има ГЕРБ - вече 11 години, партията има 11 изборни победи, като ще продължава да реализира успешните си политики. „И през 2018 г. ще продължим да сме в постоянен контакт с представителите на местната власт и ще подкрепяме общините“, категоричен бе Цветан Цветанов, който благодари за работата на Даниел Панов, на кметовете и общинските съветници от ГЕРБ в региона. „Когато сме заедно и единни постигаме успехи“, каза Даниел Панов, като призова съмишлениците си да останат все така обединени и отдадени на добри каузи. Общо 7800 лева бяха събрани по време на благотворителната вечер. Така Цветан Цветанов и областната организация на ГЕРБ отново подкрепиха родни творци в неравностойно положение. В навечерието на коледните празници, 11 млади музикални таланти с физически увреждания от страната получиха като подарък също и двудневно посещение на Велико Търново и неговите забележителности.", "date": "2017.12.13", "title": "Цветан Цветанов: Всичко, което правим, е в интерес на гражданите"}
{"url": "https://www.24chasa.bg/novini/article/6609683", "text": "Кралят на Йордания Абдула II отхвърля всеки опит за промяна на статута на Йерусалим и на неговите свети места и заяви, че мирът в региона не може да бъде постигнат без разрешаването на израелско-палестинския конфликт, предава Reuters. „Цялото насилие е в резултат на провала да се намери мирно решение на палестинския въпрос“, заяви кралят по време на спешно свикана в Истанбул среща на високо равнище на Организацията за ислямско единство, предава \"Фокус\". Крал Абдула II e пазител на светите за мюсюлманите обекти в града, което прави страната му особено чувствителна за всякакви промени в статута на Йерусалим.", "date": "2017.12.13", "title": "Кралят на Йордания отхвърля промяната в статута на Йерусалим"}
{"url": "https://www.24chasa.bg/novini/article/6609709", "text": "Салман на Саудитска Арабия обяви, че палестинците имат право да направят Източен Йерусалим своя столица, предава Франс прес, цитирана от Фокус. \"Кралството продължава да призовава за политическо решение на кризите и проблемите в региона и преди всичко за палестинския въпрос\", заяви крал Салман. Според него „палестинците трябва да възстановят законните си права, включително и правото да провъзгласят независима държава с Източен Йерусалим като столица“.", "date": "2017.12.13", "title": "Саудитска Арабия: Палестина има право да направи Източен Йерусалим своя столица"}
{"url": "https://www.24chasa.bg/novini/article/6609712", "text": "Говорителят на руския президент Владимир Путин, Дмитрий Песков, приветства днес конструктивната, по думите му, промяна в тона на Съединените щати към Северна Корея, предадоха Франс прес и ТАСС. АФП припомня, че вчера американският държавен секретар Рекс Тилърсън обяви, че Вашингтон е готов на преговори без предварителни условия с Пхенян. Това изглежда означава смекчаване на позицията на САЩ, чийто президент Доналд Тръмп по-рано заплаши да \"унищожи напълно\" Северна Корея, ако тя извърши нападение. Тилърсън все пак направи уговорката, че целта си остава отказът на Северна Корея от военната й ядрена програма, предаде БТА. \"Можем да констатираме, че едни такива конструктивни изявления са много по-удовлетворителни от конфронтационната реторика, която чувахме досега. Без никакво съмнение, можем да приветстваме това\", каза пред журналисти Песков. Той припомни, че президентът Путин \"постоянно призовава засегнатите страни да направят всичко възможно за създаване на канали за диалог\". Русия, подобно на Китай, единствения по-близък съюзник на Северна Корея, призовава за преговори със затворената комунистическа страна на основата на пътна карта. Делегация на руското министерство на отбраната е пристигнала днес в посолството на КНДР в Москва, съобщи агенция Интерфакс. Русия ще развива политическия диалог със Северна Корея, включително по линия на министерството на отбраната, коментира пред журналисти заместник-министърът на външните работи Сергей Рябков, цитиран от ТАСС. Интерфакс припомня, че делегация от депутати от Държавната дума, долната камара на руския парламент, посети КНДР в края на миналия месец.", "date": "2017.12.13", "title": "Кремъл приветства промяната в тона на САЩ към Северна Корея"}
{"url": "https://www.24chasa.bg/novini/article/6609893", "text": "След години битка с джихадистите от Ислямска държава иракските фермери - много от които доброволци във войната - сега се връщат в домовете и нивите си и откриват нова заплаха: недостиг на вода, разказва БТА. Изграждането на язовири и други напоителни съоръжения в Турция и Иран, в комбинация с все по-непостоянните валежи в целия регион, доведоха до спадане в количеството на водата в главните иракски реки с най-малко 40 процента през последните десетилетия, заяви Хасан Джанаби, министър на водните ресурси. Разрушаването на язовирите и на останалите водни инфраструктури в Ирак вследствие на годините боеве - и от неотдавнашно земетресение - също прави водоснабдяването непостоянно, посочи министърът. Докато войната бушуваше, водата беше на втори план, но днес бързо се превръща в основен източник на конфликт. Фермери в райони на Южен Ирак имат много малко вода за зимната сеитба на пшеница, което доведе до протести и увеличаване на недоволството, каза също министърът. До следващото лято дори питейната вода може да не достига в някои райони, предупреди той. \"Хората са много, много притеснени\", каза Джанаби вчера на конференция в Хага за климатичните промени и сигурността. \"В момента ние сме изправени пред нещо като социален конфликт.\" Климатичните промени допринасят за засилване на заплахите за сигурността по целия свят - от увеличаване на миграцията до засилване на радикализма в горещите точки от района на езерата в Чад и Мали в Африка до Ирак, казаха правителствени и военни служители на конференцията в Холандия. Но ефективното противодействие на тези заплахи остава предизвикателство до голяма степен, защото то често изисква участие не само на различни държави, а и взаимодействие между представители на различни области като миротворчество, защита на околната среда, сигурност на прехраната и миграцията, а те обичайно не работят заедно. \"Има реална необходимост да бъдат събрани заедно всички отделни части на този пъзел\", заяви Джанани Вивекананда, съветничка по климатичните промени и миротворчеството в германския мозъчен тръст Аделфи. По-специално ние трябва да привлечем хора, които казват, че климатичните промени не са тяхна работа, добави тя.", "date": "2017.12.13", "title": "Ирак се изправя пред нова катастрофа - недостига на вода"}
{"url": "https://www.24chasa.bg/novini/article/6609810", "text": " Причините за изменението на цената на водата са много по-дълбоки, в продължение на 5 г.  ВиК дружествата бяха с непроменени цени, което не им позволяваше да инвестират в мрежи и в пречиствателни станции. Това заяви председателят на КЕВР Иван Иванов след заседание на комисията.  За обновяването на мрежите и за пречиствателни станции се разчита на еврофинансиране, но 50% от средствата трябва да бъдат получени чрез цената на услугата. Що се отнася до протестите, това е право на всеки български гражданин, каза Иванов.  Той обаче припомни, че бизнесплановете на тези 14  ВиК дружествата се приемат от общинските съвети,  от областните управители, после от кметовете, които са в управлението на водните асоциации и чак тогава дружествата подават заявления в КЕВР, при което са проведени 14 обществени обсъждания. Регулаторът в пъти е намалявал искания на дружествата, за да се търси баланс. Някои са искали да им се признаят разходи за непостроени пречиствателни станции. \"КЕВР беше много критична и професионална при при приемането на бизнесплановете\", каза Иванов.  Сега не се приемали цени на водата, а се изпълнявали бизнесплановете, които предвиждат поскъпване в петгодишен период.  При аварията на главния землянски топлопровод 24 000 домакинства са били без парно за  31 часа, така че няма да се плащат компенсации, тъй като за тях прагът е 48 часа със спряно топлоподаване, заяви още той. ", "date": "2017.12.13", "title": "Председателят на КЕВР: Всеки има право да протестира, но 5 г. цената на водата не е променяна"}
{"url": "https://www.24chasa.bg/novini/article/6609946", "text": " Според бившият командир на въздушно-космическите сили на Русия Виктор Бондарев Сирия може да купи от Русия нови хеликоптери и самолети, след като възстанови икономиката си след войната, предава ТАСС, цитирана от Фокус. Той напомни, че сирийската армия в началото на войната е понесла сериозни загуби именно заради остарялата си въздушна техника. Според него сирийската авиация и в момента не може да се противопостави на заплахите, защото на въоръжение има морално остарели самолети, отдавна свалени от въоръжение от други страни. „Говоря за МиГ-21 и за Су-17. Там има друга система на въоръжение, която не позволява да се поразяват цели с висока точност, затова и сирийците са принудени да работят от височина, достъпна за поразяване от преносими зенитни ракетни комплекси“, допълни Бондарев.", "date": "2017.12.13", "title": "Сирия може да купи от Русия нови хеликоптери и самолети"}
{"url": "https://www.24chasa.bg/novini/article/6609955", "text": "Шофьорът, обвинен за смъртта на 33-годишен велосипедист, блъснат в Приморско, остава в ареста. Определението на Апелативния съд в Бургас спрямо 59-годишния Владимир Колев е окончателно и не подлежи на обжалване. Това бе обявено от съда преди минути. Припомняме, че след инцидента Колев избягал. По-късно е открит, а пробата му за алкохол в кръвта отчела 2,7 промила. Самият подсъдим не се яви на заседанието, упълномощил е адвокат. Защитникът заяви, че Колев не е карал автомобила. Точно обратното каза прокурорът. Според него има достатъчно доказателства за това, че именно обвиняемият е управлявал колата. Преди заседанието по мярката за неотклонение десетки роднини, приятели и граждани, сред които и кметът на Царево Георги Лапчев, се събраха пред сградата на Съдебната палата в Бургас и там останаха до обявяването на определението от Апелативния съд.", "date": "2017.12.13", "title": "Оставиха в ареста шофьора, прегазил велосипедист в Приморско (Снимки)"}
{"url": "https://www.24chasa.bg/novini/article/6609966", "text": "Опозицията се плъзга по една плоскост, чиято единствена цел е да злепоставя България и да вреди на нейния имидж в момента на започване на българското председателство на Съвета на ЕС. Това коментира пред журналисти заместник-председателят на ПГ на \"Обединени патриоти\" Искрен Веселинов относно намеренията на БСП и ДПС да внесат вот на недоверие срещу кабинета \"Борисов 3\" за корупция в различни сектори. Той посочи, че темата и моментът, в който се внася, будят съмнения, че за пореден път вътрешнополитическите проблеми на партиите от опозицията се решават чрез средството вот на недоверие, без да се отдава значение как ще пострада авторитета на България, предаде БТА. Вот за корупция да инициират БСП и ДПС - авторите на схемата на тройната коалиция и на ред други схеми, е повече от лицемерно, коментира Веселинов. Според него, ако има данни за корупция, трябва да бъдат сезирани компетентните органи. Да се прави вот за корупция на база на някакви предположения и непроверени публикации, е просто пиар ход на част от опозицията и на нейните лидери,смята Искрен Веселинов.", "date": "2017.12.13", "title": "\"Обединени патриоти\": С вота на недоверие опозицията вреди на имиджа на България"}
{"url": "https://www.24chasa.bg/novini/article/6609980", "text": "Британският министър-председател Тереза Мей заяви, че окончателното споразумение за Брекзит ще бъде гласувано и от двете камари на британския парламент, предава Ройтерс, цитирана от Фокус. „Ще представим окончателното споразумение между Великобритания и ЕС за гласуване и в двете камари на парламента, преди то да влезе в сила“, заяви Мей. „Очакваме от британския парламент да гласува преди Европейския парламент“, допълни тя. „Разбира се, след като напуснем, споразумението за излизането ще бъде последвано от едно или повече споразумения, покриващи различните аспекти от бъдещите отношения и ще представим допълнителни закони, където е необходимо това да бъде въдворено в британския закон“, смята Мей.", "date": "2017.12.13", "title": "Мей: Британският парламент ще гласува окончателното споразумение за Брекзит"}
{"url": "https://www.24chasa.bg/novini/article/6609993", "text": "В България управлява правителството, а не неправителствените организации. Това заяви депутатът от ГЕРБ Георги Марков по време на дебатите за промените в Закона за физическото възпитание и спорта. \"Искам да поздравя министър Кралев за позицията му за Банско. Въобразяват си неправителствени организации, видях ги на снимка, една фурия от около 37 души, застанали и реват пред Министерски съвет и някой вика - Ще реват, те са власт. И тук искам в този парламент ясно да кажа - 9 години съм бил конституционен съдия на тази страна и съм бил депутат във Великото народно събрание, мажоритарно избран. Не са власт неправителствените организации. Власти са парламента, правителството и съдебната власт. Имаме държавен глава - пряко избран. Да е жив и здрав господин Радев. И Конституционен съд, който гледа и внимава да не нарушим конституцията. Неправителствените организации не са власт и конституцията им забранява да бъдат власт\", заяви Марков. Той заяви, че ако НПО-тата решат да влязат във властта, в България ще настане анарходемокрация. \"Ние всички тук сме против анарходемокрацията. Ще има ротация. Един ден ще дойдат и други да управляват, но трябва да знаят - ние тук изпълняваме волята на българските граждани, защото сме парламентарна демокрация с правителствено управление. Управлява правителството, а не НПО-тата\", категоричен бе Марков. \"Понеже непрекъснато ме упрекват - много съм хвалел Бойко Борисов. Защо го хвалиш тоя Бойко, бе? Много го хвалиш. Ще го хваля, защото направи за първи път от 2009, нещо в инфраструктурата на България. Даже съм на опашка за хвалене. Защо го хвали Меркел? Хвали го Ердоган, хвали го Орбан, Тереза Мей. Защо да не го похвали Жоро Марков? Хваля го защото направи - зала Армеец в София. И успяхме всички ние тук за 3 години да гледаме най-добрите и най-красиви тенисисти в света. Два часа чаках да целуна ръка на Ана Иванович. Не мога да повярвам, че я видях. И не само нея\", каза още той. \"Успяхме да гледаме Григор Димитров на живо, благодарение на ГЕРБ. И госпожа Нинова, чест и прави, и тя е била в залата построена от ГЕРБ да гледа Григор Димитров. Направи се спортна зала в Пловдив, направи се зала във Варна. Искам да поздравя министър Кралев за бъдещата \"Бургас- Арена\" и Шумен-Арена\", допълни Марков.", "date": "2017.12.13", "title": "Георги Марков: В България управлява правителството, а не неправителствените организации"}
{"url": "https://www.24chasa.bg/novini/article/6610003", "text": "Спекулира се с темата за цената на водата. Това каза министърът на регионалното развитие и благоустройството Николай Нанков по време на съвместно заседание на Комисията по околната среда и водите и на Комисията по регионално устройство и благоустройството, предава „Фокус“. „Темата е актуална не само от последните месеци и седмици. Темата с цената се спекулира. МРРБ е институцията, която отговаря за провеждането на адекватна политика в един от най-тежките сектори – ВиК. Едва ли има нещо по-свързано с живота като цяло от водата. Във водата се е зародил животът. С липсата на вода и канализация се отива към епидемии. Във ВиК отрасъла са концентрирани активи – над 90 000 км е ВиК мрежа. Това са 240 км магистрали“, заяви Нанков. По думите му над 6000 са водоизточниците в експлоатация. „Тази инфраструктура трябва да се поддържа в добро състояние 24 часа. Секторът трябваше да бъде реформиран. Един от най-нереформираните сектори е този на ВиК. България рекордьор не само в ЕС по загуба на води. Друг огромен проблем е концентрацията на население в някои от по-големите населени места. Обезлюдяването на малките населени места“, допълни той и уточни, че през настоящия програмен период инвестициите се базират на нов подход – бенефициентите да бъдат ВиК дружествата и да се финансират част от инвестициите.", "date": "2017.12.13", "title": "Министър Нанков: Спекулира се с темата за цената на водата"}
{"url": "https://www.24chasa.bg/novini/article/6610027", "text": "Окръжната прокуратура във Варна е получила молба за правна помощ от Областния съд за особено тежки престъпления в германския град Аахен. Там се води наказателно производство срещу руската гражданка Юлия Ш. за убийството на съпруга й, извършено на 6 септември 2015 г. в хотел „Магнолия“ в курорта Златни пясъци от българския гражданин Андрей Цветковски. Германските съдебни власти търсят съдействие за провеждането на съдебноследствени действия. 42-годишният, към момента на убийството на 4 септември 2015 г. Андрей Цветковски от Варна, който убил с 52 посечни удара с брадва немския турист Волфхард. В стаята му хотел „Магнолия“ в курорта Златни пясъци, получи наказание доживотен затвор от Камарата на Областния съд за дела за особено тежки престъпления в германския град Аахен с участие на съдебни заседатели. Доживотната му присъда влязла в сила през тази година. В деня на убийството, извършено „от алчност и други низки подбуди“, между 19,30 и 21 часа по предварително изготвен план, варненецът „подло е убил човек“, се казва в обвинителния акт на Прокуратурата в Аахен. Той посетил 49-годишния немски гражданин Волфхард, за да го убие и да продължи интимната връзка със съпругата му, както и да се възползва от значителните спестявания на убития. Жертвата и убиецът се познавали добре, тъй като Андрей живеел като наемател в дома на семейство Ешвайлер. Той знаел, че Волфхард ще прекара лятната си ваканция в хотел „Магнолия“ на Златни пясъци от 30 август до 19 септември 2015 г. и планирал да извърши убийството в България. Германският гражданин бил бивш спортист и значително по-силен физически от варненеца. Андрей трябвало да му нанесе удари изненадващо. Въоръжил се с брадва и още с влизането в хотелската стая започнал да нанася удари по главата, врата и ръцете на Волфхард. В заключенията на съдебномедицинската експертиза по делото съдебните медици са описали 52 посечни удара по тялото на убития. След убийството Андрей напуснал стаята. На вратата поставил табелка „Не ме безпокойте“. Тялото на германския турист било открито два дни по-късно от позната на жертвата, която също пристигнала в хотел „Магнолия“ за лятната си ваканция. Веднага след зверското престъпление Окръжната прокуратура във Варна образувала досъдебно производство за умишлено убийство. Изпратени били молби за правна помощ до Прокуратурата в Аахен, които дали основание във ФРГ да започне паралелно разследване по случая, а доказателствата, събрани в България и ФРГ, да се ползват от разследващите и съдебните органи в двете държави. Ден след убийството – на 5 септември 2015 г., Андрей напуснал Варна и отпътувал за Германия. На 19 ноември 2015 г. той бил задържан в дома на убития Волфхард, след като в автомобила, който управлявал, полицията открила следа от кръвта на жертвата. ДНК-следа и клетъчен материал, които принадлежали на Андрей, били открити от разследващите и в хотелската стая на убития. В последствие германските съдебни власти започнали разследване срещу съпругата на убития – руската гражданка Юлия, за убийство, извършено съвместно съгласно квалификацията на германското законодателство.", "date": "2017.12.13", "title": "Варненски магистрати помагат на германските власти в дело за убийство"}
{"url": "https://www.24chasa.bg/novini/article/6610028", "text": "18-годишен варненец е задържан като извършител на два въоръжени грабежа от един и същ магазин за хранителни стоки. Тийнейджърът и в двата случая бил с черна маска и въоръжен с нож. Нападал магазина в малките часове на нощта. Първият грабеж е станал на 30 ноември малко след 1:00 часа. След заплаха от страна на маскирания от магазина били задигнати 35 лева оборотни пари. Другият случай е от 6 декември. Към 4,15 часа отново маскиран и въоръжен с нож заплашил продавача и отнел оборота от 150 лева. Разследване отвело органите на реда до 18-годишния варненец с инициали Б.Г. Същият е задържан за 24 часа, а случаят е докладван на прокуратурата. Други три непълнолетни момчета от Варна, неизвестни на МВР, са уличени в кражба от магазин за хранителни стоки на ул. \"Филип Тотю\". Престъплението е регистрирано на 11 декември. Стоките, обект на кражбата, са възстановени на собственика.", "date": "2017.12.13", "title": "Въоръжен тийнейджър обира два пъти магазин във Варна"}
{"url": "https://www.24chasa.bg/novini/article/6610043", "text": "Мощни пориви на ветровете и сушата са основните притеснения за пожарникарите в Калифорния, които се опитват да укротят огромен пожар, унищожил десетки домове, съобщи Ройтерс, цитирана от БТА. Пожарът \"Томас\" се разпростря на 43 км, откакто се разгоря на 4 декември и се превърна в петия най-голям пожар в историята на щата. Той е изпепелил досега 953 кв. км площи в окръзите Вентура и Санта Барбара - район, по-голям от град Ню Йорк. Временно утихване на ветровете позволи вчера на пожарникарите да попречат на \"Томас\" да погълне още домове. Но днес настъпи промяна в метеорологичните условия и пламъците отново спъват усилията на огнеборците, съобщи противопожарната служба. Пожарът, който е локализиран едва до 25 процента, ще продължи да застрашава крайбрежните райони Санта Барбара, Карпинтирия, Съмърленд и Монтесито до петък, прогнозира националната служба за времето. Със стихията се борят 7800 пожарникари. Пламъците изгориха досега 701 къщи и принудиха повече от 94 хиляди души да се евакуират. Усилията за потушаването му струват 55 милиона долара, съобщиха местните власти. В много училища в Санта Барбара и съседни окръзи тази седмица бяха отменени часовете, които няма да започнат, докато свърши зимната ваканция през януари. Други пожари, които засегнаха миналата седмица Сан Диего и Лос Анджелис, до голяма степен бяха поставени под контрол. Противопожарната служба в Лос Анджелис съобщи днес, че според следствието пожарът \"Скърбол\", унищожил 6 къщи в Бел Еър, е започнал от бивак на бездомни под една от магистралите.", "date": "2017.12.13", "title": "Ветрове и суша пречат на пожарникарите да потушат стихията в Калифорния"}
{"url": "https://www.24chasa.bg/novini/article/6610044", "text": "За годините, когато управляваше ГЕРБ, бяха вложени над 350 млн. лева за спортна инфраструктура. Това каза председателят на ПГ на ГЕРБ Цветан Цветанов в дебатите по промените на първо четене в Закона за физическото възпитание и спорта, предаде \"Фокус“. „И в момента с новата Програма за региони в растеж ще бъдат инвестирани средства за спортни салони в училищата. Това е масовият спорт, спортната база трябва да бъде достъпна за всички подрастващи. Нуждаем се и от спортни зали, с които да бъдем домакини на световни, европейски, балкански състезания“, заяви той. „Благодарение на управлението на колегите от ляво, имат по-голяма история, да си припомним и да се запитаме какво става с Национална база „Цар Самуил“ в Петрич. Тя не е по-различна от това, което беше през 90-те години, дори е още по-трагична и зле. Тогава не направихте нищо, за да съхраните тази база. Да си припомним какво се случи със Спортния комплекс „Спартак“, който беше раздаден. През първия управленски мандат на ГЕРБ успяхме да си върнем това спортно съоръжение и да го предадем на СО“, коментира Цветан Цветанов. „ГЕРБ са единствените, които направиха нещо реално за спорта и можем да правим световни, европейски, олимпийска подготовка за нашите шампиони“, каза още той.", "date": "2017.12.13", "title": "Цветанов: Над 350 млн. лева са вложени в спортна инфраструктура по време на\nуправлението ни"}
{"url": "https://www.24chasa.bg/novini/article/6610239", "text": "10-годишно момиче с два ампутирани крака се научи да кара сноуборд, а неин учител е бронзовият медалист от параолимпийските игри Кийт Гейбъл. Лили Биаджини от американския град Санта Роса, щата Калифорния, прекара последната седмица в уроци по сноуборд, предаде  . \"Никога не съм срещал някого с толкова силен дух като Лили\", сподели Кийт пред американската телевизия ABC News. \"Когато успях да спра без чужда помощ, се почувствах силна и много горда от постигнатото. Бях наистина изненадана, че успях да го направя\", разказва самата Лили.", "date": "2017.12.13", "title": "Момиченце от САЩ с ампутирани крака кара сноуборд (Видео)"}
{"url": "https://www.24chasa.bg/novini/article/6610280", "text": "Готардският тунел в Швейцария е затворен заради катастрофа, при която загинаха двама души, съобщи вестник „Матен“. В тунела се сблъскали лек автомобил с товарен камион. В резултат на произшествието е повредена инфраструктурата на съоръжението, предаде  . Очаква се по-късно тунелът отново да бъде открит за движение. В момента от двете му страни има струпване на много превозни средства.", "date": "2017.12.13", "title": "Двама загинаха при сблъсък в тунел в Швейцария"}
{"url": "https://www.24chasa.bg/novini/article/6610294", "text": "Министър-председателят Бойко Борисов ще участва в редовното заседание на Европейския съвет, което се провежда на 14 и 15 декември в Брюксел. Основните теми, които ще обсъдят лидерите на държавите от Европейския съюз, са „Сигурност и отбрана“ и „Социално измерение, образование и култура“. Европейският съвет ще заседава и във формата по чл. 50, за да направи преглед на актуалното състояние на преговорите за оттегляне на Обединеното кралство от ЕС.", "date": "2017.12.13", "title": "Премиерът Борисов заминава за участие в\nредовното заседание на Европейския съвет утре"}
{"url": "https://www.24chasa.bg/novini/article/6610286", "text": "Тежкотоварен автомобил е аварирал в района на км 115 от автомагистрала „Тракия“, в посока София, преди пътен възел „Цалапица“. Това съобщиха за „Фокус“ от Областната дирекция на МВР. Сигналът за аварирал тежкотоварен автомобил е подаден към 15.10 часа. Част от превозвания товар се е разпилял на платното. До почистването движението се осъществява в лявата лента и се регулира от полицейски екипи. Водачите трябва да бъдат внимателни. По първоначални данни, камионът е превозвал отпадъци от пещите на КЦМ.", "date": "2017.12.13", "title": "Тир аварира на АМ \"Тракия\" край Пловдив, в посока София"}
{"url": "https://www.24chasa.bg/novini/article/6610308", "text": "Председателят на БСП Корнелия Нинова се срещна с представители на сдружение „Младежки и граждански инициативи в розовата долина“ и „Български фонд на жените“, които работят по темата за равнопоставеност на половете предимно сред младите хора, съобщиха от пресцентъра на БСП. „Все още има разбиране сред част от обществото, че в политиката трябва да влязат повече мъже. Някои все още си позволят да се отнасят към жените снизходително, понякога подигравателно, особено когато нямат аргументи. Това се прави, за да обезсмислят сериозната тема и да те уязвят като жена“, каза Нинова. По думите й трудът на жените не може да бъде по-ниско платен. Тя запозна присъстващите с кампанията на Обединението на жените социалистки “Жени срещу насилието”. “Постигнахме добри резултати с няколко законодателни инициативи, които да подобрят законодателната база по темата - насилие срещу жени и деца”, каза още председателят на БСП. Гостите подариха на Нинова книга с проучване за жените във властта, което включва и сравнение с други европейски страни.", "date": "2017.12.13", "title": "Корнелия Нинова: Трудът на жените не може да е по-ниско платен"}
{"url": "https://www.24chasa.bg/novini/article/6610320", "text": "Криминалисти на Областната дирекция на МВР – Търговище работят по изясняването на всички обстоятелства около подадени вчера жалби от клиенти на фирма за бързи кредити за упражнено върху тях насилие от служители на фирмата. Това съобщиха от Областната дирекция на МВР – Търговище. По данни на единия от потърпевшите, служителите в офиса му нанесли побой и го заплашили. След него други трима клиенти на фирмата също потърсили помощ в полицията. Предприети са незабавни действия за установяване на подробностите около случаите, предаде \"Фокус\". Образувано е досъдебно производство, действията се осъществяват под ръководството на прокуратурата.", "date": "2017.12.13", "title": "Клиенти на офис за бързи кредити с оплакване, че са бити от служители"}
{"url": "https://www.24chasa.bg/novini/article/6610335", "text": "Статутът на Йерусалим трябва да се решава в преговори между Израел и Палестина. Едностранното решаване на въпроса няма да помогне. Това каза пред журналисти външният министър Екатерина Захариева по повод решението на американския президент Доналд Тръмп да признае Йерусалим за столица на Израел след изслушването й в Комисията по външна политика, предаде „Фокус“. „Позицията ни е ясна от самото начало - това трябва да става в мирен диалог между Израел и Палестина“, заяви тя. „Българската позиция беше изразена веднага след изказването на американския президент Доналд Тръмп, беше потвърдена и на Съвета на външните министри на ЕС“, обясни Екатерина Захариева. „Това решение на американския президент може пък да даде тласък на диалога и на решението. Надаваме се да няма насилие“, коментира тя.", "date": "2017.12.13", "title": "Захариева: Статутът на Йерусалим да се реши в преговори между Израел и Палестина"}
{"url": "https://www.24chasa.bg/novini/article/6610351", "text": " е на 16 години. Едно прекрасно дете, един прекрасен човек, като всеки един от нас. Единственото нещо, което различава Поли от нас е фактът, че на 10 годишна възраст, в следствие на рядка генна мутация бъбреците й отказват... От тогава Поли е на перитонеална диализа и живее благодарение на поддържащото лечение. Диализното лечение за такъв продължителен период започна невъзвратимо и прогресивно да уврежда органите и костите й. Поли получи усложнения, които и причиняват ежедневни болки и заплашват живота й. През цялото това време тя нито се оплака, нито се предаде. Не спря да живее пълноценно, да ходи на училище и да изкарва отлични оценки. НЕ СПРЯ ДА МЕЧТАЕ И ДА ВЯРВА, ЧЕ ИМА ШАНС ЗА НОРМАЛЕН ЖИВОТ. Сега има шанс за бъбречна трансплантация в Минск, Беларус, която струва 60 000 евро- сума непосилна за семейството й... Единственият начин да съберем тази сума е с помощта на добри хота, които са готови да помогнат и да спасят един млад живот. Ще бъдем безкрайно благодарни на всяка помощ, дори и най- малката... Нека в навечерието на един от най- светлите християнски празници да бъдем хора и да помогнем. Дарителска сметка: IBAN номер BG11 BPBI 7942 4022 5345 01, В полза на Полина Димитрова Петрова. BIC код BPBIBGSF PEY PAL: irenapetr72@gmail.com", "date": "2017.12.13", "title": "Да протегнем ръка на Поли"}
