{"url": "https://www.24chasa.bg/novini/article/7455618", "text": "Вандали са унищожили безценни пещерни рисунки в пещера Магурата, става ясно от снимки и публикации във Фейсбук. Те са унищожени от все още неизвестни извършители, които са изписали върху тях \"Ради, Павчо, 2019 Антов\". Снимки на вандалския акт са се появили вчера в социалните мрежи, но не е ясно кога точно е извършен той. се свърза с МВР-Белоградчик и МВР-Видин, но оттам нямаха никаква информация за подобно нещо. От Община Белоградчик коментираха, че днес по обед е постъпила информация при тях за възможни нанесени щети по рисунките, но все още не са изпратени хора на място да проверят. Праисторическите рисунки са издълбани в скалата и изрисувани с прилепно гуано (тор). Фигурите изобразяват танцуващи женски силуети, танцуващи и ловуващи мъже, маскирани хора, звезди, оръдия на труда. Друга част от тях представят образите на животни, растения и шахматни пана. Рисунките датират от различни епохи - епипалеолит, неолит, енеолит, начало на раннобронзовата епоха. Слънчевият годишен календар от късния неолит, открит там, е най-ранният слънчев календар, открит досега в Европа. Той е изрисуван по стените на залата-светилище и на него са отбелязани поне 5 празника, както и 366 дни. Според учените той е направен с голяма точност и прецизност на записите. Оригиналните пещерни рисунки са най-ценните шедьоври на първобитното изкуство на Балканите. Те са повече от 700 на брой. В най-голямата Триумфална зала пък може да се видят кости на пещерни животни и предмети от бита на племената, населявали тази част на Балканите, разказа историкът. Припомняме ви, че през 2015 година рисунките в пещерата бяха огледани от международни експерти с цел включването им в списъка с културно наследство на ЮНЕСКО. Пещерата Магура, която се намира в близост до Рабишкото езеро и Белогрдчишките скали, е обявена за национална културна ценност през 1965 г.", "date": "2019.05.15", "title": "Вандали заличиха уникални пещерни рисунки на 3000 г. в Магурата"}
{"url": "https://www.24chasa.bg/novini/article/7455503", "text": "Руският президент Владимир Путин каза, че Москва призовава иранското ръководство да спазва ядреното споразумение с шестте световни сили въпреки изтеглянето на САЩ от него, съобщи Ройтерс. Говорейки пред журналисти в Сочи след срещата си с гостуващия там австрийски президент Александър ван дер Белен, руският лидер каза, че споразумението с Техеран от 2015 г. се разпада, но той въпреки това съветва иранските лидери да го спазват независимо от това какво ще правят САЩ, предава БТА. След решението на американския президент Доналд Тръмп да се изтегли от споразумението, \"Европа не може да направи нищо, за да го спаси\", и ако Иран започне да не изпълнява ангажиментите си по него \"всеки ще обвинява за всичко Иран\", посочи Путин. Той отбеляза, че Русия е доволна, че е помогнала за споразумението с посредничеството си и че е готова да помага и занапред, но добави, че Русия не е \"спасителен отряд\" и че тя не може да оправя \"всичко, което не зависи изцяло от нас\". На общата пресконференция с Путин след срещата в Сочи австрийският президент Ван дер Белен, цитиран от ТАСС, изрази съжаление за излизането на САЩ от споразумението и от последвалото възстановяване на американските санкции срещу Иран , които косвено засягат и европейски, включително и австрийски компании. Според него въвеждането на нови санкции на САЩ срещу Иран, както и заплахите за глоби за европейските фирми, сътрудничещи с Техеран, са провокационни стъпки. \"Международната агенция за атомна енергия най-малко 13 пъти направи проверки в Иран и всеки път се потвърждаваше, че той спазва задълженията си по споразумението. Въпреки това САЩ излязоха (от споразумението) по други причини, които им се струват важни\", каза австрийският президент. \"От европейска гледна точка за особено провокационен може да се смята фактът, че след излизането си от споразумението САЩ въведоха нови санкции срещу Иран. Това си е едно чисто американско решение, но заедно с това те казаха, че всички европейски фирми, които търгуват с Иран, могат да бъдат наказани, в кавички, с отнемането на бизнеса им в САЩ.\", допълни той", "date": "2019.05.15", "title": "Путин: Призоваваме Иран да продължи да спазва ядреното споразумение въпреки САЩ"}
{"url": "https://www.24chasa.bg/novini/article/7453171", "text": "НАСА съобщи една добра новина за човечеството - Земята е по-зелена, отколкото преди 20 години. Американската космическа агенция сравнява сателитни изображения от средата на 90-те години и в днешни дни. Те показват, че земното кълбо е значително по-зелено, отпреди две десетилетия. Оказва се, че основна заслуга за това имат две държави - Китай и Индия. И двете най-населени страни в света водят интензивна, целенасочена политика в засаждането на дървета. а в Индия през 2016 г. населението поставя световен рекорд. 800 хил. индийци успяват да посадят над 50 млн. дървета за едно денонощие. България също е част от тази положителна тенденция. “Както знаем, всеки в живота си трябва да засади поне едно дърво, а ако 100 хил. го направим, ще засадим една гора”, казва Никола Рахнев. Той е на 35 г. и е най-големият български ентусиаст еколог. Поставил си е за цел да засади 1 милион дървета в България до 2020 г., като до момента са посадени 616 хил. Бързо намира съмишленици в каузата си още през 2013 г., когато стартира своя проект. “Целта ни е да създадем колкото се може повече гори с участието на възможно повече хора”, обобщава накратко Рахнев. Той и екипът му от съмишленици си е партнирал с близо 500 населени места, с множество горски стопанства, близо 1000 училища и детски градини. Всяка година Рахнев организира масови залесявания. За един ден се събират между 300 и 400 души и засаждат хиляди дървета на опожарен терен или свлачище например. “Тази пролет успяхме да подарим 84 хил. медоносни дръвчета на хиляди пчелари, за да подпомогнем пчелните популации. На 104 общини дадохме 112 400 дръвчета за озеленяване на градската среда”, разказва Никола Рахнев, който заедно със своя екип ентусиасти отглежда фиданки в разсадник до Етрополе. Наели са го от държавата за срок от 10 години, а част от растенията получават безплатно от държавата. Причините Рахнев да избере да засажда дървета са няколко. Растенията, освен че пречистват въздуха, хранят много животински видове, предпазват от ерозия населените места и дават възможност да се извличат подпочвени води. “Най-лесният начин да разберем ползата от дърветата е да поседим един час на слънце в горещ летен ден”, добавя Рахнев. Не се знае годишно по колко фиданки се засаждат у нас. По официални данни от Министерство на земеделието, храните и горите в България са залесени 20 хил. декара за изминалата 2018 г. “Заради разликата в гъстотата на растенията не може да се каже точен брой, но по моето предположение у нас имаме по над 10 млн. дръвчета годишно”, казва Никола Рахнев. България е сред страните, които са силно залесени. Близо Голяма част от градовете също са много зелени. Въпреки това през отоплителния сезон въздухът силно се замърсява. По данни на независимата платформа AirBG, която разполага с 900 градски измервателни станции у нас, сред най-големите 7 града в България 5 са били със силно замърсен въздух - повече от 35 дни годишно за изминалата 2018 г. Най-мръсен е бил въздухът във Видин през цели 91 дни при норма 35 дни годишно. След това е Русе със 73 дни, а на трето място идва Пловдив с 65 дни. Столицата се нарежда на четвърто място, а бургазлии и старозагорци са сред гражданите, които са дишали най-чист въздух през миналата година. Според Рахнев сравняването на двете сателитни снимки на НАСА не дава реална представа за екологичното състояние на Земята. “Това раззеленяване не се дължи само и единствено на повече дървета, а и на повече земеделски култури, които нямат същата полза за планетата, както горите. Даже имат вреда”, казва Никола Рахнев. Причината е, че когато се засяват нови земеделски култури, се унищожават горски територии, а също и се оставя много голям въглероден отпечатък, свързан с поливането и обработването на земите. За лоша екологична тенденция говорят и данните на ООН. В началото на май световната организация публикува най-голямото до момента изследване, в което се разглеждат популациите и изчезването на видовете на планетата. В него са включени 145 експерти от 50 държави, които се позовават на 1500 източника. Според данните над 1 млн. животински и растителни видове са застрашени от изчезване през следващите десетилетия. В това число влизат 10% от насекомите, 40% от земноводните и 33% от всички корали, акули и морски бозайници. Посочва се още, че 32% от горите преди индустриалната революция са загубени. Над 1 млрд. декара тропически гори в Амазонка са изсечени за 20 години, а основните причини са индустриалното земеделие и животновъдството. Възможно ли е плашещата тенденция да бъде обърната? Отговора дават учени от Университета в Цюрих. В началото на май група швейцарски изследователи изчисляват, че за да се предотвратят глобалното затопляне и климатичните промени, е Така ще успеем да компенсираме количеството въглероден диоксид, което човечеството произвежда за период от 10 г. По техни данни дърветата, които съществуват към момента на Земята, са малко над 3 трилиона. ООН вече се е захванала с опитите да предотврати лошите сценарии за развитието на планетата ни. През 2006 г. организацията започва глобалната инициатива “1 милиард дървета”. В нея вземат участие 193 държави, които за 12 години успяват да засадят над 15,2 млрд. дървета. Тук първенци са Китай с 2,8 млрд. и Индия с 2,1 млрд. засадени дръвчета. Трябва да се отбележи тенденцията на все повече доброволци, които се включват в подобни акции. “Освен нас в България, има много други организации по света, които се занимават със залесяване. Много държави също са започнали масирани действия в сферата на екологията”, казва Никола Рахнев и добавя: “Ние не засаждаме дървета, за да спасим света чрез залесяване. Той и екипът му се опитват да въвлекат възможно повече деца в засаждането на растения и така да оформят начина им на мислене и възприемането на околната им среда. “Ако променим едно поколение сега, до 20 години ще сме променили цялото общество”, обяснява Рахнев. “Както казва Дарвин, оцеляват най-приспособимите. Когато човечеството в един момент е изправено пред голямо предизвикателство, съм убеден, че ще намерим решения на проблемите. Те ще дойдат много естествено и много скоро. В България все повече хора имат зелено мислене”, добавя ентусиастът еколог, а политическите мерки вече са на лице. Сред тях е забраняването на еднократната пластмаса, а все повече хора по света рециклират и компостират.", "date": "2019.05.15", "title": "НАСА: Земята по-зелена отпреди 20 години"}
{"url": "https://www.24chasa.bg/novini/article/7455508", "text": "В Клиниката по детски болести в Скопие бе докарано новородено бебе, намерено в парка в квартал на столицата, предаде агенция МИА. Бебето е момче, тежи 2400 грама и е в добро здравословно състояние. То е прието в отделението по неонатология и са взети всички необходими мерки при такива случаи, съобщиха от клиниката. Бебето бе намерено от случаен минувач. То било оставено на тревата в парка, без дрехи, предаде БТА. Полицията издирва майката и разследва обстоятелствата, при които бебето било оставено веднага след раждането.", "date": "2019.05.15", "title": "Откриха новородено бебе изоставено без дрехи на тревата в парк в Скопие"}
{"url": "https://www.24chasa.bg/novini/article/7455510", "text": "Министърът на образованието и науката на Северна Македония Арбер Адеми призова днес родителите да ваксинират децата си след вчерашното решение на правителството за приемане на документите за записване на първолачета, при което ще бъдат записани само децата, получили задължителните ваксини, предаде агенция МИА. Адеми каза, че ситуацията ще се следи и ако има необходимост ще бъдат откривани пунктове за ваксиниране на децата в училищата в интерес на тяхното здраве и с оглед на обявената епидемия от морбили, предаде БТА. В отговор на журналистически въпрос министърът посочи, че са предвидени наказания ако детето не е част от основното образование.", "date": "2019.05.15", "title": "Северна Македония няма да допуска деца без ваксини в училищата"}
{"url": "https://www.24chasa.bg/novini/article/7455523", "text": "Германската благотворителна организация \"Сий уоч\" спаси днес 65 мигранти край бреговете на Либия, но твърдолинейният италиански вицепремиер Матео Салвини се зарече да не ги допусне до достигнат италианския бряг, предаде ДПА. Мигрантите бяха прибрани на кораб на \"Сий уоч\" в международни води, на около 55 километра северно от западното пристанище Зуара. Всички са невредими, каза говорител на организацията. В отговор Салвини написа в Туитър, че веднага е подписал разпореждане да не се позволява мигрантите да достигнат италиански териториални води. \"Нашите пристанища са и ще останат затворени за мигрантски спасителни кораби\", написа вицепремиерът. Салвини оглавява крайнодясната партия \"Лига\" и заявява, че твърдата позиция по отношение на мигрантите е необходима, за да ги разубеждава да пристигат нелегално от Африка. Той засили антиимигрантската риторика през кампанията си за изборите за Европейски парламент, които в Италия ще бъдат на 26 май. Корабът \"Сий уоч 3\", който плава под холандски флаг, този месец възобнови спасителните си операции след временно преустановяване на плаването поради опасения на холандските власти дали той отговоря на изискванията за безопасност.", "date": "2019.05.15", "title": "Германски активисти спасиха 65 мигранти \nкрай либийския бряг"}
{"url": "https://www.24chasa.bg/novini/article/7455525", "text": "Големите доставчици на интернет услуги се присъединиха днес към така наречения Призив от Крайстчърч, отправен на специално заседание в Елисейския дворец, в което участваха над двайсетина лидери и шефове на интернет гиганти, предаде Франс прес. Призивът от Крайстчърч е за борба срещу терористичните и насилствено екстремистки онлайн материали. Той бе отправен два месеца след атаката срещу две джамии в новозеландския град Крайстчърч, в която бяха убити 50 души. Тогава нападението бе предавано на живо в платформата за онлайн излъчване на Фейсбук, който сега взима мерки, за да ограчини използването й, предаде БТА. Призивът от Крайстчърч е иницииран от френския президент Еманюел Макрон и от новозеландската премиерка Джасинда Ардърн. Чрез призива интернет платформите, сред които лидери като Фейсбук, филиалите му Инстаграм и УотсАп, и Гугъл, както и филиалът му ЮТюб, се ангажират \"да вземат конкретни и прозрачни мерки, позволяващи да се предотврати свалянето, тоест даунлоудването, на материали, свързани с тероризъм и насилствен екстремизъм\". Това се казва в заключителното изявление от срещата в Париж. Тези мерки могат да включват \"незабавно и постоянно премахване\" на материали, като при това се \"спазват фундаменталните човешки права и свободи\", уточняват доставчиците на онлайн услуги. Правителствата и интернет гигантите обещават съвместно \"да укорят и да развият\" и \"да разработят процедури, позволяващи да се действа бързо, ефикасно и по координиран начин при разпространението на материали с терористично и насилствено екстремистко съдържание вследствие на терористично събитие\", се казва още в текста на Призива от Крайстчърч. Освен Франция и Нова Зеландия, призивът беше приет от Канада, Ирландия, Йордания, Норвегия, Великобритания, Сенегал, Индонезия, Европейската комисия, Амазон, Фейсбук, Гугъл, Майкрософт, Туитър, ЮТюб, Квант и Дейли Моушън. Други страни, сред които Австралия, Германия, Индия, Япония, Холандия, Испания и Швеция, също изразиха подкрепа за Призива, уточнява френското президентство. След атентата в Крайстчърч новозеландската премиерка Джасинда Ардърн поде кампания с призив към интернет гигантите да премахнат материали, свързани с насилствения екстремизъм. В края на март тя подчерта, че решенията трябва да бъдат на световно равнище, защото тези интернет платформи са международни, припомня Франс прес. В началото на срещата днес в Елисейския дворец прозвуча маорска песен каранга, изразяваща болката на новозеландския народ след масовото убийство в Крайстчърч. Нападението беше още по-шокиращо, защото то бе замислено да се превърне в масово гледано в интернет, каза Джасинда Ардърн в интервю за френския в. \"Монд\" преди началото на срещата. Пред подобен феномен ние не можем да действаме сами, трябва да има световен отговор, допълни тя. Призивът от Крайстчърч цели да прикани страните и големите цифрови компании да действат срещу тероризма и насилствения екстремизъм онлайн, се казва в изявление на френското президентство по повод срещата днес в Париж.", "date": "2019.05.15", "title": "Онлайн доставчиците взимат мерки срещу продажбата на материали, свързани с тероризма"}
{"url": "https://www.24chasa.bg/novini/article/7455550", "text": "Премиерът Бойко Борисов и сръбският президент Александър Вучич проведоха телефонен разговор, в който обсъдиха въпроси, свързани с четиристранния формат между България, Гърция, Румъния и Сърбия и проектите за енергийна и инфраструктурна свързаност, съобщиха от пресцентъра на Министерски съвет. “Изразявам своята признателност за писмото в подкрепа на европейската перспектива на Сърбия, което сте изпратили, заедно с колегите от Срещата в четиристранния формат, до канцлера на Германия и президента на Франция”, каза президентът Вучич. Той подчерта, че форматът за сътрудничество между България, Гърция, Румъния и Сърбия е много важен за развитието на икономиката, свързаността и добросъседските отношения. Министър-председателят Бойко Борисов приветства усилията на Сърбия по пътя й към ЕС и определи реализацията на проектите за транспортна, инфраструктурна и енергийна свързаност като ключови за развитието на региона. Президентът Вучич информира българския премиер за приключването на строителните работи по южната част на Коридор №10, като съобщи, че последният участък от магистралата през Гърделичката клисура ще бъде отворен за движение в събота. Борисов и Вучич обсъдиха и възможностите за диверсификация на доставките на газ, чрез проекта за газов хъб “Балкан”, който трябва да обедини газ от няколко направления на снабдяване. “От ключово значение е и реализацията на проектите за интерконектор между България и Сърбия и разширението на газопреносната система от турско-българската до българо-сръбската граница. Това ще гарантира енергийната сигурност за страните ни”, посочи министър-председателят Бойко Борисов.", "date": "2019.05.15", "title": "Борисов разговаря с Вучич по телефона за газов хъб “Балкан”"}
{"url": "https://www.24chasa.bg/novini/article/7455607", "text": "Започва строителството на 400-киловолтов електроповод между подстанциите \"Марица Изток\" и Бургас. Това е един от петте проекта, които Електроенергийният системен оператор осъществява за развитие на трансевропейската енергийна инфраструктура, посочи изпълнителният му директор Ангелин Цачев, предаде  В ямболското село Тамарино беше даден старт на строителството на вътрешен електроповод 400kV/ КИЛОВОЛТА/ между подстанциите \"Марица Изток\" и Бургас. Той е един от петте проекта от общ европейски интерес, който Енергийният системен оператор осъществява в рамките на Регламента за развитие на трансевропейската енергийна инфраструктура, посочи Ангелин Цачев. След старта на изграждането на електропровода от Варна до Бургас това е вторият електропровод, поясни той. До 2023 година ще бъдат готови и петте електропровода, като единият ще се изгражда на българска и гръцка територия, допълни Цачев.", "date": "2019.05.15", "title": "Започна строителството на електропровода \"Марица Изток\" - Бургас"}
{"url": "https://www.24chasa.bg/novini/article/7455396", "text": "Мъж на 69 години е загинал при тежка катастрофа на пътя Ловеч - село Умаревци, съобщават от областната дирекция на МВР. Инцидентът е станал малко преди 17.30 часа днес. Челно са се сблъскали два леки автомобила, като водачът на единия от тях е починал на място. Другият водач - 18-годишен младеж, е приет в Спешно отделение на ловешката болница, но без опасност за живота. Движението по пътя Ловеч - Левски, в участъка от Ловеч до село Умаревци, е ограничено за всички автомобили, тъй като в момента екипи на полицията правят оглед на произшествието. Водачите се пренасочват по обходен маршрут Ловеч - с. Горан - с. Умаревци и в двете посоки.", "date": "2019.05.15", "title": "Две коли в жесток челен сблъсък край Ловеч, загинал е единият шофьор"}
{"url": "https://www.24chasa.bg/novini/article/7455428", "text": "Австрийска ски станция обяви, че пистите й ще работят отново през уикенда, което никога не се е случвало през май месец, предаде Франс прес. Станцията се намира в Хохкар - алпийска област, чиято надморска височина варира от 1300 до 1800 м. Тя ще може да се върне към работа поради обилния снеговалеж през периода 11-13 май, когато в Австрия отбелязват празниците на подходящо наречените \"Ледени светци\", предаде БТА. През април в Австрия имаше признаци за предстояща суша, с по-ниски валежи и температури над 25 градуса. От две седмици в Австрия обаче има необичайно застудяване, което доведе до падането на 70-130 см сняг в Хохкар по време на празниците на \"Ледените светци\". За да отпразнува събитието, ски станцията обяви, че достъпът до нея и до лифтовете ще бъде безплатен през целия предстоящ уикенд. \"Досега никога през май в Хохкар не е било възможно да се карат ски\", заяви директорът на ски станцията.", "date": "2019.05.15", "title": "Австрийска ски станция ще заработи отново през уикенда заради обилните снеговалежи"}
{"url": "https://www.24chasa.bg/novini/article/7455438", "text": "Петнайсетимата затворници и интимните им партньорки спечелиха делото за секс без камери и надзиратели в затвора, съобщи  . Тричленен състав на ВАС отмени заповедта на директора на ГДИН, според която подобни срещи по възможност се следят с видеокамери и се провеждат в присъствие на надзиратели. Засега обаче камерите и надзирателите при удължените свиждания остават, тъй като се оказа, че в хода на делото е променен Правилникът за прилагане на Закона за изпълнение на наказанията и в две негови разпоредби отново е регламентирано, че интимните свиждания се провеждат под видеонаблюдение и при възможност за пряк контакт между лишения от свобода и надзирателите. Независимо от това обаче решението на върховните съдии би трябвало да доведе до прекратяване на тази практика. Мнозинството от затворниците, подали жалбата, са с доживотни присъди за убийства. Сред тях са Джок Полфрийман, Светломир Нешков, Станислав Методиев-Сиси и др. През миналата година те подадоха жалба пред Административен съд София-град срещу наредба на директора на ГДИН от 2016-та година. В нея пише, че така наречените удължени свиждания се провеждат само в присъствие на надзирател и по възможност се следят от видеокамери. Според затворниците това нарушава основни техни права, тъй като са подложени на унизително отношение и не се зачита правото им на личен и семеен живот. Въпросните удължени свиждания са за период от 4 часа, не са задължителни и се дават като поощрение за добро поведение. Административният съд първоначално отхвърли жалбата с мотива, че сигурността и общественият ред имат превес над личния интерес. Делото обаче стигна до Върховния административен съд. С решение, публикувано вчера, тричленен състав на съда отменя наредбата на директора на ГДИН с мотивите, че е била немотивирана, а на затворниците не е дадено право да вземат отношение по нея. Според съда не е извършено надлежно уведомяване на обществеността за откриване на производство по издаване на общия административен акт, лишените от свобода не са уведомени, произвзодството не е оповестено публично и проектът не е изпратен до заинтересованите лица и организации. ГДИН пък не е извършила преценка за пропорционалност на наложената административна мярка и за съответствието й с точно определени цели на закона, което е задължителна част от мотивировката. ВАС се позовава и на практика на Европейския съд по правата на човека, според която видонеблюдението и присъствието на надзирател при свижданията може да представлява нарушение правото на зачитане на личния и семейния живот, както и защитата на личните данни, тъй като според Съда на Европейския съюз образът на лицето, заснето с камера, спада към личните данни. Върховните съдии цитират и препоръка на Комитета на министрите на Съвета на Европа, съгласно която „Трябва да се направи възможно затворниците да се срещата със своите сексуални партньори без визуално наблюдение на свиждането”. ВАС обаче отбелязва, че в хода на делото са приети промени в правилника за Прилагане на Закона за изпълнение на наказанията, като в две негови разпоредби отново пише, че удължените свиждания се провеждат в специални помещения, оборудвани с видеокамери и даващи пряк достъп на надзирателите до лишения от свобода. Независимо от това решението на върховните съдии би трябвало да бъде взето под внимание за прекратяването на тази практика. От съда допълват, че трябва да бъде отчетено и обстоятелството, че засегнатите лица от мярката са осъдени за извършени престъпления и административния орган дължи отчитане и на съображенията за опазване на обществения ред и вероятността от опасност за живота на други лица.", "date": "2019.05.15", "title": "Затворници не искат камери и надзиратели по време на интимни свиждания"}
{"url": "https://www.24chasa.bg/novini/article/7455450", "text": "Турски учени превръщат човешката ДНК в музика чрез компютърна програма, съобщава \"Хюриет дейли нюз\". \"Трансформирахме характеристиките, които отличават всеки човек, в музика, звукови сигнали и анимация\", обясни пред Анадолската агенция Елиф Сюрер, учен от Близкоизточния технически университет, предава БТА. Елиф Бозлак, която също е работила по проекта, посочи, че музиката и визуализацията са направени на базата на ДНК мутациите. \"Открихме музика, каквато няма по света\", похвали се друг учен - Айбар Джан Аджар, допринесъл за проекта.", "date": "2019.05.15", "title": "Турски учени трансформират ДНК в музика"}
{"url": "https://www.24chasa.bg/novini/article/7455464", "text": "Министърът на отбраната Красимир Каракачанов участва днес, 15 май, в проявите от националната информационна кампания „Бъди войник“ в Русе. Той разговаря с военнослужещите, участващи в статичния показ на военна техника и оборудване и в представянето на военната професия в информационната борса, както и с много граждани. Пред журналисти министър Каракачанов заяви, че целта на кампанията „Бъди войник“ е популяризиране на военната професия и представяне на Българската армия пред обществото, съобщиха от пресцентъра на Министерство на отбраната. „След 30 години на съкращения в армията има цели региони в страната, в които хората не са виждали военна техника, не са виждали български войници“, каза министърът на отбраната. Той сподели, че кампанията „Бъди войник“ и усилията, които министерството полага за преодоляване на некомплекта, имат положителен резултат. Министър Каракачанов припомни, че през изминалата година постъпилите в Българската армия са повече от напусналите. Като пример за положителната тенденция той посочи и факта, че в последния конкурс на Сухопътните войски за 175 обявени вакантни войнишки длъжности документи са подали над 430 кандидати. „Не разглеждам сделката за самолетите Ф - 16 като бизнес, а като сделка, с която започва модернизацията на българската военна авиация с нов тип самолети, и ми се иска и американската страна да я разглежда по същия начин“. Това каза в отговор на журналистически въпрос министър Красимир Каракачанов. Той разясни, че някои от ценовите предложения не са удовлетворителни, което може би ще наложи преговорите да продължат. Другият въпрос, по който трябва да продължат разговорите е начинът на плащане – еднократно, или на няколко вноски. „Надявам се, че изявлението, което направи Белият дом, когато взехме решение за започване на преговорите, а именно, че ще се съобразят с нашите възможности, ще стане реалност“, добави министър Каракачанов. „Иска ми се да бъда оптимист по отношение на изхода от преговорите. Самолетът е хубав. България има ясна позиция, че иска да превъоръжава своята авиация с този самолет. Декларирали сме нашите финансови възможности. Но от едно ниво нагоре не знам дали за обществото и данъкоплатеца ще е оправдано, ако цената е толкова висока“, сподели министърът на отбраната. В отговор на журналистически въпрос относно възможността преговорите да продължат с друг участник министър Каракачанов каза: „Преговорите могат да продължат с някоя от другите държави, ако правителството вземе решение, че прекратява разговорите със САЩ, а парламентът да го одобри.“", "date": "2019.05.15", "title": "Каракачанов: За 175 места за войници кандидатстват над 430 младежи"}
{"url": "https://www.24chasa.bg/novini/article/7455504", "text": "Преговорите се развиват положително, това мога да кажа, коментира пред журналисти заместник-министърът на отбраната Атанас Запрянов, който беше в делегацията ни във Вашингтон за преговори за придобиване на нов изтребител Ф-16 за българските ВВС, предаде БТА. Запрянов посочи, че думите му не са в противоречие с коментари на министъра на отбраната, и подчерта, че се намираме в процес, който ще завърши в момента, в който получим предложение за договор. По думите му, дори след като получим това предложение, отново ще можем да преговаряме. Далече сме от момента да направим заключение какво ни е предложено, защото нищо още не ни е предложено, заяви Запрянов. Текат консултации, работни дискусии по отношение на проекта за договор. Процесът се развива положително, водят се разговори, в момента командирът на ВВС генерал-майор Цанко Стойков е там и продължават да преглеждат всички компоненти на пакета. Реакцията на министъра е от това, че на определен предварителен етап той не е бил удовлетворен от определени параметри, които продължават да са дискусионни, обясни Запрянов. Той коментира, че до евентуални преговори с другите участници може да се стигне едва когато има предложен официален договор, по него е имало преговори, които са се провалили и след това се решава какво да се прави, но това, по думите му, е много далече. България има позиция за преговорите и мандат, които отстоява. Слушаме и другата страна. Преговори не се водят на инат, те са двупосочна улица, коментира Атанас Запрянов. Попитан дали сме склонни да платим сумата наведнъж, заместник-министърът посочи, че българската страна, когато получи окончателния договор, ще каже какво и как ще плати. Запрянов очаква преговори да се водят до средата на юни. Тази година трябва да има договор, ако ще има договор по това решение на парламента, коментира заместник-министърът. Според него за момента преговорите не само не се бавят, а се движат дори в изпреварващ темп. Заместник-министърът и началникът на отбраната генерал Андрей Боцев участваха в заседанието на ресорната парламентарна комисия, която прие на второ четене промени в Закона за отбраната и въоръжените сили. По предложение на председателя на комисията Константин Попов отпадна спорния текст в чл. 57, който беше свързан с обхвата на задачите на Въоръжените сили и предвиждаше \"... и оказване на помощ на държавните органи при противодействие на други заплахи с особено висока степен на обществена опасност за населението\". С промените се създава Съвместно командване на специалните операции.", "date": "2019.05.15", "title": "Заместник-министър Запрянов: Преговорите за Ф-16 в САЩ вървят положително"}
{"url": "https://www.24chasa.bg/novini/article/7455262", "text": "Експерти на РИОСВ-Русе съставиха акт за установяване на административно нарушение на птицекомбината за нерегламентирано изхвърляне на строителни отпадъци в землището на с. Червена вода, съобщиха от екоинспекцията. Нарушението е било установено в края на април при извънредна проверка по сигнал на жителите на селото за замърсени с отпадъци терени. На място било констатирано, че дружеството извършва реконструкция на собствен сграден фонд, като с образуваните строителни отпадъци оформя вътрешен път. Дадени са предписания в кратки срокове изхвърлените отпадъци в земно-насипния ров да бъдат преместени на разрешената за целта площадка за временно съхранение, определена в комплексното разрешително на дружеството. Малкото количество опасен строителен отпадък – етернит, е бил събран и съхранен съгласно изискванията на Закона за управление на отпадъците. Последваща проверка установила, че предписанието е спазено. Дружеството е внесло също необходимата документация за съгласуване изграждането на вътрешноведомствения път. Предстои директорът на екоинспекцията да определи размера на наказанието. За констатираното нарушение в ЗУО се предвижда санкция в размер от 1400 до 4000 лева.", "date": "2019.05.15", "title": "Съставиха акт на птицекомбината в Русенско, изхвърлял незаконно отпадъци"}
{"url": "https://www.24chasa.bg/novini/article/7455208", "text": "Кандидатът за евродепутат от листата на ГЕРБ и СДС Емил Радев посети една от най-големите фирма за производство на месни продукти. По време на срещата той разговаря с работещите в различните цехове и се запозна с процеса на работа.„Трябва да направим така, че българските предприятия с помощта на европейските фондове да стават много по-конкурентоспособни. Така те ще успеят да увеличат добавената стойност на своето производство и да създадат по-високоплатени работни места“, подчерта Емил Радев.Той добави, че трябва да се работи съвместно с българските производители. Емил Радев допълни, че европейската солидарност във вид на еврофондове успява да направи конкурентоспособни такъв вид български предприятия, които произвеждат качествена храна. „Именно тези фирми хранят българските граждани с наистина полезни качествени продукти“, добави Радев. Той каза, че с общоевропейски контролен орган за храните ще може да се противодейства на нелоялните търговски практики. Поради тази причина той продължава да работи срещу двойните стандарти при храните и напитките. „Надявам, че срещите ни с представителите на бранша ще бъдат по-чести и ще бъдем запознавани с проблематиката на реалния бизнес, за да можем да осигурим по-добри условия за него. Така, когато се приема европейското законодателство - ние ще бъдем запознати и ще знаем как да защитим, както българските граждани, така и българския бизнес“, подчерта Емил Радев. В срещата участваха представители на ръководството на фирмата, Николай Попов - член на УС на ПГЕРБ-София и Петър Митев - член на районното ръководство на ГЕРБ-Оборище.", "date": "2019.05.15", "title": "Емил Радев: Еврофондовете правят конкурентоспособни българските предприятия"}
{"url": "https://www.24chasa.bg/novini/article/7455227", "text": "Миналата година ражданията в САЩ са намалели, достигайки най-ниското си ниво от 1986 г., сочат статистически данни, публикувани от американските Центрове за контрол и превенция на болестите, предаде Франс прес. Ражданията в САЩ през 2018 г. са 3 788 235, т.е. броят на новородените е с 2 процента по-малък в сравнение с 2017 г., предава БТА. Нивото на плодовитост е спаднало до 1,728 деца на жена. Плодовитостта е намаляла за жените под 35-годишна възраст, но се е увеличила за представителките на нежния пол на възраст между 35 и 44 години. За четвърта поредна година преждевременните раждания са се увеличили, достигайки 10 процента миналата година. Освен това ражданията с цезарово сечение са намалели съвсем малко, от 32 на 31,9 процента, достигайки най-ниското си ниво от пика си през 2009 г.", "date": "2019.05.15", "title": "Най-малко раждания в САЩ от 32 години насам"}
{"url": "https://www.24chasa.bg/novini/article/7455224", "text": "Министърът на енергетиката Теменужка Петкова ще инициира среща с представители на Народното събрание, Министерството на енергетиката, Комисията по енергийно и водно регулиране и Държавен фонд \"Земеделие, на която производителите на електроенергия от възобновяеми източници да изложат своите искания. Това е казала тя по време на среща с представители на ВЕИ сектора, цитирана в съобщение от енергийното министерство. Днешният им протест е свързан с промяна в Закона за енергетиката, направена през юли 2015 г. Министър Петкова е обяснила, че по силата на тази промяна е решен въпрос, свързан с двойно финансиране. Производителите на енергия от възобновяеми източници, които са получили финансиране по Оперативна програма за развитие на селските райони от Държавен фонд \"Земеделие\" са получили преференциални цени и с решение на бившата Държавна комисия за енергийно и водно регулиране. След извършена проверка от Европейския одитен орган по програмата е констатирано двойно финансиране. Министър Петкова е припомнила също така, че по отношение на промяната в Закона за енергетиката Конституционният съд се е произнесъл, че тя е законосъобразна. Очаква се следващата седмица да се насрочи среща между заинтересованите страни.", "date": "2019.05.15", "title": "Петкова към представители на ВЕИ: Исканията ви ще бъдат чути на среща с всички страни"}
{"url": "https://www.24chasa.bg/novini/article/7455241", "text": "42-годишният Валентин от Костенец, който е братовчед и съсед на издирвания за убийство Стоян Зайков, е убит, каза главният секретар на МВР Ивайло Иванов на брифинт през журналисти. Той е бил застрелян с изстрел в брадата, а Зайков е подозиран за смъртта му, но оръжието е различно. Мъжът е бил видян жив за последно около 18 часа вчера. Жертвата не е имала връзка с Милена Шишкова, за чието убийство Зайков е търсен от петък.", "date": "2019.05.15", "title": "И съседът на Зайков - Валентин, е застрелян"}
{"url": "https://www.24chasa.bg/novini/article/7455250", "text": "Основният въпрос е защо оставка? Сега ли му беше времето? Това е утвърдена технология - дори да няма показана вина, щом има обществено напрежение, щом  има недоволство, това е правилният политически ход. Не мисля, че хората смятат, че това е прах в очите. Така вицепремиерът Томислав Дончев коментира оставката на бившия земеделски министър Румен Порожанов в предаването \"Още от деня\" по БНТ. \"Политиката не е административно занимание. Личността има огромно значение. За зло и за добро в системата има много участници, не знам на кого е вината. Когато приключат всички следствени действия ще мога да коментирам кой е виновен\", добави още той. \"Това, което ускори нещата, е забавеното отстраняване на зам.-директорът на ДФ \"Земеделие\". Всеки случай е индивидуален. Ако разсъждаваме в политически клишета, за разлика от другите, ние винаги вземаме мерки\", коментира още Дончев.  \"Когато сме получавали подкрепа от ДПС, то е било по важни въпроси, но не са ни политически партньори. Едно такова партньорство е неприемливо за нашите партньори по много причини\", смята вицепремиерът.  \"Ако отговоря с клише мисля, че КПКОНПИ работи добре. Ако трябва да отговоря честно - мисля, че времето е малко, за да кажем обективно как си върши работата. Комисията работи отскоро, нека й дадем време\", коментира Дончев. \"Не мисля, че някога исторически е имало резерви да се стигне до край на разследване. Нужен е адекватен инструментариум. Говорейки за офшорни сметки, това е хубава тема. Много ми се ще да знам кой има офшорни сметки, било то и политици. Познавайки международните финанси обаче, няма как да стане с писмо до определени държави заради банковите тайни. Това е трудна битка, но тя трябва да бъде водена\", смята той. \"Президентът, освен всичко друго, е политически говорител. Ако имам забележка, то тя е само една - президентът се държи по-скоро като омбудсман. Президентът е институция, която има правомощия, и не му приляга да говори по този начин. Като има безконтролна корупция, Радев да предприема някакви действия\", категоричен е Дончев. \"Много ми се иска да не изгубим инвестицията на Фолксваген, но всички така коментират. Много ме дразни, когато се бърза в аванс да се говори за инвестиции. С този разговор не мисля, че спомагаме за случая\", заяви Дончев и отказа да коментира темата за евентуален отказ на \"Фолксваген\" да построи завод у нас. Томислав Дончев заяви, че чужди инвестиции има, но е нужно да са повече и да не бъдат само в сферата на услугите. Растежът на България е малко по-висок от средноевропейския, но е недостатъчен, за да достигнем Европа бързо, призна Дончев. Има нужда от смяна на икономическия модел, заяви Дончев. Той изтъкна, че това е обществен процес, в който не само държавата има роля. \"Икономическият растеж на България е малко по-висок от средноевропейския, но е крайно недостатъчен, за да достигне нивото на европейските държави. За да стане това, е нужен нов икономически модел за страната, който да не разчита на „икономиката на ишлемето“, каза още той. \"Не може да се развива икономиката, ако тя е базирана на ниските разходи, ниските данъци, ниската цена на земята и най-вече на труда, обясни той. Една нова икономическа концепция не започва само с мерки в сферата на икономиката, а в образованието\", допълни Дончев. Една от готвените промени в тази насока е промяна на начина, по който се финансират иновациите, като идеята е да се въведе по-голяма централизация. Има нужда от промяна на опростяването на изграждането на икономическата инфраструктура, каза още той. Казуса с националната стратегия за детето Томислав Дончев обясни с лоша комуникация с обществеността.", "date": "2019.05.15", "title": "Томислав Дончев: Президентът се държи по-скоро като омбудсман"}
{"url": "https://www.24chasa.bg/novini/article/7455303", "text": "Инспекторатът към ВСС да бъде ефективен гарант, че магистратите, кандидатстващи за поста главен прокурор, отговарят на необходимите за това критерии, призова днес президентът Румен Радев на среща с главния инспектор в Инспектората към Висшия съдебен съвет Теодора Точкова. Държавният глава посочи, че отклонения от законовите предписания по отношение на независимостта на кандидатите, техния морал, професионализъм, декларирани доходи и имущество, впоследствие могат да компрометират дейността на прокуратурата. Това съобщиха от прессекретариата на президента. Разговорът се проведе в рамките на поредицата от срещи, които държавният глава инициира във връзка с критериите за избор и правомощията на следващия главен прокурор. Според президента Радев е необходима по-голяма прозрачност при деклариране на доходите и имуществото на магистратите, за да няма различия с режима за деклариране от лицата, заемащи други висши публични длъжности. Теодора Точкова беше категорична, че Инспекторатът към Висшия съдебен съвет ще изпълни своите правомощия, съгласно закона, при избора на новия главен прокурор. На срещата бяха разменени мнения за дейността на съдебната система и за реформата в българското правосъдие.", "date": "2019.05.15", "title": "Радев: Нужна е по-голяма прозрачност при деклариране на доходите на магистратите"}
{"url": "https://www.24chasa.bg/novini/article/7455332", "text": "Президентът на Украйна Петро Порошенко подписа днес закона \"за гарантиране на функционирането на украинския език като държавен\". Подписването на закона стана на церемония, предавана от всички централни телевизионни канали, предаде ТАСС. Порошенко каза, че законът \"обединява нацията\" и украинците са чакали това \"много много години\". \"Този закон не засяга по никакъв начин нито един език на националните малцинства, които живеят в Украйна, защото законът \"не е за това\", добави държавният глава, предаде БТА. Върховната рада (парламентът) на 25 април одобри законопроекта, наречен \"Закон за гарантиране на функционирането на украинския език като държавен\".", "date": "2019.05.15", "title": "Порошенко подписа закона за украинския \nезик"}
{"url": "https://www.24chasa.bg/novini/article/7455355", "text": "Русия високо цени подкрепата на Австрия за изграждането на газопровода \"Северен поток-2\", каза руският президент Владимир Путин след преговорите си в Сочи с гостуващия президент на Австрия Александър ван дер Белен, предадоха световните агенции, цитирани от БТА. Путин даде висока оценка на \"последователната позиция на австрийската страна в подкрепа на този проект, насочен към осигуряване на енергийната сигурност на целия евразийски континент\". \"Австрия не е най-голямата страна в света, но за защитата на нейните национални интереси (от натиска на САЩ) в този случай не са необходими нито ядрени оръжия, нито територия. Нужна е само политическа воля\", подчерта руският президент, цитиран от ТАСС. Като отбеляза, че енергетиката е ключова сфера на взаимодействието между Москва и Виена, Путин посочи, че миналата година австрийските потребители са получили рекорден обем руски газ - над 12 млрд. кубични метра. Той отбеляза и над 40-процентния ръст на търговията между Русия и Австрия през миналата година, предаде ДПА. Путин високо оцени и успешното двустранно сътрудничество по линия на гражданското общество, като напомни, че веднага след днешните преговори отиват заедно с президента Ван дер Белен на среща с участниците на форума \"Сочински диалог\", на който ще се обсъжда укрепването на връзките между гражданите на двете страни в науката, изкуството, спорта и образованието. Руският президент каза също, че австрийският канцлер Себастиан Курц е поканен на предстоящия Петербургски международен икономически форум като водач на австрийската делегация и на Глобалната среща на върха по производство и индустриализация в Екатеринбург през юли. Путин изрази надежда, че канцлерът Курц ще приеме поканата за участие в тези важни мероприятия. Президентът на Австрия от своя страна покани Владимир Путин да посети догодина Залцбургския музикален фестивал, когато той ще отбележи своята 100-годишнина. В днешната среща на двамата президенти в Сочи участваха и външните министри на Русия и Австрия - Сергей Лавров и Карин Кнайсъл.", "date": "2019.05.15", "title": "Путин: Ценим високо подкрепата на Австрия за газопровода \"Северен поток-2\""}
{"url": "https://www.24chasa.bg/novini/article/7455372", "text": "Заседание на Съвета на министрите на културата от Югоизточна Европа ще се проведе на 17 май в НДК. На форума ще присъстват и представители на Европейската комисия, ЮНЕСКО и Съвета на Европа, съобщиха от Министерството на културата. Дневният ред предвижда теми като създаването на фонд за културно сътрудничество в Югоизточна Европа, ролята на културата във външнополитическите отношения и като фактор за ускоряване на членството на част от страните от ЮИЕ в ЕС и др. Заседанието ще е последното за президентския мандат на България, който премина под мотото \"Културата като важен инструмент в международните отношения\". Ротационното председателство на Съвета ще бъде предадено на Хърватия.", "date": "2019.05.15", "title": "Министрите на културата от Югоизточна Европа се събират в София"}
{"url": "https://www.24chasa.bg/novini/article/7455198", "text": "Доскорошен преподавател в Американския университет в България влиза в затвора, за да излежи две присъди, които е получил в Италия. Там обаче не са успели да го открият и за него били издадени две европейски заповеди за арест. Оказало се, че търсеният американски гражданин живее от есента на 2017 г. в Благоевград и е бил преподавател в АУБ. От вуза вчера поясниха, че американецът е преподавал английски език в езиковия център, но вече му е прекратен трудовия договор.  Европейски заповеди за арест са издадени от прокурор при Държавна прокуратура към съда в Порденоне,  Италия на 5 април 2019 г. Р. С. се издирва във връзка с влезли в сила две присъди. Първата е в сила от 2016 г. и е 8 месеца затвор и 600 евро глоба затова, че от август 2011 г. не е плащал месечна издръжка по 500 евро на малкия си син и по 400 евро на месец на бившата си жена. Втората му присъда е в сила от 4 април 2019 г. и е 6 години лишаване от свобода. Тежкото наказание е затова, че на 7 октомври 2002 г. в италиански град, заедно с три лица, от които двама на възраст 18 г., са извършили групово сексуално насилие върху малолетно момиче на възраст 14 г. В съда в Благоевград американецът обяснил, че е ветеран от няколко войни, а от октомври 2017 г. се е установил в Благоевград, където живее, работи и има годеница. Заради това не се е съгласил да бъде предаден на италиански власти, а приема да изтърпи в България наложените му наказания от италианския съд. Благоевградският съд отказа да изпълни европейските заповеди за арест и прие да се приведат в изпълнение наложените на американеца присъди в наш затвор. Взета му е и веднага мярка за неотклонение \"задържане под стража\". Решението подлежи на обжалване и протестиране.", "date": "2019.05.15", "title": "Издирват с европейска заповед за арест от Италия бивш преподавател от Американския университет"}
{"url": "https://www.24chasa.bg/novini/article/7455385", "text": "Трима пострадаха в жестоко меле в дискотека в Сапарева баня. Група младежи от града празнували в ресторанта на личния гард на Пламен Галев – Янко Янков, завършването на техен приятел. По-късно пренесли веселбата в дискотеката на Янков. Там обаче се завихрил скандал между тях и младежи от съседното село Сапарево, който прераснал в бой, при което 30-годишният Кирил Мандев е ударен в лицето със счупена чаша. След намесата на охранителите мелето се пренесло пред дискотеката, предаде  Някой от клиентите на заведението позвънил на тел. 112 и на мястото пристигнали екипи на Спешен център и на полицията, която се намира на втория етаж над дискотеката. „Пред дискотеката имаше двама 20-годишни младежи с нарязани от стъкло ръце”, коментираха от Спешен център – Сапарева баня. При разпита единият от тях заявил, че е ухапан от куче, другият си признал, че раната му е от счупено шише по време на мелето. 30-годишният Кирил Мандев е транспортиран с линейка в частната болница в Дупница. Раната на лицето му е зашита с няколко конеца и е освободен за домашно лечение. Преди около 2 години избухна газова бутилка в дома на  Мандев и унищожи жилището му. От пламъците пострадаха негови роднини и баба му, която почина след кратко лечения в столична клиника. Тогава Мандев не пострада, тъй като в момента на взрива бил в двора на къщата.", "date": "2019.05.15", "title": "Трима пострадаха в жестоко меле в дискотека в Сапарева баня"}
{"url": "https://www.24chasa.bg/novini/article/7455334", "text": "Пазарът на акции на Уолстрийт обърна рязко първоначалната си негативни посока, след като Блумбърг съобщи, че Доналд Тръмп може да отложи с до шест месеца решението за въвеждането на висока мита върху вноса на автомобили и на авточасти, като самото решение трябва да бъде взето до крайния срок на 18-и май, предаде  . Подкрепа за подновяване на инвеститорския риск-апетит на пазарите на акции в САЩ оказа и изказване на финансовия министър Стивън Мнучин, че американските висши представители са в \"сериозни\" разговори с Китай за подобряване на търговските отношения. Той също така отбеляза, че САЩ са \"близо да се разберат с Канада и Мексико за премахване на митата върху вноса на стомана и на алуминий\". Индексът DJIA се повишава с 45 пункта (с 0,18%), след като стартира днешната търговия със спад от близо 160 пункта (понижение с 0,55%) в резултат на серия по-слаби икономически данни от САЩ и Китай. Широкият индекс S&P500 пък нараства с 0,23%, а технологичният Nasdaq Composite - с цели 0,65%, след като те също отбелязаха солидни понижения съответно от 0,5% и от 0,67% в началото на търговията на Уолстрийт. Най-солиден ръст бележат акциите на автомобилните компании. Акциите на Ford поскъпват с 1,12%, а на General Motors - с 1,25%. Със силен скок на автомобилните акции приключи и днешната европейска търговия, като акциите на Daimler се повишиха с 2,1%, а на BMW - с 1,87%.", "date": "2019.05.15", "title": "\"Уолстрийт\" обърна рязко негативния старт след данни за отлагане на митата за коли"}
{"url": "https://www.24chasa.bg/novini/article/7455147", "text": "Температурата на въздуха в южния турски град Адана днес достигна 41 градуса по Целзий, съобщи Главната дирекция по метеорология на Турция, цитирана от телевизия СиЕнЕн-Тюрк. Заради голямата жега парковете в южния град днес бяха пълни с хора. Много граждани потърсиха медицинска помощ, след като им прилошало от жегата, предаде БТА. На някои места в града днес дори бе измерена температура от 46 градуса по Целзий. Представителка на местните власти тази сутрин отправи призив към гражданите да избягват да излизат навън от 10 до 16 ч. Според прогнозата на Главната дирекция по метеорология идните дни се очаква температурите в Адана да спаднат с няколко градуса.", "date": "2019.05.15", "title": "Жеги в турския град Адана, на места термометрите достигнаха 46 градуса"}
{"url": "https://www.24chasa.bg/novini/article/7455161", "text": "18-годишен младеж от ромската махала в Бургас е задържан, след като днес следобед намушка свой братовчед, също на 18 г. Раненият е откаран в болница и все още се уточнява състоянието му, но по първоначални данни няма опасност за живота. Свадата избухнала в дома на задържания на ул.\"Ален Мак\" около 15:20 часа, съобщиха от пресцентъра на полицията. Разпитани са очевидци на инцидента, както и съседи на младежа. По неофициални данни двамата братовчеди се скарали заради спор за пари. По случая е образувано досъдебно производство.", "date": "2019.05.15", "title": "18-годишен намушка братовчед в Бургас, арестуваха го"}
{"url": "https://www.24chasa.bg/novini/article/7455188", "text": "Ще ми се да бъда оптимист за преговорите със САЩ за закупуване на нови изтребители Ф-16. Самолетът е хубав. Това коментира в Русе вицепремиерът и министър на отбраната Красимир Каракачанов, предаде БТА.  Той заяви, че очаква част от делегацията да се завърне тази събота от САЩ, като в неделя ще получи повече информация. По думите му всичко е въпрос на преговори. Според Каракачанов на този етап някои от параметрите не били удовлетворителни във финансово изражение, като ще се водят разговори те да бъдат понижени до поносими нива. По думите на вицепремиера и министър на отбраната България има много ясна позиция, че иска да превъоръжава своята авиация с този самолет. \"Декларирали сме нашите финансови възможности, но от едно ниво нагоре не знам дали е оправдано за обществото и данъкоплатеца. Не разглеждам тази сделка като бизнес и би следвало така да я разглеждат и нашите партньори\", каза Каракачанов. Той заяви, че това е \"сделка, с която започва модернизацията на българската авиация\". Каракачанов припомни, че има решение на парламента с ясна цена, \"като има и позволението да се отклоним от тази цена, но то трябва да е поносимо над този 1,5 млрд. лева без ДДС\". Другият въпрос, по който трябва да продължат разговорите, е начинът на плащане - еднократно или на няколко вноски, добави той. \"На този етап има разбиране от американската страна. Надявам се, че изявлението, което направи Белият дом, когато взехме решение да започнем преговори с тях, ще стане реалност, а именно, че американската страна ще се съобрази с нашите финансови възможности\", каза Каракачанов. В крайдунавския град той участва в националната информационна кампания \"Бъди войник\". В централната част е изложена техника на ВМС и на Сухопътните войски. Представени са въоръжение, специални екипировки, водолазно оборудване, както и техника - бронирана колесна машина \"Гардиън\", БТР 60 ПБ и товарен автомобил \"Мерцедес\". На информационна борса младежите могат да се запознаят с възможностите и условията за кандидатстване за постъпване на военна служба. Каракачанов обясни, че целта на кампанията е да популяризира армията и военната професия пред народа. \"След 30 години съкращения в армията има цели региони в България, включително и област Русе, в които хората отдавна не са виждали военна техника и български войници\", каза министърът на отбраната. По думите му от кампанията има ефект - през миналата година за първи път постъпили повече военнослужещи, отколкото са напусналите армията. Каракачанов даде и пример отпреди два дни - за един от конкурсите за набиране на военнослужещи в сухопътни войски имало 430 кандидати за 175 места.", "date": "2019.05.15", "title": "Красимир Каракачанов: Ще ми се да бъда оптимист за преговорите със САЩ за Ф-16"}
{"url": "https://www.24chasa.bg/novini/article/7455192", "text": "На 15 май 2019 г. в Информационния център на ЕС в Подгорица се проведе кръгла маса на тема „Черна гора по пътя към ЕС. България споделя своя опит – предимства, предизвикателства и перспективи“, организирана от посолството в партньорство с делегацията на ЕС в Черна гора, Информационния център на ЕС и Черногорския паневропейски съюз. Събитието бе вписано в програмата на делегацията на ЕС за месец май, посветена на отбелязването на 9 май – Деня на Европа, съобщиха от пресцентъра на Българското посолство в Подгорица. В кръглата маса като лектори участваха проф. Харалан Александров, социален антрополог, публицист, проф. Татяна Буруджиева, преподавател по политически науки, проф. Пламен Павлов, историк и публицист, Проф. Джордана Джурович, преподавател във Факултета по икономика на Черногорския университет, бивш министър-председател за европейската интеграция и министър за европейската интеграция и проф. Драган Перович, публицист, автор на книги, бивш лектор по сръбско-хърватски език в Софийския университет „Св. Климент Охридски“. На кръглата маса присъстваха представители на черногорските институции, посланици и представители на дипломатическия корпус, на НПО, медии и много студенти. Събитието предизвика голям интерес, за което говореше и препълнената зала. То бе заснето от телевизии „Първа ТВ“ и „Нова М“. На него и присъства и известната черногорска журналистка Оливера Лакич, удостоена през тази година във Вашингтон с престижната международна награда „Жени на куража“ за приноса й към разследващата журналистика. Форумът бе открит от посланика на България в Черна Гора д-р Меглена Плугчиева, която подчерта в приветственото си слово, че в продължение на изключително успешното Председателство на България на Съвета на ЕС през 2018г. европейската интеграция на страните от ЗБ остава важен приоритет на външната ни политика и България продължава да се ангажира активно с конкретни проекти и инициативи за реализация на този приоритет и постигане на общо европейско бъдеще“ . Тя завърши словото си с апела:„ Най-добрият начин да предскажем бъдещето е, като се включим в неговото създаване“. Зам. посланикът на ЕС в Черна Гора Пламена Халачева сподели вълнуващи лични спомени от периода на присъединяването на България към ЕС. Изключително интересната презентация на доц.Харалан Александров за предизвикателствата и процесите на интеграция, развили се в българското общество, дадоха база за истинска дискусия с аудиторията. Доц. Татяна Буруджиева говори открито за проблемите и кризите, с които се сблъсква ЕС в последните години, както и за предстоящите избори за Европейски парламент и апелира към черногорското общество да бъде активно не само преди , но и след присъединяването на страната към ЕС. Проф.Пламен Павлов заедно с колегата си Драган Перович коментираха на културно-историческия аспект на двустранните ни отношения и изнесоха нови и малко познати исторически факти.", "date": "2019.05.15", "title": "България сподели опита си на кръгла маса в Черна гора (Снимки)"}
{"url": "https://www.24chasa.bg/novini/article/7454960", "text": "В най-кратките срокове ДАНС ще представи на главния прокурор Сотир Цацаров  , съобщи пред журналисти шефът на агенцията Димитър Георгиев. Подобна информация бе поискана по-рано днес от обвинител №1. Когато сме готови с информацията, ще я предоставим, каза Георгиев и обясни, че времето, за което трябва да се проверява, не е малко. \"Надявам се в максимално бързи срокове да успеем да направим това, което е необходимо, и да извършим тази проверка\", завърши шефът на ДАНС.", "date": "2019.05.15", "title": "Шефът на ДАНС: Ще изпълним искането на главния прокурор за офшорките на властта в най-кратки срокове"}
{"url": "https://www.24chasa.bg/novini/article/7454961", "text": "Българските граждани оценяват високо помощта, осигурявана от ЕС за справяне с последиците от природни бедствия. Това показват данните от доклад, представен днес от Европейската комисия. В документа се отбелязва, че нашата страна е получила подкрепа по това направление през 2005, 2014 и 2015 г. за общо 39 милиона евро. В около една трета от дадените при извършеното допитване у нас отговори ЕК е установила недоволство от бюрократичната тежест при определянето на щетите и събирането на предложения за участие в обществени поръчки за овладяване на щетите. Допълва се, че от страна на местните власти се наблюдава висока удовлетвореност от европейската помощ, без която овладяването на последиците от бедствията е щяло да бъде особено трудно. Предоставената на нашата страна помощ е помогнала ЕС да бъде по-видим по места, се посочва в документа. Медиите у нас са отразили в основна степен положително осигурената европейска подкрепа, като се наблюдават и неутрални статии, но не са забелязани критики. Комисията пояснява, че публикациите в нашата страна по въпроса за финансовата помощ от ЕС при бедствия са или фактологични, или изцяло положителни. Изследването обхваща времето от 2002 до 2017 г. и цели да посочи възможностите за подобряване на дейността на ЕК в преодоляването на последиците от природни бедствия.", "date": "2019.05.15", "title": "Доклад: Българите оценяват високо помощта от ЕС за справяне с природни бедствия"}
{"url": "https://www.24chasa.bg/novini/article/7454969", "text": "Убийствата с арбалет в Германия стават все по-мистериозни,  Миналата седмица в малък хотел в Пасау бяха намерени три трупа, прободени със стрели от арбалет. Убитите са мъж на 53 години и две жени на около 30. Мъжът и една от жените са простреляни в леглото, доставили са завещания. Третата жена е простреляна в шията и трупът й е бил на пода. Няма следи от участие на четвърти човек, вероятно това е самоубийство по желание, последвано от убийство, съобщи полицията. Два дни по-късно в Долна Саксония, на няколкостотин километра от Пасау, в жилището на една от убитите жени също бяха открити два трупа. Първоначално се смяташе, че става дума за сестрата на една от убитите в хотела. Днес стана ясно, че това е нейната партньорка в живота, с която са имали и регистрирано съжителство. Тя е била учителка в местното училище. Другата убита жена е само на 19 години и при нея става дума за момиче, издирвано от няколко години от полицията и семейството си. Майка й и баща й разясниха в интервю, че тя се е запознала с 53-годишния убит в хотела мъж в един клуб по бойни спортове и малко след това прекъснала контакта си с тях. Предполага се, че то е избягало само и е отказвало контакт с близки и познати. Кой е техният убиец и каква е връзката със самоубийството в Пасау още не е ясно. Полицията заяви, че засега смята, че и при тези две жени няма външна намеса в смъртта им. В жилището няма следи от насилие. Знае се само, че и петимата са били фенове на средновековните игри, събирали са средновековни оръжия и са участвали в средновековни фестивали. Обличали се като хора от сцената – с дълги, ленени или памучни дрехи в убити цветове. Мъж, който неколкократно е разговарял с убития, споделил, че жените се държали подчертано подчинено и той имал думата за всичко.", "date": "2019.05.15", "title": "Мистерия около убийствата с арбалет в Германия"}
{"url": "https://www.24chasa.bg/novini/article/7454986", "text": "Кандидатът за евродепутат Николай Диков днес бе специален гост на изпращането на Випуск 2019 на неговата гимназия – СУ „Иван Вазов“, в родната Стара Загора. Директорът Динко Цвятков, който е бил учител на Диков, го представи като скромен с успехите си човек. „В качеството си на общински съветник, той е един от хората, които с много усилия промениха облика на града ни“, каза директорът на старозагорското училище. Голямо признание за бившия възпитаник на СУ „Иван Вазов“ бе удостояването му с наградата „Достоен Вазовец“, съобщиха от пресцентъра на ГЕРБ. Николай Диков, който е и председател на Постоянната комисия по спорт и младежки дейности в Общинския съвет, сподели пред абитуриентите, че най-хубавите години са ученическите. „Преди няколко дни, докато разглеждах сградата на училището, в която тече ремонт, ме връхлетяха много спомени – за приятелствата, за пакостите, за това как учителите ни „натискаха“ да си учим уроците. Благодаря на преподавателите си за този най-важен урок – да уча, за да бъда подготвен за утрешния ден“, сподели Диков. „Скъпи абитуриенти, вървете смело напред и знайте, че само свободният по дух човек, който е уверен в знанията си, може да промени света“, каза още кандидатът за евродепутат пред завършващите и им пожела попътен вятър в живота. Изпращането на зрелостниците се състоя в общинската спортна зала „Иван Вазов”, която се намира в двора на училището. Тя бе построена през 2013 г. по време на второто правителство на ГЕРБ. В нея са инвестирани над 2 000 000 лв. от спортното министерство и общината. Модерната зала за баскетбол, волейбол и футбол се използва от всички спортисти в града. Тя е построена върху площ от 1350 кв. м и е с капацитет близо 600 места. СУ „Иван Вазов” в момента се реновира с европейски средства по ОП „Региони в растеж”. Стойността на цялостния ремонт е близо 2 млн. лв. В Стара Загора през последните години са ремонтирани почти всички училища, детски градини и ясли. Голяма част от тях са обновени с подкрепата на Европа. С усилията на общинското ръководство и благодарение на европейската солидарност, Стара Загора разполага с модерна образователна и спортна инфраструктура, което даде възможност да бъде „Европейски град на спорта“ за 2017 г.", "date": "2019.05.15", "title": "Кандидатът за евродепутат Николай Диков пред абитуриенти: Вървете смело напред"}
{"url": "https://www.24chasa.bg/novini/article/7455000", "text": "Много е лесно да обясня какво е Европа, както и смисъла от Европейския съюз, когато само с поглед, на 500 м, се виждат резултатите от поне 10 реализирани проекта. Това каза кандидатът за евродепутат Андрей Новаков в село Ягода, община Мъглиж. Новаков бе заедно с Николай Диков, който също е част от листата на ГЕРБ за предстоящите избори за Европейски парламент, за да се включат в официалното откриване на изцяло рехабилитирана улица в мъглижкото село. Проектът включва ремонт на главен водопроводен клон, цялостно асфалтиране на уличното платно и подмяна на тротоарните площи. Стойността е 1 155 000 лв., средствата са отпуснати от Министерство на регионалното развие и благоустройството. По време на откриването стана ясно, че и други улици ще бъдат ремонтирани и още 1.3 км от водопроводната мрежа обновени, което се случва благодарение на европейската солидарност. Това съобщиха от ГЕРБ. „Важно е Европа да бъде на регионите, да се усеща от всеки един човек. Тук не се е случвало нищо от 50 години насам, а днес имаме обновени площад, улици, стадион, много други неща, които са важни за всеки един от нас. Това е първото ми посещение в Ягода, но съм сигурен, че няма да е последното. Ваш приятел и посланик съм“, подчерта Андрей Новаков. Той допълни, че кметът на Мъглиж Господин Господинов и екипът му са получавали и няма да спрат да получават регионална, държавна и европейска подкрепа, защото само с обща и координирана работа се постигат добри резултати. „Убеден съм, че съм част от най-добрата листа, съставена от кандидати, които ще отнесат всеки един регионален въпрос до Европейския парламент. Вярвам на Андрей Новаков, защото той е бил пример точно за това – темите, които вълнуват нас тук, да бъдат включени в европейския диалог, за да имат своето решение“, допълни и Николай Диков. „Като общински съветник през последните осем години разбрах, че е от ключово значение да имаме нашия глас в ЕС. Затова е и моя кауза да осигурим дългосрочна и стабилна работа на енергийния комплекс „Марица изток“, както и на целия ни регион“, категоричен бе Диков. Андрей Новаков подчерта, че ще отстоява бъдещето не само на източномаришката енергетика, но и на цялата старозагорска област. „Хората, които дават честния си труд, заслужават подкрепа, дължа им го“, заяви той. Заместник-кметът на Мъглиж д-р Душо Гавазов поздрави кандидатите за представители в Европейски парламент за усилията и помощта до този момент и изрази убеждението си, че това няма да се промени. Той допълни, че предстои ремонт и на други улици, както и внедряването на мерки за енергийна ефективност на сградата на общинската администрация. „В Мъглиж ще бъде изградено и футболно игрище с изкуствена настилка, отново чрез оперативните програми“, допълни д-р Гавазов. Той припомни още, че през изминалия програмен период е извършен ремонт на читалища в селата Ягода, Ветрен, Тулово и Дъбово. Рехабилитация е имало и за водопроводна и пътна мрежа в общината. Заедно с кандидатите за евродепутати Андрей Новаков и Николай Диков бе и областният координатор на партията Пламен Йорданов. Заедно те се срещнаха и с жители на селото в местното читалище.", "date": "2019.05.15", "title": "Новаков: Много лесно се говори за Европа, когато виждаме резултатите от нейната подкрепа"}
{"url": "https://www.24chasa.bg/novini/article/7454999", "text": "Работим за повече европейска подкрепа за гражданите и по-малко регулации за бизнеса в ЕС, защото Европа е на хората и трябва да бъде максимално близо до тях. Това заяви кандидатът за член на Европейския парламент от листата на ГЕРБ и СДС и варненски народен представител Лиляна Павлова в приветствието си към участниците в конференцията „Моята Европейска община”. В събитието, което се провежда в Аксаково, се включиха гости от Италия, Словения, Португалия. Съвместно с българските общини Аксаково и Дългопол те осъществяват проект по програма „Европа на гражданите” към Европейската комисия. В рамките на последователно реализираните през годините проекти е създадена партньорска мрежа, в която вече участват 12 града от Европа, съобщиха от пресцентъра на ГЕРБ. „Това е Европа, която ни обединява. Неслучайно и първото Българско председателство на Съвета на ЕС се проведе под мотото „Съединението прави силата”. За да е стабилна и сигурна, за да е просперираща Европа, не трябва да се делим на богати и бедни, на малки и големи, на Север и Юг, нито пък на Изток и Запад. Важно е да сме обединени, да насърчаваме успешните партньорства, които допринасят за развитието на обществото и населените места, за обмен на добри практики”, коментира Павлова, която оглавяваше министерството, отговарящо за европредседателството ни. По думите й през новия мандат Европейският парламент трябва да направи така, че еврофондовете да бъдат още по-достъпни, за да могат още повече хора и населени места да получат подкрепа чрез тях. Лиляна Павлова поздрави кметовете на Аксаково и Дългопол – инж. Атанас Стоилов и Георги Георгиев за усилията, които полагат за привличането на евросредства. С европейската солидарност, с активната местна власт и с подкрепата на правителството се постигат резултатите, които всички европейски граждани очакват, изтъкна кандидатът за евродепутат. Тя пожела на участниците във форума да пазят ценностите и културното многообразие в ЕС. „Защото обединена Европа е визия за просперитет и сигурност, но не трябва да забравяме кои сме и да съхраняваме традициите и културата си”, заключи Лиляна Павлова.", "date": "2019.05.15", "title": "Лиляна Павлова: Важно е да насърчаваме успешните партньорства"}
{"url": "https://www.24chasa.bg/novini/article/7455018", "text": "Продължава акцията по изваждането на обърнатия в Ришкия проход тир, превозвал 200 прасета за кланица в Пазарджишко, установи проверка на \"24 часа\". Все още не е ясно колко от 200-те животни са налични, но има и загинали.  Първоначално се разбра, че част от прасетата са се разбягали в гората, но по-късно днес  стана ясно, че те са останали затиснати в ремаркето. До към 16 ч. едва петдесетина животни бяха изброени живи и качени на друг камион, казаха очевидци пред наш репортер. Шофьорът на тира не е пострадал. Той загубил управление при навлизане в завой, уточниха от полицията. \"Тирът е пътувал към кланица в пазарджишкото село Варвара, прасетата са от частна ферма в Добричко. При нас имаме постъпила регистрация за този курс, документите са изрядни. Капацитет на камиона е за 210 животни, превозваните са били 200, което означава, че не е имало претоварване\", коментира шефът на Областната агенция по безопасност на храните д-р Георги Митев. Той отишъл на местопроизшествието още снощи.", "date": "2019.05.15", "title": "4 крана опитват да изтеглят тира с прасетата, има умрели животни (Снимка)"}
{"url": "https://www.24chasa.bg/novini/article/7455035", "text": "14 оферти от архитектурни колективи от България, Италия, Франция, Румъния, Русия и Турция са подадени в международния конкурс за идеен проект за обновяване на площад „Св. Неделя“ в историческия център на София. Най-много са българските и италианските екипи, има по едно предложение от френски, румънски, турски и руски архитекти, съобщиха от пресцентъра на Столична община. Офертите бяха отворени в НАГ на 14 май, са само заявка за участие, в която архитектурните колективи представят единствено своя професионален опит до момента. На 20 и 21 юни тази година журито от 15 души ще проведе финално заседание, на което ще селектира 7 от тях и ще покани авторите да разработят проекти за обновлението на площада. След това предложенията ще бъдат класирани, като този, който ще получи първа награда ще получи и покана от Столичната община за реализация на проекта. Подобен конкурс с ограничено участие и на два етапа се провежда за първи път у нас през последните години, независимо, че е световна практика. Самата реконструкция на „Св. Неделя“, според работния график, се предвижда да започне през 2020 година. В международното жури участват специалисти от цял свят, които са безспорни авторитети в своите области. Съгласие да са част от него са дали и изявени българи, сред които арх. Георги Дойчинов, който работи в Германия и Австрия, арх. Адриана Начева, чието студио е в Лондон и тя е в Топ 8 на жените архитекти в света, председателят на Камарата на българските архитекти арх. Борислав Игнатов, който има 10 години опит в архитектурни проекти в САЩ, Галина Тачиева, която има множество реализирани проекти в САЩ, Русия и Латинска Америка и доц. Йорданка Кандулкова, международно признат специалист по опазване на културното наследство. Сред участниците от чужбина е Мартин Аарц, директор на отдела по градоустройство на общината в Ротердам, сред чиито проекти е реконструкцията на историческия център на Ротердам, главният архитект на Варшава Марлена Хапах, директорът на департамента по териториално планиране и градско развитие на Тирана Йони Бабоци, главният архитект на Москва Сергей Кузнецов. Член на журито е италианският архитект Паоло Дезидери, сред чиито работи са високоскоростната жп гара в Казабланка и новата опера във Флоренция, както и неговият колега Сотирис Цолус, архитект от Атина, който в момента ръководи RMJM Dubai. В журито е основателят и главен редактор на ArchDaily Дейвид Басулто, а от страна на Столичната община участва Малина Едрева, председател на постоянната комисия по образование, наука, култура и културно многообразие към СОС. Всички членове на журито са и преподаватели или гостуващи лектори в световно известни университети. Столичната община обяви международния конкурс за обновяването на „Св. Неделя“ през миналата година. Основното изискване в него е запазване на историческия му характер, създаване на връзка между пешеходните пространства, съвременен градски дизайн, достъпна среда и икономическа целесъобразност. Пълна информация за конкурса наhttps://svetanedelya.com/", "date": "2019.05.15", "title": "Архитекти от 6 държави с оферти за нов облик на пл. \"Св. Неделя\" в София"}
{"url": "https://www.24chasa.bg/novini/article/7455041", "text": "Президентът на Египет Абдел Фатах ас Сиси откри днес висящ мост над Нил, рекламиран като най-широкия в света, предаде Ройтерс, цитирана от БТА.  Това е един от серията мега проекти, замислени от египетските власти с цел да подобрят инфраструктурата и да предоставят работни места. Мостът, който пресича Нил северно от централната част на Кайро, е ключова връзка с магистралата, простираща се от Червено море на изток до северозападното египетско крайбрежие на Средиземно море. Съоръжението трябва да намали задръстванията в столицата. Наземното движение бе частично спряно в централната част на Кайро днес сутринта, когато Ас Сиси пътуваше, за да открие моста заедно с министри и военни генерали. В най-широката си част мостът има 6 пътни ленти във всяка посока и достига 67,3 метра. Регионалният директор за книгата за рекорди на Гинес, който присъства на откриването, каза, че това го прави най-широкият висящ мост в света. За строителството му са използвани около един милион кубични метра бетон, 1400 километра стоманена жица за 160 висящи кабели, според информация, предоставена при официалното откриване. Мостът пресича остров Уарак, разположен на река Нил, който има 100 000 жители. Някои от тях протестираха срещу планираните събарания на сгради на острова, като и срещу проектите той да се превърне в \"модерна жилищна общност\". При посещение за инспекция на острова миналия месец египетският президент отрече информацията, че той може да бъде продаден на инвеститори и каза, че държавата не може насилствено да изгони жителите му. Сред другите престижни проекти, които бяха започнати при управлението на Ас Сиси, са разширяването Суецкия канал, завършено през 2015 година, както и построяването на нова столица в пустинята, източно от Кайро, която в момента се изгражда.", "date": "2019.05.15", "title": "Египетският президент откри огромен висящ мост над Нил"}
{"url": "https://www.24chasa.bg/novini/article/7455021", "text": "Всеки път, щом потърси научни документи за своята магистратура, Руа Ихсан се отчайва все повече. В големия иракски град Мосул джихадистите, прогонени с цената на опустошителна война, разрушиха библиотеки, книжарници и други средища на читатели. В града, известен от векове със своите интелектуалци и библиотеки с древни сборници, четенето на книги, несъответстващи на строгите възгледи на групировката \"Ислямска държава (ИД), бе забранено и дори наказвано по време на окупацията на Мосул от джихадистите от 2014 до 2017 г. Хиляди книги бяха публично изгорени или бяха унищожени в боевете. \"Някои така и не бяха копирани в електронен формат и са загубени завинаги\", оплаква се Руа, студентка по хранителни технологии. Близо две години след освобождаването на града, студенти и учени \"изпитват силни трудности в намирането на литература\", добавя Абделмаджид Мохамед, 34-годишен докторант по история. \"Човек трябва да търси в интернет или да опита с връзки\" да си намери книги другаде, добавя той. И когато книгите не идват в Мосул, неговите жители отиват при книгите. За докторантурата си по гражданско инженерство 33-годишният Уасик Махмуд е ходил до Багдад, на 400 км на юг, и дори до Басра, намиращ се на 1000 км. Преди идването на джихадистите \"всички тези научни трудове ги имаше в Мосул\", казва той пред АФП. По това време градът е наричан \"Меката на изследователите и студентите\", в алюзия със свещения за исляма град. \"Тук идваха от цял Ирак и от арабския свят. Днес жителите на Мосул са принудени да ходят другаде, за да намерят научните трудове и документи\", казва той с горчивина. Освен с Централната библиотека - публично учреждение, основано през 1921 г. - Мосул, град на търговци и аристократи, се гордееше със стотиците си библиотеки и книжарници. Библиотеки със светска и религиозна литература процъфтяваха във всички факултети и молитвени домове и бяха средище за интелектуалци. Този търговски кръстопът в Близкия изток пазеше грижливо хиляди редки и древни творби, в това число религиозна литература. Някои от тях бяха дарения от знатни семейства, други - местно производство (първата печатница в Ирак е била създадена в Мосул в края на 19-и век), а трети - продукт на междукултурен обмен. В този град в Ирак - някогашна Месопотамия, където писмеността е била измислена преди повече от 5000 години - имаше също карти на съзвездия и пясъчни часовници на по няколко века. Когато обаче ИД започна да унищожава методично наследството, местните жители можеха само да гледат безпомощно как джихадистите заливат книги с бензин и ги изпепеляват в пламъци. Според специалисти е възможно групировката да е отсяла предварително ценни творби и да ги е продала на черния пазар, за да финансира своите безчинства. За възстановяването на библиотечните фондове, Джамал Ахмад, който е директор на Централната библиотека, залага на инициативи на мосулчани, много от които са по идея на млади доброволци. Библиотеката на вакъфа - публичната институция, която управлява мюсюлманското религиозно имущество - е загубила 10 000 от своите 58 000 книги, включително свои шедьоври. \"Всички 4361 редки ръкописа бяха откраднати от ИД\", казва 41-годишният главен библиотекар Шамел Лазем. Сред тях е екземпляр на \"Ал Мухит ал Бурхани\" - труд по ислямско право на близо едно хилядолетие. За библиотеката на Мосулския университет, една от най-известните в Ирак, загубите възлизат на \"90 до 95 на от документалния фонд\", казва Омар Тауфик, началник на учреждението. \"3 000 книги бяха спасени и 4000 бяха съхранени в складови помещения, но са в много лошо състояние и не може да бъдат използвани\". \"Повече от един милион книги и научни документи бяха изгубени\", откраднати или изгорени, обяснява за АФП Мохамед Абдала, доктор по селскостопански науки. Произведения на повече от 300 години изчезнаха, както и \"екземпляр на Корана от 9-и век\". Благодарение на световната академична солидарност и специални инициативи фондовете на библиотеките в Мосул започнаха малко по малко да бъдат възстановявани. След войната \"организации, университети и хора в Ирак и чужбина дариха над 100 000 книги\" на университетската библиотека, казва с удовлетворение Тауфик. Документалният фонд обаче все още далеч не е възстановил разнообразието си от миналото. Понякога жителите на града донасят ценни произведения. Абу Мохамед, 33-годишен зидар, е успял да спаси стотици книги по време на големия пожар в Централната библиотека през 2015 година. Той казва, че пренесъл със свой приятел повече от 750 книги в малки торбички. \"Въпреки опасността, успяхме да ги приберем в мазето на една стара къща\". Днес той ги връща. И няколко рафта на Централната библиотека отново са запълнени. /БТА/", "date": "2019.05.15", "title": "Джихадистите от ИДИЛ унищожили несметни съкровища на знанието в Мосул"}
{"url": "https://www.24chasa.bg/novini/article/7455033", "text": "Испанските спасителни служби до голяма степен са потушили  превозващ автомобили, предаде Ройтерс. Преди това част от екипажа беше евакуирана по въздух. \"Обществото на морските спасители\" публикува кратък видеозапис в Туитър, на който противопожарни плавателни съдове обливат с вода малък участък от покритите горни палуби на плаващия под италиански флаг кораб \"Гранде Еуропа\", който е опушен от пламъците, но от него не излиза пушек или огън, предаде БТА. Спасителите освен това съобщиха, че хеликоптер е превозил 25 души от екипажа и те се намират в безопасност. Пожарът \"на практика е потушен (с помощта на) три кораба и собствените противопожарни системи на плавателния съд\". Службата за реакция при бедствия и аварии на Балеарските острови заяви, че останалата част от екипажа остава на борда и помага в борбата с пламъците. Причината за пожара засега не е установена.", "date": "2019.05.15", "title": "Вижте как гасят пламналия товарен кораб край бреговете на Майорка (Видео)"}
{"url": "https://www.24chasa.bg/novini/article/7455027", "text": "На 19 май ще се проведе тържествената церемония по дипломиране на двадесет и петия випуск на Американския университет в България (АУБ). На церемонията ще присъства държавният глава Румен Радев, както и близки, преподаватели, официални лица и представители на бизнеса. Президентът ще поздрави 197 бакалаври от 17 държави и 21 магистри по бизнес администрация за ръководни кадри. 57% от завършващите студенти са от България, а останалите идват от страни като Албания, Грузия, Русия, Виетнам и САЩ. И тази година най-много са завършващите \"Бизнес администрация\" (39%), следвани от \"Журналистика и масови комуникации\" (13%), \"Икономика\" (11%) и \"Информационни системи\" (11%). Благодарение на образователната система liberal arts, 63% завършват висшето си образование с две специалности. АУБ е единствената образователна институция в региона, която дава тази възможност и в която завършващите получават две дипломи – американска и българска. Почетен оратор на тазгодишната церемония ще бъде Валдрин Лука, министър на икономическото развитие на Косово, който завършва Американския университет в България през 2005 година със специалности \"Икономика\" и \"Информационни системи\". Приветствия към випуска ще поднесат и Иван Манев, председател на Настоятелството на АУБ, Джулия Уоткинс, президент емеритус на АУБ (1993 – 2003), както и Дрейк Уейзърт, съветник по обществените въпроси при посолството на САЩ в България. От името на завършващите бакалаври поздравителен адрес ще отправи Айла Байжомартова, а от магистрите – Александър Грамадов. Церемонията ще продължи с връчване на наградата на Н. Ц. В. Княгиня Мария-Луиза за виден възпитаник на АУБ и присъждане на почетното звание \"Доктор хонорис кауза\" на проф. Минко Балкански.", "date": "2019.05.15", "title": "Президентът Радев гост на дипломирането на 25-ия випуск на Американския университет"}
{"url": "https://www.24chasa.bg/novini/article/7455053", "text": "Намаление с 9% на регистрираните криминални престъпления през периода януари – април на 2019 г. в сравнение със същия период на 2018 г., отчита ОДМВР - Монтана. Престъпленията против личността бележат намаление от 40%. /33 бр. при 55 бр. за 2018 г./. Престъпленията против собствеността са 224 бр. при 315 бр. за предходната година – отчита се намаление с около 28%. Общоопасните престъпления запазва нивото си - 201 бр. за отчетния период при също 199 бр. за 2018 г. През периода са регистрирани 5 грабежа, при 6 за 2018 г. При кражбите се наблюдава намаление с 34% /173 бр. при 263 бр. до април на 2018 г./. Регистрираните измами са 22 бр., при 10 бр. – за същия период на 2018 г., като се отчита ръст от 1,2 пъти. През четирите месеца в областта няма умишлени убийства, през 2018 г. е станало едно. Посегателствата спрямо МПС са 3 бр., при 5 бр. за 2018 г., палежи – 11 бр., при 20 бр. за 2018 г., като отчитаме спад с 45%. При престъпленията, свързани с наркотици, се наблюдава ръст от 37%. С цел противодействие на конвенционалната престъпност и миграционния натиск съвместни екипи от служители на Зонално жандармерийско управление Монтана и 4-те Районни полицейски управления са провели 81 бр. специализирани полицейски операции през месец март. В акциите са участвали 383 бр. служители на Районни управления и 28 бр. на Зоналното жандармерийско управление. В хода на операциите са съставени 845 бр. АУАН за административни нарушения. Проверени са 1805 бр. МПС и 3169 бр. лица, иззети са 600 бр. къса цигари и 1,769 кг . тютюн без български акцизен бандерол. Продължават срещите на мобилните полицейски екипи с населението и общинските представители в малките, и отдалечени населените места, при които се получават сигнали за престъпления, нарушения на обществения ред. Установява се обратна връзка за работата на местните полицейски инспектори и държавни институции. Полицейски служители провеждат наблюдения, срещи и превантивни беседи с лицата от криминалния контингент и освободените от местата за лишаване от свобода, като се търсят възможности за превъзпитанието и интеграцията им в обществото чрез трудова ангажираност, осигурена от бюрата по труда и други възможности. Във връзка с предстоящото опазване на селскостопанската продукция в ОДМВР - Монтана са изготвени планове за противодействие на престъпленията в селското стопанство. Предприети са множество превантивни мероприятия по различни направления на дейност. Служители на МВР провеждат срещи със земеделски производители за предотвратяване на кражбите на скъпи земеделски препарати и измамите при покупко-продажбите на селскостопанска продукция. През предстоящия туристически сезон униформени служители се срещат с управителите на хотели и места за настаняване на гости, с цел установяване на евентуални извършители на терористични актове. В ОДМВР - Монтана са изготвени и планове с конкретни мерки за предотвратяване на престъпленията в горското, дивечово и рибно стопанство, като се отчита добро взаимодействие с местните структури на ИАРА и ДГС. През месец април 2019 година по пътищата на област Монтана са регистрирани 14 тежки пътнотранспортни произшествия с 0 убити и 17 ранени. През същия период на 2018 г. тежките катастрофи в областта са 9, с 0 убити и 15 ранени. Най-голям е броят на сблъсъците между движещи се пътни превозни средства. Леките ПТП през април 2019 г. са 29 бр. при 37 бр. през април 2018 г. Движението с несъобразена скорост продължава да води класацията при броя на тежките катастрофи в областта. Статистиката показва, че пътният травматизъм в област Монтана настъпва предимно в извън населените места. В населените места настъпилите ПТП са по-малко. Най-голям е броят на тежките катастрофи, настъпили на второкласните и след тях на третокласните пътища. Значително по-малък е броят на тежките ПТП на първокласния път Е-79 . Във връзка с предстоящите избори за Евродепутати на 26.05.2019 год. от страна на ОДМВР Монтана е създадена следната организация: Създаден е щаб за организация и ръководство на ниво ОДМВР - Монтана и във всяко РУ. Изготвен и утвърден е план с мероприятия по организацията и охрана на изборните материали, и изборни помещения. Създадена е организация за събиране на информация за нарушения на изборното законодателство и своевременно реагиране на сигнали за нарушения. Към момента няма получени сигнали за нарушения на изборното законодателство. Данните съобщиха на брифинг в ОДМВР - Монтана зам.-директора на ОДМВР -Монтана комисар Цветомил Христов, н-к група \"Оперативен анализ и полицейска статистика\" ст. инспектор Петър Петров и н-к сектор \"Пътна полиция\" гл. инспектор Елвис Иванов.", "date": "2019.05.15", "title": "С 9% по-малко престъпления от началото на 2019 г. в Монтана"}
{"url": "https://www.24chasa.bg/novini/article/7455047", "text": "Полицията задържа 35-годишен помориец, отглеждал канабис в дома си на ул.\"Шипка\", съобщиха от пресцентъра на полицията. При претърсване на адреса около 12.30 ч. вчера  служители от районното  управление извършили претърсване. В двора на къщата и на таванска тераса полицаите намерили и иззели 42 конопени растения с различна височина, повечето от които засадени в саксии. При извършения полеви наркотест растенията реагирали на канабис. Общото им тегло е 110 грама. По случая е образувано бързо полицейско производство", "date": "2019.05.15", "title": "Задържаха помориец, отглеждал канабис на таванска тераса"}
{"url": "https://www.24chasa.bg/novini/article/7455076", "text": "„Много важно е скандалът с къщите за гости да не остави печат върху цялата програма за развитие на селските райони у нас”. Това заяви в ефира на предаването  . Коментарът след новините” водачът на листата на ГЕРБ и СДС за евроизборите Мария Габриел. Тя подчерта, че евентуални злоупотреби с евросредства не трябва да се „замазват”, трябва да има контрол и да се носи отговорност. Габриел коментира и темата с избора на нов европейски главен прокурор. „В новия Европейски парламент трябва ясно да се чуят неговите приоритети”, каза еврокомисарят по цифрова икономика и цифрово общество. И допълни, че подкрепя кандидатурата на румънката Лаура Кьовеши. По отношение на делата на евродепутатите Габриел подчерта, че ако те са активни, могат сериозно да допринесат за по-добрия живот на жителите на страните от Общността. Като пример за конкретни подобрения у нас Габриел посочи това, че от днес още 63 български общини вече имат безплатен безжичен интернет. Друг пример за ползотворни единни действия на членовете на ЕП било премахването на двойния стандарт за храните. Ако бъде избрана за представител на България, Габриел бе категорична, че ще работи за това „да се даде предимство на малките проекти с конкретна полза за ежедневието на хората”. Водачът на листата на ГЕРБ и СДС подчерта, че Европарламентът все по-уверено върви към въвеждането на общи европейски политики.", "date": "2019.05.15", "title": "Мария Габриел: Злоупотребите с евросредства не трябва да се „замазват”"}
{"url": "https://www.24chasa.bg/novini/article/7455092", "text": "Европейската комисия обяви резултатите от втората покана за представяне на предложения по инициативата WiFi4EU, която се проведе от 4 до 5 април, съобщиха от пресцентъра на Европейската комисия. „Радвам се да съобщя, че финансиране ще получат още 63 български общини. Така България се нарежда в челните редици с одобрени общо 176 общини в двете покани. Това означава, че към момента 66% от общините у нас ще могат да осигурят безплатен интернет в полза на техните граждани“, посочи комисарят по цифрова икономика и цифрово общество Мария Габриел. Общо 3 400 общини в Европа ще получат ваучери всеки на стойност 15 000 евро за покриване на разходите за създаване на точки за публичен достъп до безжичен интернет на обществени места, включително кметства, библиотеки, музеи, паркове и площади. Общият бюджет за тази покана беше 51 милиона евро. Още две покани за кандидатстване ще бъдат обявени до края на 2020 г., като едната ще бъде по- късно през тази година.", "date": "2019.05.15", "title": "WiFi4EU: Нови 63 български общини вече имат безплатен безжичен интернет"}
{"url": "https://www.24chasa.bg/novini/article/7454648", "text": "Турският министър на външните работи Мевлют Чавушоглу заяви, че не се обсъжда отлагане или прекратяване на сделката с Русия за противовъздушни ракетни системи С-400, предаде турската частна телевизия НТВ. Турция и САЩ спорят от месеци за турската поръчка за руската ракетна система, за която САЩ казват, че е несъвместима с отбранителната мрежа на НАТО и ще застраши самолетите Ф-35, които Анкара очаква да получи. Турция предложи да бъде съставена смесена работна група, която да направи оценка на въздействието на С-400 върху изтребителите, предава БТА. Според публикации САЩ поставят като условие да приемат турското предложение за смесена работна група, искане Турция да отложи доставката на С-400. Чавушголу каза, че \"ако ще има работна група, то това трябва да е без предварителни условия\". \"Нека експертите да вземат решение за това. Ние направихме конструктивно предложение, ако САЩ имат доверие в себе си, трябва да го приеме. Защо да обсъждаме отлагане? Това е финализирано споразумение (за С-400). Сега не е време да се говори за това. Предложението ни е добронамерено и конструктивно\", каза той.", "date": "2019.05.15", "title": "Чавушоглу: Не се обсъжда отлагане или отменяне на сделката за С-400 с Русия"}
{"url": "https://www.24chasa.bg/novini/article/7454633", "text": "Социалният министър Бисер Петков съобщи пред журналисти в МС, че сега не се работи по проекта за Национална стратегия за детето и изрази надежда да има ситуация, при която да може да се води нормален диалог с аргументи и конкретика. Той коментира това след участието си в заседанието на Координационното звено по Механизма за съвместна работа на институциите по обхващане и задържане в образователната система на деца и ученици в задължителна предучилищна и училищна възраст, предаде БТА. Бисер Петков напомни, че наличието на актуална национална стратегия за детето се изисква от ресорния закон и това е базата за осъществяване на държавна политика в тази област. Затова, след края на май, когато надявам се обстановката да бъде по-нормална за диалог, да можем да продължим работата в посока на преработка на предложения проект на Национална стратегия за детето, каза министърът. Той изтъкна, че проектът й, който е бил на обществени консултации, явно е предизвикал страхове и опасения. Основателни или не, за нас това е важно, че трябва да се преработи, да се успокоят страстите, да се разсеят опасенията, каза министърът и изрази съжаление за наличието на доста спекулативни по думите му интерпретации и неверни, фалшиви новини, свързани с проекта на стратегия. Той изтъкна, че това е важен документ, по който ще се търси максимално съгласие. В отговор на въпрос Бисер Петков съобщи, че на около 17 000 семейства са спрени месечните помощите за деца, заради непосещение на децата им на училище. Социалният министър напомни и за предложени промени в Наредбата за целевите помощи за отопление, които вече са на обществено обсъждане, с които се предлага по-ограничен достъп до целевите помощи за отопление за родители на деца на възраст от пет до 16 години, ако децата не посещават училище, без да се лишават от тях. До вчерашна дата 2030 граждани на трети държави са получили регистрация като сезонно заети, ръстът спрямо същия период на миналата година е два пъти, съобщи министърът. През миналата година регистрираните за сезонна заетост до 90 дни за същия период са били 1175. Преобладават гражданите от Украйна - те са 1470 от регистрираните 2300. Министърът подчерта, че в началото на активния туристически сезон нуждата от сезонна работна ръка е очевидна. Още миналата година пролича сериозно търсене на вносна работна ръка , като близо 8000 бяха регистрираните сезонни работници, посочи Бисер Петков. В Агенцията по заетостта е създадена организация за бърза обработка на заявленията, които постъпват от работодателите за регистриране на сезонни работници, както и за другия режим за разрешение за сезонна заетост между три и девет месеца. По втория режим има около 340 издадени разрешения към вчерашна дата. Министърът припомни, че от 14 март вече се прилага спогодбата за регулиране на трудовата миграция между България и Молдова, като Агенцията по заетостта е направила необходимото да популяризира възможностите, които дава за наемане на работна ръка от Молдова. Има значителен брой заявки за близо 400 молдовски работници по спогодбата, като те се изпращат на обществения посредник от молдовска страна. Очаква се скоро да влезе в сила и спогодбата с Армения, а в началото на юни да почнат преговорите с Украйна за подписване на спогодба за регулиране на трудовата миграция.", "date": "2019.05.15", "title": "Бисер Петков: На около 17 000 семейства са спрени месечните помощи за деца"}
{"url": "https://www.24chasa.bg/novini/article/7454646", "text": "Колегите от БСП показаха за пореден път, че за тях домогването до властта е много по-важно от проектите за града. Това заяви днес пред журналисти кметът на София Йорданка Фандъкова, помолена да коментира твърдението от вчера на председателя на БСП-София Калоян Паргов, че ЕК е спряла проекта на Столичната община за финансиране на строежа на завода за изгаряне на RDF, предаде БТА.  В тази политическа кампания беше премината многократно границата между манипулациите, пропагандата и откровените лъжи, посочи Фандъкова. Колегите от БСП видяха, че дори ЕК се налага да опровергае една фалшива новина, тиражирана с предизборни цели. Това е тежък обект, БСП го критикува миналата година, след като преди това подкрепяше изграждането на модерна инсталация за производство на енергия от отпадъци, отбеляза кметът. По думите на кмета това е тежка и важна за града задача, която тя не би си позволила да свързва с каквито и да е политически цели. По проекта работим голям екип, за да можем да отговорим на всички изисквания на ЕК, посочи Фандъкова. Тя изказа специални благодарности на комисарите по регионално развитие и конкурентоспособност, които отговорно са откликнали на молбите за срещи от българска страна. Кметът припомни, че Столичната община работи заедно с министерствата на екологията и на финансите, както и с експертите на ЕК. Кметът каза още, че винаги когато има подобен разнобой, финансиращите органи гледат на страната ни с друго око. Не може проектите на България, на София, които изискват консенсус да се включват в партийна битка с много краткосрочни политически дивиденти, подчерта Йорданка Фандъкова.", "date": "2019.05.15", "title": "Фандъкова: От БСП показаха, че за тях домогването до властта е много по-важно от града"}
{"url": "https://www.24chasa.bg/novini/article/7454651", "text": "\"Гугъл\" ще започне да показва повече реклами тази година на основната страница на смартфон приложението си, в Google Maps и сред резултатите от търсене на изображения. Това съобщи компанията, цитирана от агенция \"Ройтерс\". Обяснението е, че търсачката иска да улесни потребителите в откриването на нови продукти, заяви вицепрезидентът Оливър Хекман. Рекламите на основната страница на приложението на \"Гугъл\" се появяват в колона, наречена Discover, подобна на новинарския поток във \"Фейсбук\". Миналата година над 800 млн. души са използвали Discover месечно, информира  При изображенията рекламите ще се появяват под формата на галерия, а в картографското приложение ще се предлагат сред резултатите от търсенето, по описанията на маршрута и по време на навигацията.", "date": "2019.05.15", "title": "\"Гугъл\" ще показва реклами при търсенето на изображения и в Google Maps"}
{"url": "https://www.24chasa.bg/novini/article/7454671", "text": "След споразумението между Европейския парламент и Съвета за бюджета на ЕС за 2019 г. Европейската комисия предлага да се добавят 100 милиона евро за водещите програми на ЕС „Хоризонт 2020“ и „Еразъм+“. Тези допълнителни средства ще спомогнат за укрепването на реакцията на ЕС на ключови предизвикателства, като изменението на климата и допълнителното адаптиране на образованието към потребностите на пазара на труда. Това съобщиха от пресцентъра на Европейската комисия. 80 милиона евро от тези допълнителни 100 милиона ще отидат за свързаните с климата научни изследвания в рамките на „Хоризонт 2020“, програмата за научни изследвания и иновации на ЕС. Парите ще допринесат за амбициозната цел 35 % от бюджета на „Хоризонт 2020“ да бъдат отделени за свързани с климата изследвания. Останалите 20 милиона евро ще се изразходят за подкрепа на програмата на ЕС в областта на образованието, обучението, младежта и спорта в Европа — „Еразъм+“. Тези допълнителни средства ще спомогнат и за изграждането на европейски университети — нова инициатива на ЕС и крайъгълен камък на европейското образователно пространство до 2025 г. До 2021 г. ЕС иска да създаде 12 европейски университета, в които студентите ще могат да придобият диплома чрез комбиниране на обучение в различни държави от ЕС. Днешното предложение трябва да бъде одобрено от Европейския парламент и Съвета.", "date": "2019.05.15", "title": "ЕК предлага още 100 млн. евро по две програми"}
{"url": "https://www.24chasa.bg/novini/article/7454681", "text": "Съюзът на съдиите в България (ССБ) е злоупотребил с имената на петима от членовете на Съдийската колегия на Висшия съдебен съвет (ВСС) като ги е включил през септември 2018 г. в \"актуален списък\" с членове на съсловната организация. Това става ясно от писмения отговор на петимата кадровици до   В него Цветинка Пашкунова, Севдалин Мавров, Красимир Шекерджиев, Олга Керелска и Драгомир Кояджиков посочват, че не са запознати с актуалния списък на членове на ССБ и правят важното уточнение, че \"от встъпването ни в длъжност като членове на ВСС и към настоящия момент не сме заплащали задължителния членски внос към съсловната организация\". Миналия петък \"Правен свят\" разкри, че за да създава впечатление за широко влияние сред съдийската общност, ръководството на ССБ умишлено е оставило в списъците си с членове на организацията петимата бивши съдии, които от октомври 2017 г. са напуснали съдебната система, защото са избрани за членове на ВСС. Същото се отнася и до главния съдебен инспектор Теодора Точкова, която се оказа, че не е плащала членски внос към организацията от април 2015 г., когато е избрана от парламента и напуска съдебната система. На практика се оказва, че ръководството на ССБ не спазва разпоредбите на чл. 20.4 от собствения си Устав, според който плащането на членския внос е задължително условие за присъствие на даден съдия, било той действащ или бивш, в организацията. Проверка на \"Правен свят\" установи, че имената на главния съдебен инспектор и на петимата членове на Съдийската колегия присъстват в списъка от 582 членове, който предишният председател на организацията Атанас Атанасов е трябвало да представи пред Регистъра на юридическите лица с нестопанска цел, за да може да се осъществи вписването на неговия наследник – Калин Калпакчиев. Освен, че става въпрос за допуснато нарушение на Устава, поведението на ръководството на ССБ към кадровиците и към главния съдебен инспектор е крайно неетично, защото очевидно последните не са били информирани, че членството им в организацията не е прекратено служебно. Нещо, което е следвало да се осъществи, при положение, че не са заплащали задължителния месечен членски внос. В същото време включването им в официален документ на ССБ може да се окаже проблем и в работата им по конкретни кадрови и/или дисциплинарни решения. В даден момент всеки магистрат, който бъде засегнат от решение на ВСС или ИВСС, може да го атакува по съдебен ред, като за основание посочи конфликт на интереси с присъствието на имената на кадровиците или на съдебния инспектор сред членовете на една от съсловните организации в съдебната власт. Макар че още в петък \"Правен свят\" отправи писмено запитване до ръководството на ССБ, с оглед на изнесените данни за наличието на \"мъртви души\" сред членовете им, за момента отговор няма. Това донякъде е обяснимо заради факта, че разкритието хвърля съмнение върху легитимността на ръководството на организацията и решенията, които взима. В същото време вече пети ден на официалния сайт на ССБ липсва каквато и да е информация за насроченото за 10 и 11 май 2019 г. годишно Общо събрание на съсловната организация, което би трябвало да се е провело във Велико Търново. Засекретяването на информацията за най-важното организационно събитие на ССБ за годината е прецедент, още повече, че в предишни години на подобни мероприятия са присъствали и журналисти, приемани са декларации и са публикувани информационни дописки, придружени със снимков материал. Така не е ясно и при какъв кворум се е провело това Общо събрание. За сравнение – на предишното такова, състояло се през ноември 2018 г. в столицата, на което за председател бе избран бившият кадровик Калин Калпакчиев, със затруднение са се регистрирали около стотина души, което прави около 5% от действащите съдии у нас.", "date": "2019.05.15", "title": "\"Правен свят\": ССБ е злоупотребил и с имената на петима кадровици от ВСС"}
{"url": "https://www.24chasa.bg/novini/article/7454692", "text": "Изданията на онлайн енциклопедията Уикипедия на всички езици бяха блокирани в Китай преди деликатната годишнина от протестите на площад \"Тянанмън\", предаде ДПА. По-рано бе ограничен достъпът до версията на Уикипедия на китайски, но сега в Китай са недостъпни и други издания на онлайн енциклопедията, предава БТА. Интернет изследователи от управлявания от организация в САЩ \"Открит център за наблюдение на намесата в мрежата\" казаха по-рано този месец, че изданията на Уикипедия на няколко езика са забранени от април. Забраната е наложена преди 30-ата годишнина от смъртоносните протести на пекинския площад \"Тянанмън\" на 4 юни 1989 г. Китайското правителство смята това събитие за доста деликатно от политическа гледна точка и засилва цензурата всяка година около тази дата, отбелязва ДПА. Фондация \"Уикимедия\", която управлява Уикипедия, по-рано потвърди, че версиите на нейния уебсайт на всички езици са блокирани в Китай. Онлайн енциклопедията се присъединява към Гугъл, Туитър, Ютюб, Фейсбук, УотсАп и други, до които Китай е спрял достъпа. Интернет страниците на правозащитни организации и медии като \"Ню Йорк таймс\" и \"Уолстрийт джърнъл\" също са забранени в Китай.", "date": "2019.05.15", "title": "Спряха достъпа до Уикипедия на всички езици в Китай"}
{"url": "https://www.24chasa.bg/novini/article/7454675", "text": "Хирурзи извадиха 116 пирона от стомаха на индиец, откаран в болница с болки в стомаха, съобщи в. \"Дейли мейл\". Бхола Шанкар от Бунди, Раджастан, който е на 43 години, бил опериран по спешност веднага след като станала готова рентгеновата снимка. Лекарите казаха, че той има късмет да е жив. Те не могат да си обяснят как 5-сантиметровите пирони не са пробили стомаха и червата му, предава БТА. Бхола Шанкар е с психично заболяване. Той е пазел в тайна навика от роднините си. Те са го виждали да дъвче и други метални предмети, включително и жица, но не са предполагали, че ги гълта. Въпреки дългата операция пациентът се възстановява нормално. През 2017 г. хирурзи извадиха 693 пирона от стомаха на друг индиец, също психично болен.", "date": "2019.05.15", "title": "Извадиха 116 пирона от стомаха на индиец"}
{"url": "https://www.24chasa.bg/novini/article/7454716", "text": "51-годишен италианец е загиналият при катастрофата на пътя Плевен – Бяла, съобщиха от МВР – Велико Търново. В катастрофата, станала вчера, в землището на с. Масларево са се ударили лек автомобил \"Пежо\", управляван от 51-годишен италиански гражданин и товарен автомобил \"Скания\", управляван от 51-годишен мъж от град Смядово. В резултат на това на място е загинал водачът на лекия автомобил. Другият водач е настанен за лечение във великотърновската болница, с опасност за живота. Причините за произшествието са в процес на изясняване. На двамата водачи са взети кръвни проби за химичен анализ. По случая е започнато досъдебно производство.", "date": "2019.05.15", "title": "Италианец е загиналият в тежката катастрофа между кола и ТИР вчера"}
{"url": "https://www.24chasa.bg/novini/article/7454680", "text": "Новата учебна година в училищата в Турция ще започне на 9 септември, съобщи днес турският министър на образованието Зия Селчук, цитиран от телевизия СиЕнЕн-Тюрк. Селчук, който обяви графика за учебния процес и ваканциите за учебната 2019-2020 г., съобщи, че лятната ваканция на децата ще бъде намалена с две седмици - от 13 на 11 седмици. Учебната година (2019-2020) ще приключи на 19 юни, предава БТА. Учениците в Турция ще имат и три междинни ваканции - есенна (през ноември), междусрочна (от края на януари до началото на февруари) и пролетна (през април). В новия план на министерството на образованието на Турция се предвиждат повече дейности в училищата в сферите на науката, културата, изкуството и спорта, информира СиЕнЕн-Тюрк.", "date": "2019.05.15", "title": "Новата учебна година в Турция ще започне на 9 септември"}
{"url": "https://www.24chasa.bg/novini/article/7454738", "text": "Окръжна прокуратура – Бургас предаде на съд Петър П. Той е обвинен за това, че на 18.06.2016 г. срещу 19.06.2016 г. в гр. Бургас, пл. „Царица Йоана“, в градинката до ж.п. гара Бургас, при условията на опасен рецидив и по хулигански подбуди умишлено умъртвил Николай Г. като му нанесъл множество силни удари с ръце и крака (юмруци и ритници) по главата и лицето. Това съобщиха от прокуратурата. В следствие той е причинил на пострадалия черепно-мозъчна травма и изпадане в кома, продължила до смъртта му, настъпила на 03.07.2016 г., като убийството е извършено по особено мъчителен начин за пострадалия и с особена жестокост.  Окръжен съд – Бургас е насрочил заседанието си за 16.05.2019 г.", "date": "2019.05.15", "title": "Съдят мъж, пребил друг до смърт в парк в Бургас"}
{"url": "https://www.24chasa.bg/novini/article/7454748", "text": "Правителството на Ирак е решило да закупи от Русия зенитни ракетни системи С-400. Това съобщи днес иракският посланик в Москва Хайдар Мансур Хади, цитиран от ТАСС и БТА. Той говори на пресконференция за резултатите от осмото заседание на междуправителствената руско-иракска комисия по търговията, икономическото и научно-техническото сътрудничество, което се състоя в Багдад от 23 до 25 април. \"Що се отнася до зенитните ракетни системи, иракското правителство взе решение. То иска да закупи С-400\", каза посланикът.", "date": "2019.05.15", "title": "Ирак ще купи от Русия зенитни ракетни системи С-400"}
{"url": "https://www.24chasa.bg/novini/article/7454766", "text": "Окръжна прокуратура – Бургас предаде на съд Костадин Х. Той е обвинен за това, че на 16.03.2018 г. в гр. Бургас, на пешеходна пътека, находяща се на бул. „Александър Георгиев – Коджакафалията“ в посока бул. „Захари Стоянов“, при управление на автобус марка „Соларис“, нарушил правилата за движение по пътищата и по непредпазливост причинил смъртта на жена, настъпила на 25.03.2018 г. в УМБАЛ – Бургас, в следствие на тежка черепно-мозъчна травма, която довела до мозъчен оток и кома – престъпление по чл.343, ал.3, предл. последно, б.„б“, предл. първо, вр. ал.1, б.„в“, вр. чл.342, ал.1от НК. Окръжен съд – Бургас е насрочил заседанието си за 16.05.2019г.", "date": "2019.05.15", "title": "Съдят шофьор, блъснал фатално жена на пешеходна пътека в Бургас"}
{"url": "https://www.24chasa.bg/novini/article/7454773", "text": "До момента няма нито един подаден сигнал на открития в МВР телефон за изборите, каза вътрешният министър Младен Маринов пред вътрешната комисия към НС. Той припомни, че още през април е създаден оперативен щаб за изборите. Той пък от своя страна се грижел за сигурността и начина, по който ще се извозват бюлетини. За сигурността на изборите са заделени 4,7 млн лева, припомня БТА. На граничните пунктове вече е създадена оргаизация за бързо преминаване по време на трите почивни дни. А пожарната е проверила над 2000 обекта. В близо 400 от тях имало нарушения.", "date": "2019.05.15", "title": "Маринов: До момента няма подаден сигнал на открития в МВР телефон за изборите"}
{"url": "https://www.24chasa.bg/novini/article/7454744", "text": "Възхваляват Васил Левски и съратника му поп Слави Неделчев Преди 150 години - през февруари 1869 г., дяконът Васил Левски минал пред село Долно Сахране, днес в община Павел баня, а по неговите указания три месеца по-късно местните създали таен революционен комитет. За тези събития разказва откритата в селото паметна плоча, освети я днешният свещеник Борис Замтиков. Освен лика на Васил Левски, върху плочата е запечатан и образът на някогашния тукашен свещеник поп Слави Неделчев, в чийто дом някога отседнал дякон Левски при тайната си визита в селото. По-късно свещеникът оглавил революционния комитет в Долно Сахране, а в мазата на къщата му организирали тайна работилница за оръжие. След Освобождението благодарение на свещеника още в първите свободни градини селото се сдобива с нова черква, училище и читалище. Турците също имали респект от попа, когото наричали \"карапапаз\" - черния поп. На тържеството при откриването на плочата неговата далечна родственица Марина Захариева припомни, че в селото им го тачели и заради това, че свещеникът пренебрегнал традицията и кръстил двамата си първородни синове на светите братя Кирил и Методий. Чак когато се родил третият син, му дал името на баща си Дечо. Сега признателните потомци събраха пари, с които възстановиха малката паметна плоча, съществувала преди години върху стената на двора, в който била поповата къща. \"Хората събраха 153,12 лв. Остналите пари додадоха местни бизнесмени, сред които най-щедър бе Кольо Събчев. С работа активно се включи Кирил Иванов, потомък на поп Слави. Тъй като парите надхвърлиха необходимите за плочата 400 лева, с останалите направихме детски люлки в центъра на селото\", разказа пред \"24 часа\" кметът на Долно Сахране Христо Калчев. Сега той се е заел да организира ремонта на часовника, чийто стрелки днес са застинали върху кулата на местното читалище. За целта са поканили майстор чак от Видин.", "date": "2019.05.15", "title": "В Долно Сахране хората събраха пари за паметна плоча, останаха и за люлки"}
{"url": "https://www.24chasa.bg/novini/article/7454819", "text": "Турският президент Реджеп Тайип Ердоган и руският му колега Владимир Путин са се договорили за това, че колкото е възможно по-скоро трябва да се събере работна група за Северозападна Сирия. Това съобщи днес турският външен министър Мевлют Чавушоглу, цитиран от Ройтерс и БТА. При последната атака на сирийската армия и съюзниците й по сирийската провинция Идлиб и околни райони над 150 хиляди души бяха принудени да напуснат домовете си, обяви ООН. Според други представители и спасители над 120 души са били убити. Чавушоглу посочи, че атаките на сирийските правителствени сили пречат на перспективите за формирането на конституционна комисия на Сирия.", "date": "2019.05.15", "title": "Ердоган и Путин са се договорили скоро да съберат работна група за Сирия"}
{"url": "https://www.24chasa.bg/novini/article/7454400", "text": "В тунел „Траянови врата“ на АМ „Тракия“ ще се изгради уникална за България система за автоматична идентификация на пътните инциденти, каквато до момента не е правена у нас. Това съобщи председателят на Управителния съвет на Агенция „Пътна инфраструктура“ Георги Терзийски пред участниците в Международния форум по пътна безопасност и иновации „Нови технологии и добри европейски и световни практики“. Той се организира от Браншовата асоциация „Пътна безопасност“ и Международната пътна федерация (IRF). Това съобщиха от пресцентъра на АПИ. Председателят на АПИ посочи, че за повишаване безопасността на движение по основната пътна комуникация между София и Бургас в момента се провежда обществена поръчка за изпълнител при изграждането на интелигентна транспортна система на автомагистралата. Индикативната стойност на новия и иновативен за пътната администрация проект е над 7 млн. лв., а средствата са осигурени от фондовете на Европейския съюз. В момента тръжната комисия разглежда техническите предложения на кандидатите и в следващите седмици предстои отваряне на ценовите оферти и класиране на кандидатите. Предвижда се в тунел „Траянови врата“ да бъде изградена система, която ще позволи чрез подвижни бариери да се управлява и пренасочва трафикът в една от двете тунелни тръби, така че при настъпване на инцидент в едната тръба, трафикът да се пренасочва по другата. Съоръжението ще бъде с ново LED осветление, електронни информационни табели, светофарни уредби, метеорологични станции при порталите на съоръжението и др. На автомагистралата ще бъдат монтирани и 40 бр. електронни информационни табели по 20 бр. във всяка посока. Чрез тях шофьорите в реално време ще се информират за възникнало събитие на пътя, което е бърза, надеждна и високотехнологична възможност за навременно уведомяване на шофьорите за актуалната пътна обстановка, въведените ограничения и алтернативните маршрути. За първи път ще бъдат монтирани и камери за измерване на средна скорост и мониторинг на трафика на определени участъци от АМ „Тракия“, като целта е повишаване безопасността на движение и спазване на ограниченията на скоростта. Друга новост ще е монтирането на сензори за претегляне на моторните превозни средства в движение. По този начин ще се филтрират претоварените превозни средства и ще се даде възможност за извършването на повече на брой, по-бързи и по-ефективни проверки. Председателят на АПИ представи пред участниците във форума 5-те големи и ключови за безопасността на движение инфраструктурни проекти, които пътната агенция ще реализира в следващите години - доизграждането на автомагистралите „Струма“ и „Хемус“, на „Русе - Велико Търново“, Видин - Ботевград и София - Калотина, чиято обща прогнозна стойност е над 7 млрд. лв. Убеден съм, че с реализирането им в пъти ще се повиши безопасността на движение, заяви Терзийски. Той подчерта, че днес, никой ни си спомня за т. нар. „Отсечка на смъртта“ както се наричаше участъкът от второкласния път II-66 по направлението Стара Загора - Сливен. С изграждането на автомагистрала „Тракия“ в участъка между Стара и Нова Загора преди близо 7 години от черната статистика отпадна тази конфликтна точка, която години наред вземаше жертви при тежки катастрофи. След пускането на магистралния участък през 2012 г. по направлението няма нито един тежък инцидент със загинал, докато година преди това през 2011 г. жертвите са 5. Последната статистика на МВР за 2018 г. също показва, че най-малко пътни инциденти стават на автомагистралите. От общо 2477 тежки пътно-транспортни произшествия през миналата година 268 са били на автомагистрални участъци, а тежките инциденти на пътища първи и втори клас са между два и три пъти повече. По време на форума заместник – министърът на регионалното развитие и благоустройството Валентин Йовев изтъкна, че за подобряване на пътната безопасност основна роля има добре подготвената и достатъчно издържана нормативна и регулаторна база, предпоставяща високи критерии и изисквания към всички отговорни страни в процеса на изграждане и експлоатация на пътищата и в същото време непрекъснато повишаващ се контрол за изпълнението на тези критерии. Заместник – регионалният министър съобщи, че експерти от МРРБ и АПИ разработват Програма за обезопасяване на неподвижните препятствия в крайпътното пространство, в която ще бъдат набелязани конкретни мерки за повишаване на безопасността по автомагистралите, скоростните пътища и тези от първокласната и второкласната пътна мрежа. Наред с това се подготвят промени в Закона за пътищата с оглед разширяване обхвата на одитите за пътната безопасност върху всички републикански и общински пътища, обясни още Йовев и допълни, че с тези промени ще се регламентира участието на одитор по пътна безопасност в инспекциите на пътищата в експлоатация за установяване на свързаните с пътната безопасност характеристики и предотвратяването на произшествия. Очаква се тези промени да бъдат внесени за разглеждане от Министерски съвет до средата на тази година. Предстоят промени и в Наредбата за установяване и обезопасяване на участъците с концентрация на пътно-транспортни произшествия и за категоризиране безопасността на пътищата, с цел прецизиране на Методиката за установяване на по-рисковите участъци, стана ясно още по време на форума. Заместник – министърът на регионалното развитие съобщи, че експерти от МРРБ и АПИ подготвят и Наредба за ограничителните системи по пътищата, като новото тук е, че тя ще обхваща не само републиканските, но и общинските пътища в страната. Обмисля се и въвеждането на нови предупредителни знаци на пътя: за образуване на задръстване; за намалена видимост; за настъпило пътно-транспортно произшествие.", "date": "2019.05.15", "title": "АПИ: В тунел „Траянови врата“ ще изградим уникална система за идентификация на пътните инциденти"}
{"url": "https://www.24chasa.bg/novini/article/7454404", "text": "На 14 май около 3 часа от спешното приемно отделение на университетската болница \"Канев“ в Русе е постъпило обаждане за жена, потърсила лекарска помощ след побой, предава Канал 3. Изпратените на място служители от Второ РУ са установили, че става въпрос за 57-годишна русенка. Според първоначално събраната информация тя била нападната същата нощ около 2 часа, когато се прибирала към дома си. Престъплението се е случило в русенския квартал \"Чародейка“ на стълби до гаражни клетки, близо до пешеходния светофар на бул. \"Хр.Ботев\", където я е застигнал мъж, съборил я на земята и започнал да я рита. После той пребъркал джобовете й, взел сумата от 3.80 лв, връзка с ключове и избягал. Образувано е досъдебно производство. Извършителят се издирва по даденото описание.", "date": "2019.05.15", "title": "Мъж издебна жена в Русе, свали я на земята и я рита за 3,80 лева"}
{"url": "https://www.24chasa.bg/novini/article/7454399", "text": "Варненската АГ болница \"Проф. д-р Д. Стаматов\" бе ремонтирана основно и беше закупена нова техника за повечето отделения. Ремонт в единствената извън столицата специализирана акушеро-гинекологична болница в трето ниво по компетентност по неонатология, не бе правен повече от 20 години. Средствата за закупуването на апаратура, реновация на сградния фонд и изграждането на външен асансьор, в размер на 1 239 841 лв., бяха отпуснати от бюджета на Община Варна. \"За мен и целия екип на лечебното заведение е от изключителна важност да разполагаме с модерна апаратура, за да може да отговорим адекватно на нуждите на нашите пациентки. Смятаме, че освен навременна и адекватна медицинска помощ те се нуждаят и от приятни битови условия за престоя си. С отпуснатите средства успяхме да закупим комбиниран стерилизатор, хистероскопско оборудване, високоспециализирана апаратура за патоанатомичната лаборатория, пациентски монитори и др. Реновирахме родилно отделение, реанимация, операционни зали, гинекологично отделение, неонатологично отделение. Изцяло се ремонтираха покривите на високото и ниското тяло на сградата и съвсем скоро ще стартира изграждането на външния асансьор\", каза директорът на болницата проф. Емил Ковачев. През цялата 2018-а година в АГ болницата са родени 2278 деца. От началото на тази година до сега лекарите и акушерките са помогнали при раждането на 685 бебета. Водосвет за здраве и успехи на лекарите, сестрите, акушерките и техните пациенти отслужи Варненският и Великопреславски митрополит Йоан.", "date": "2019.05.15", "title": "Ремонтираха най-голямата АГ болница в Североизточна България"}
{"url": "https://www.24chasa.bg/novini/article/7454401", "text": "Правителството отпусна еднократна държавна парична награда за проявена лична доблест при изпълнение на обществен и граждански дълг на 15 военнослужещи от военно формирование 28330 – Смолян. Военнослужещите участваха в спасителните действия във връзка с усложнената зимна обстановка и обявеното бедствено положение в област Смолян през месец януари 2019 година. Предложените за награда военнослужещите са участвали в почистване на прохода Смолян-Пампорово, пробиване и почистване на прохода Смолян - Превала - Стойките и почистване на паднали дървета по 12 часа на денонощие при минус 15 градуса и непрекъснат снеговалеж. Една част от тях - шофьори, са извозвали останалия личен състав за почистване на проходите и са помагали за извличане на закъсала техника в снега, като са осигурявали и работата на останалата специализирана техника. Друга част от военнослужещите са провели спасителна акция до село Мугла за пробиване на пътя и снабдяването с продукти от първа необходимост, хляб, лекарства и горива за населението на селото. Одобрените допълнителни разходи по бюджета на Министерския съвет за 2019 г. за изплащане на паричните награди е в размер на общо 9000 лева.", "date": "2019.05.15", "title": "Награждават 15 военни за работата им по време на бедственото положение в област Смолян през януари"}
{"url": "https://www.24chasa.bg/novini/article/7454431", "text": "България ще предостави хуманитарна помощ за справяне с хуманитарните кризи в Сирия и Йемен в размер на 293 375 лв., реши правителството на днешното заседание. Финансирането ще бъде осигурено от средствата по бюджета на Министерството на външните работи, предназначени за развитие и хуманитарна помощ. От средствата най-голям дял ще бъде насочен към Сирия и региона, в които има голям брой сирийски бежанци - там ще бъдат разпределени 195 583 лв. На Йемен ще бъде отпусната помощ в размер от 97 792 лв. Предоставената от българската страна хуманитарна помощ е част от усилията на международната общност за подпомагане на региона и подобряване на условията на живот на населението. Средствата ще бъдат използвани от Службата на ООН за координация на хуманитарните дейности и Световната продоволствена програма.", "date": "2019.05.15", "title": "България ще предостави 293 375 лева за населението на Сирия и Йемен"}
{"url": "https://www.24chasa.bg/novini/article/7454438", "text": "Правителството одобри допълнителни разходи в размер на 1 514 400 лв. по бюджета на Министерство на икономиката за 2019 г. Средствата са необходими за участието на България в Световното универсално изложение ЕКСПО 2020 в Дубай, което ще се проведе от 20 октомври 2020 до 10 април 2021 г.", "date": "2019.05.15", "title": "1 514 400 лева се отпускат за участието на България в Световното изложение в Дубай"}
{"url": "https://www.24chasa.bg/novini/article/7454420", "text": "30-годишен мъж е заподозрян в закана за убийство към съпругата си, с която били разделени. Това съобщиха от силистренската полиция. Вчера жената се намирала в Дулово, където мъжът пристигнал, отправил ѝ закана за убийство и насила я отвел с автомобила си в селище в съседна област,  Случаят е поет от пристигнал на адреса полицейски екип. Образувано е досъдебно производство.", "date": "2019.05.15", "title": "Разярен мъж отвлече съпругата си край Дулово"}
{"url": "https://www.24chasa.bg/novini/article/7454392", "text": "Ако се чудите от къде идва патосът на т. нар. либерални радетели за човешки права и свободи и лекотата, с която обвиняват в расизъм, то тази статия дава отговор. Историята ми се стори толкова невероятна, че проверих цитирания източник bbc.co.uk и за моя изненада се оказа, че такава статия съществува. Какъв е изводът за всеки представител на мнозинството? Това написа във фейсбук съпругата на вицепремиера Томислав Дончев - Светлана по повод скандал във Вашингтон, предизвикан от сандвич и пост в туитър. В статията, която цитира Дончева, се разказва как чернокожа жена е снимана, докато управлява метрото във Вашингтон и яде сандвич. Храната и напитките са забранени в метрото в американската столица, въпреки че полицията не следва стриктно спазването на правилата. Наташа Тайнс публикувала снимката в Twitter на 10 май с текст, че се надява работодателя на жената да вземе мерки, защото гражданите биват предупреждавани редовно да не ядат в метрото, а техен служител го прави, докато е в униформа. Последвали хиляди коментари в Twitter, като някои защитават публикацията на писателката, но повечето я обвиняват в расизъм. Издателството, което трябвало да публикува дебютната книга на Тайнс обяви че прекратява договора ѝ. През уикенда книгата, която трябваше да излезе всеки момент, беше тежко критикувана в интернет форуми. Тайнс, която е служител на Световната банка, изтрила туита си, закрила личния си уебсайт и настроила всичките си профили в социалните мрежи в частен режим. Не в ясно дали служителката на метрото е била наказана. \"Ако случайно видим представител на малцинство да нарушава някакво правило, непременно да си отклоним погледа, да подминем и да се молим да не е видял укора в очите ни - иначе обвинението в расизъм ни е в кърпа вързано. Shame, shame, shame! (бел.ред. \"срам\" от английски)!\", написа още във фейсбук по темата Дончева. ", "date": "2019.05.15", "title": "Светлана Дончева: Ако видим представител на малцинство да нарушава правило, да отклоним поглед. Срам!"}
{"url": "https://www.24chasa.bg/novini/article/7454450", "text": "Министерският съвет прие промяна на Наредбата за реда за класифициране на растенията и веществата като наркотични. С промяната се транспонира в националното законодателство Директива (ЕС) 2017/2103 на Европейския парламент и на Съвета от 15 ноември 2017 г. за изменение на Рамково решение 2004/757/ПВР на Съвета с цел включване на нови психоактивни вещества в определението за „наркотици“ и за отмяна на Решение 2005/3 87/ПВР на Съвета. Въвеждат се дефиниции за „ново психоактивно вещество“ и „препарат“ в съответствие с понятията в Директива (ЕС) 2017/2103. Поставят се под контрол и нови седем вещества чрез включването им в Списък I - „Растения и вещества с висока степен на риск за общественото здраве, поради вредния ефект от злоупотребата с тях, забранени за приложение в хуманната и ветеринарната медицина“. Веществата се включват в Списък I в изпълнение на европейски актове - решения за изпълнение на Съвета на ЕС за въвеждане на мерки за контрол по отношение на нови психоактивни вещества и във връзка с решение на Комисията по наркотичните вещества към ООН, с което се поставят под международен контрол нови вещества чрез включване в списъците на Единната конвенция на ООН по упойващите вещества и Конвенцията за психотропните вещества. Очакваният резултат от предлаганите промени е адаптиране на националната нормативна уредба към новата регламентация, въведена с Директива (ЕС) 2017/2103, както и ограничаване риска от злоупотреба с класифицираните като наркотични вещества.", "date": "2019.05.15", "title": "Променят реда за класифициране на растенията и веществата като наркотични"}
{"url": "https://www.24chasa.bg/novini/article/7454439", "text": "Испанската спасителна служба е евакуирала екипажа на товарния кораб \"Гранде Еуропа\", транспортиращ автомобили и плаващ под италиански флаг, който се е запалил днес на 25 километра южно от град Палма на испанския остров Майорка, предаде Ройтерс, като се позова на нейно съобщение в Туитър. Четиринайсет членове на екипажа са били евакуирани от кораба, докато останалите са останали на борда и помагат за изгасянето на огъня, предава БТА. Два хеликоптера и три плавателни съда участват в спасителната операция. Причината за пожара засега не е установена.", "date": "2019.05.15", "title": "Товарен кораб се запали край Палма де Майорка"}
{"url": "https://www.24chasa.bg/novini/article/7454472", "text": "Парламентът прие Доклад за състоянието на отбраната и въоръжените сили на Република България през 2018 г. В доклада на Комисията по отбрана се посочва, че основният извод в документа е, че състоянието на отбранителните способности позволява на българските въоръжени сили да изпълняват задачите си по мисиите, произтичащи от конституционните задължения, но с ограничения. Ограниченията са свързани с разполагаемия ресурс, състоянието на въоръжението и бойната техника и сроковете за реализация на проектите за модернизация. Запазват се високи нивата на некомплекта от военнослужещи, но усилията за набиране и задържане на подготвен личен състав започват да дават резултат. Увеличението на заплатите на военнослужещите и очакваното следващо увеличение се отразяват положително върху мотивацията на военнослужещите, предава БТА. По мисия \"отбрана\" в доклада се акцентира върху подготовката на въоръжените сили и усилията за поддържане на въоръжението и бойната техника за изпълнение на задачите. През 2018 г. са проведени 301 учения, което е с 4 процента повече от предходната година. По мисия \"Подкрепа на международния мир и сигурност\" формирования и отделни военнослужещи са участвали в 11 мисии и операции зад граница с общо 1420 души, което е повишение от 47 процента. По мисия \"Принос към националната сигурност в мирно време\" формирования от Българската армия са участвали в 103 операции в подкрепа на населението при бедствия с общо около 728 военнослужещи и 229 единици техника. Проведени са и 85 операции по неутрализиране на невзривени бойни припаси. През 2018 г. разходите за отбрана са в размер на 1 592 880 000 лв. и представляват 1,48 процента спрямо БВП за 2018 г. Наблюдава се увеличение на реално изразходваните средства с 0,2 процента от БВП спрямо 2017 г. Тази цифра е близо, но не достига заложеното за годината в Националния план за повишаване на разходите за отбрана на 2 процента от БВП до 2024 г. Причината е, че не са изразходени заложените в централния бюджет средства за трите основни модернизационни проекта на въоръжените сили. Голяма част от тези средства са пренасочени към ремонт и възстановяване на въоръжение и бойна техника. През 2019 г. усилията ще бъдат насочени към по-нататъшно развитие на Министерството на отбраната като модерна институция и изпълнение на дейностите по Програма 2020 и План 2020. Започнал е Стратегически преглед на отбраната, за което са отдадени организационните заповеди по направленията на прегледа и се очакват основните изводи към септември 2019 г., се посочва още в доклада.", "date": "2019.05.15", "title": "Парламентът прие Доклад за състоянието на отбраната и въоръжените сили"}
{"url": "https://www.24chasa.bg/novini/article/7454471", "text": "От 23 до 26 май предстоят избори за Европейски парламент. За последен път такива имаше преди 5 години; мнозина тогава виждаха Европа като кротък рай, в който цари социална справедливост, народите мирно си пийват бира, а политиците умело намират компромиси и контролират протестната дейност. През изтеклото петилетие много неща в Европа се промениха. Миграционни вълни промениха цвета и гласа на европейските улици. Все по-силно се чува възмущението на местните от това, че милиони неканени гости безочливо посягат към социалната им кошница, отнемат работните им места, притесняват европейските деца по училищата. Недоволството се изостря от нежеланието на мигрантите да се приспособят към европейските обичаи и нрави. В градовете на Европа се разрастват афроарабски гета, живеещи по собствени правила. Увеличава се престъпността. Пришълци, недоволни, че \"са им сипали малко в паничката\", се вливат в клетките на ислямски екстремисти. Това нашествие съвпадна с точещата се от десетилетие икономическа криза. Дори в процъфтяващи страни като Германия и Белгия днес виждаме 16 на сто от населението под чертата на бедността. Естествено не говорим за същата бедност като в Русия. Европейските \"бедни\" имат месечен доход от 900-1000 евро (70 000 рубли). Ако приложим европейските критерии за бедност към Русия, броят на бедняците у нас ще скочи тройно. Движението на \"жълтите жилетки\", плъзващо вече от Франция към други европейски страни, се появи точно заради миграцията и растящите житейски тегоби. Недоволството се подхранва и от рязко нарасналото за десет години неравенство в доходите на забогатяващия елит и обедняващото население. Расте броят на \"евроскептиците\", според които европейската бюрокрация в Брюксел е неспособна да чуе гласа на всяка отделна държава. Защото германците и французите си имат свои трудности, а гърците, италианците, поляците и балтийците - други. При това европейската бюрокрация премного зависи от влиянието на Вашингтон и често взема решения в ущърб на националните интереси. Редица европейски страни бяха принудени да се присъединяват към американските санкции срещу Русия и да понасят загуби. Ето още един аргумент, за да си върнат изгубения национален суверенитет. Позициите на евроскептиците видимо се засилиха от пет години, а влиянието на традиционните партии спада. Такава тенденция личи в Италия, Франция, Испания, Полша, дори в икономически по-успешна Германия. Засилват се популистките, антиелитните, левите и крайнодесните нагласи. Според анализатори тези проблеми може да се отразят сериозно на резултата от предстоящите избори за Европарламент. Критиците на единна Европа ще станат повече, а самите критики - по-остри. Привържениците и противниците на евроинтеграцията чакат с тревога вести от Лондон: дали Великобритания ще тръшне вратата на ЕС или страхът от непредсказуемите последици на Брекзит ще я накара да преосмисли решението си? Напусне ли кралството Евросъюза (още повече при успешен Брекзит), примерът на Лондон може да поблазни и онези европейски страни, където хората са все по-изкушени да \"покажат среден пръст\" на брюкселската бюрокрация. Любопитно е, че Вашингтон и по-специално Доналд Тръмп подкрепят стремежа на Тереза Мей за излизане от ЕС. За Вашингтон ще е добре дошло да се отслаби европейската солидарност, защото в редица европейски страни, недоволни от менторския тон на САЩ, се очаква засилване на антиамериканските настроения. Безсилна да се справи с растящите проблеми, критичната вълна и ширещите се отцепнически нагласи, брюкселската бюрокрация се опитва да прехвърли част от вината върху Русия. Обвиняват Москва, че тайно подкрепя евроскептиците, левите и десните радикали. В навечерието на изборите европейски вестници взеха дружно да пишат за \"неизбежен нов етап от информационната война на Москва\" срещу Европа. За жалост в руската политика са твърде влиятелни средите, затънали в традициите на сталинската и молотовската дипломация, съответно противопоставящи Русия на Европа, а руските ценности - на европейските. Отново се лансира любимата тема на съветската пропаганда за кризата на Европа и моралното й разложение. Телевизиите с охота дават трибуна на проповядващи идеята за избраничеството на Русия и нейния \"особен път\". Международната изолация, носеща осезаеми вреди на нашата икономика, се представя едва ли не като благо, което подсилва икономическата ни мощ и отваря път към \"революция на иновациите\". Съветската традиция \"да погребваме Европа жива\" не е изчезнала - това показват по-специално и заядливите коментари по повод пожара в парижката катедрала \"Нотр Дам\". \"Евроскептици\" у нас писаха в социалните мрежи, че това било едва ли не знамение Божие, обричащо на гибел европейската цивилизация. Приказки за \"залеза на Европа\" се чуват от цяло столетие - откакто през 1918 г. бе публикуван трактатът на Шпенглер \"Залезът на Запада\". А Европа си е жива. И тъкмо в \"поразената от криза\" Европа гледат да се преселят мнозина от \"каймака\" на обществото в Русия. Купуват там къщи, отварят си банкови сметки, записват си децата в европейски университети. Към Европа се втурнаха всички бивши съюзнички на СССР от Варшавския договор, а сега и Украйна. Беларус също долавя вече мириса на \"загниваща Европа\". * * * Обединена Европа - това означава днес 500 милиона жители и 23 на сто от световния брутен вътрешен продукт. Както и да протестират европейците срещу \"ужасяващите условия за живот\", както и да проклинат брюкселската бюрокрация, обединена Европа е дала на хората там реални предимства: единна валута, възможност да минават границите без визи, право да работят и учат в коя да е държава от ЕС. Няма граници и за движение на капитали, производства, технологии, иновации и работна сила. При всичките интеграционни проблеми пред вратите на Европа се извива опашка от желаещи да се полюбуват на \"залеза\" й. Сред тях е дори Турция, стояща доста далеч от европейските ценности. Радетелите за изолация и особен път е добре да си припомнят, че Ленин е бил убеден европеец. И че в известната си статия от 1915 г. \"За лозунга \"Европейски съединени щати\" той разсъждава не за \"особен път\", а за перспективите Русия да членува един ден в Европейски съединени щати. Наистина с уговорката, че това ще е възможно едва след окончателната победа на социализма в цял свят. Няма как, явно ще чакаме, вдъхвайки омайния мирис на \"загниваща Европа\". (От БТА)", "date": "2019.05.15", "title": "Скептицизъм броди из Европа"}
{"url": "https://www.24chasa.bg/novini/article/7454473", "text": "Министерският съвет реши да бъдат прекратени функциите на почетния консул на Република Гана в Република България Господин Иванов Господинов, считано от 14 април 2014 г. Това стана, след като Министерство на външните работи беше информирано чрез вербална нота от посолството на Република Гана в Анкара за съответното решение. Министерство на външните работи предприе процедура за прекратяване на функциите на почетния консул в съответствие с разпоредбите на Виенската конвенция за консулските отношения и с Инструкцията за прилагане на Наредбата относно реда за назначаване и приемане на почетни (нещатни) консулски длъжностни лица и нейните изменения.", "date": "2019.05.15", "title": "Прекратяват се функциите на почетния консул на Република Гана в България"}
{"url": "https://www.24chasa.bg/novini/article/7454513", "text": "Мъртъв мъж е открит от полицията в квартал \"Полето\" на град Костенец, в която живее издирваният килър Стоян Зайков-Чане. Двамата са роднини, къщите им ги дели една ограда. Хората в квартала коментират, че Чане се крил именно на неговия таван и мъжът се качил горе, за да провери какво се случва, тогава е бил и застрелян, съобщи  . От полицията обаче не потвърждиха тази информация пред \"24 часа\". На място освен спецчастите, са и екип от криминалисти. Там е и съдебен лекар, очаква се неговото заключение. Засега се знае, че мъжът е страдал от високо кръвно, казаха пред \"24 часа\" разследващи. Припомняме ви, че бившият затворник изчезна безследно след като преби и застреля бившата си приятелка и майка на сина му Милена Шишкова. Очаквайте подробности.", "date": "2019.05.15", "title": "Откриха мъртъв роднина на издирвания за убийството в Костенец Стоян Зайков"}
{"url": "https://www.24chasa.bg/novini/article/7454506", "text": "Парти-почивка в България - с наближаването на летния сезон тази тема все по-често привлича вниманието на чуждестранните медии. Тук сме подбрали по-важното от няколко публикации, предаде  . „Яките Златни пясъци\" - под това заглавие булевардният германски вестник „Билд\" публикува на сайта си поредица от видеорепортажи за „якия купон\", който тече в българския черноморски курорт. „Най-красивите жени на Европа разкриват своите тайни\" и „Лято, слънце, сангрия\" - с такива обещания изданието се обръща към потенциалните германски туристи. Вече от няколко години германските медии наричат Златни пясъци „новия Балерман\" - по аналогия с легендарния клуб в Майорка, който служи и като събирателно понятие за купона на този испански остров. Берлинският „Тагеспшигел\" тези дни определи „Златните\" като отдавна утвърден наследник на „Балерман\", а друг германски вестник, „Франкфуртер Алгемайне Зонтагсцайтунг”, публикува пътепис от 19-годишен младеж, който споделя своите непосредствени впечатления от българския курорт. \"Златни пясъци по нищо не отстъпват на Балерман\" Защо ли някому ще хрумне да отиде на почивка точно там? - риторично пита 19-годишният германец Бен Кьорте. И си отговаря: „Много е просто. След матурите исках си изкарам с приятели една хубава лятна парти-почивка. Важно беше да намерим най-изгодната оферта, която обаче въпреки това да ни предлага всичко полагащо се\". На Бен и приятелите му бързо им става ясно, че онова, което търсят, са тъкмо Златни пясъци. Абитуриентите научават още, че българският курорт е новият „Балерман\" и че тъкмо натам се отправят мнозина техни връстници от Германия. Авторът на пътеписа добросъвестно разказва как са подбрали офертата и каква е била организацията на почивката им: „Трансфер от летището, осигурена храна и нещо, което за нас беше изключително важно - безплатен алкохол. Всичко това влизаше в офертата\". Бен Кьорте пише накратко и за Варна - град с международно летище и голямо пристанище, който някои дори наричали „тайната столица на България\". За Златни пясъци той обяснява: „По пътя дотам си принуден да прекосиш едни не толкова атрактивни предградия, очевидно изграждани по социалистически времена. Но когато те останат зад гърба ти и се озовеш на Златни пясъци, пред очите ти се разкрива една гледка, която много наподобява на двояко прочутата „Шинкенщрасе\" на Майорка. Казано с две думи: откъм клубове, купон, щандове за сувенири, туристически атракции и гастрономия Златни пясъци по нищо не отстъпват на „Балерман\". (…) Противно на очакванията ни и на рецензиите в интернет, според които плажът бил мръсен, а водата - пълна с боклуци, изхвърлени от многобройните туристи, ние се натъкнахме на един чист плаж и на кристално бистра вода. Но ако си търсите спокоен и не толкова претъпкан плаж, Златни пясъци определено не са за вас\", пише абитуриентът и описва един свой ден в българския курорт: „В зависимост от това как е протекла предишната вечер, човек се събужда сутринта или по обяд. Това се случва в някой от еднотипните хотелски комплекси, край които - в зависимост от местоположението им - обикновено вече се разнася силна музика, а на улицата тече бурен живот. Когато закусите (или пък обядвате, в зависимост от формата си), имате няколко избора. Много от парти-туристите прекарват деня си край хотелския басейн или пък се излежават на плажа директно пред хотела. Вечерта идва ред на купона, организиран от туроператора - партита, посещения в клубове и други мероприятия. Това е класическият кръговрат за всеки турист на Златни пясъци, който се повтаря всекидневно до края на почивката. Заедно с приятната среща с трилитрова бутилка бира.\" В края на своите впечатления абитуриентът предупреждава, че всеки, който отива на Златни пясъци, трябва да е наясно с едно: „Освен вече изброените възможности, курортът не предлага почти нищо друго, а ваканционните му приоритети са ясно дефинирани: колкото е възможно по-евтин купон. Онези, които искат през почивката си да опознаят културната специфика или населението и неговия начин на живот, не бива да ходят на Златни пясъци. Защото, също като „Балерман\", този курорт е ориентиран преди всичко към парти-туристите и бързата печалба. С други думи: Златни пясъци осъществяват в пълна мяра своята главна цел, формулирана от медиите и от съответните власти в България. Също като на „Балерман\", тук човек може да си изкара типичната евтина парти-почивка\", пише абитуриентът Бен Кьорте във „Франкфуртер Алгемайне Зонтагсцайтунг”. \"Голи партита и пиянски изстъпления\" И други чуждестранни медии информират за възможностите за евтина почивка в България. Франс прес например цитира статистика, според която в България туристите плащат за храна и подслон 58% по-малко, отколкото в Германия. А британският „Дейли Мейл\" посочва, че за втора поредна година Слънчев бряг държи първото място в класацията за най-изгодна почивка. Тази класация оценява туристическа кошница с осем продукта, сред които храна за двама, напитки и слънчева козметика. Дневната ѝ цена в България е 36 паунда, а на Сейшелите - цели 182 паунда. Друг британски вестник, \"Сън\", също публикува обширна статия за Слънчев бряг, в която се казва, че хиляди любители на купона, които се интересуват от дроги, алкохол и проститутки, насочват поглед към този български курорт. Голи партита и пиянски изстъпления - това са само част от \"събитията\", с които булевардният вестник свързва Слънчев бряг. Миналата година 281 000 британци посетиха България, като много от тях заминаха директно за Слънчев бряг, пише вестникът, като пояснява, че в България вече се взимат мерки срещу разюздания парти-туризъм.", "date": "2019.05.15", "title": "Медии на Запад: В България - красиви жени, евтин алкохол и денонощен купон"}
{"url": "https://www.24chasa.bg/novini/article/7454502", "text": "Британските депутати ще бъдат помолени да гласуват за Брекзит в началото на юни независимо от това дали правителството и лейбъристите ще постигнат сделка, съобщиха от Даунинг стрийт. Говорител на правителството заяви, че вотът по законопроекта, който проправя пътя към Брекзит, е „наложителен“, ако Обединеното кралство иска да напусне ЕС преди разпускането на парламента за лятна ваканция. Това обаче няма да бъде четвърто гласуване на сделката на Мей, уточниха от Даунинг стрийт,  Източници от Лейъристката партия заявиха, че те няма да подкрепят законопроекта, ако няма междупартийно споразумение. Тереза Мей и Джеръми Корбин водиха разговори късно снощи, но, докато от правителството ги окачествиха като „полезни и конструктивни“, то лейбъристите изразиха съмнения в намеренията на правителството при положение, че дори министри искат Мей да бъде сменена. Найджъл Додс от северноирландската Демократична юнионистка партия, която осигурява парламентарното мнозинсво на консерваторите, заяви, че ако Тереза Мей вкара сделката за гласуване в Камарата на общините, големият въпрос ще бъде „Какво е променено?“.", "date": "2019.05.15", "title": "Британските депутати ще бъдат помолени да гласуват за Брекзит в началото на юни"}
{"url": "https://www.24chasa.bg/novini/article/7454528", "text": "Папа Франциск предложи разходка със своя т. нар. папомобил на осем деца на мигранти, пристигнали наскоро в Италия от размирна Либия, предадоха ДПА и АП. Светият отец и децата обиколиха площад \"Свети Петър\" във Ватикана в откритата бяла кола преди седмичната аудиенция на папата. След аудиенцията децата подариха на главата на Римокатолическата църква огромен транспарант във формата на червено сърце с техните подписи и надпис \"благодаря, папа Франциск\". Говорителят на Светия престол Алесандро Джизоти съобщи в \"Туитър\", че децата от Сирия, Нигерия и Конго са настанени в католически приют край Рим и за тях се грижи частна благотворителна организация. Някои от децата са пристанали в Италия със самолет в края на миналия месец през \"хуманитарен коридор\", одобрен от вътрешното министерство. Други от тях са стигнали до страната преди няколко месеца по море, добави говорителят. Папа Франциск, който е син на италиански имигранти в Аржентина, проповядва за солидарност към мигрантите и бежанците, макар че понякога говори за разумни ограничения в имиграцията, отбелязва ДПА. АП припомня, че през 2016 г. Франциск посети мигрантски център на гръцкия остров Лесбос и на връщане взе на борда на самолета си 12 сирийци.", "date": "2019.05.15", "title": "Франциск повози на папомобила деца мигранти (Снимка)"}
{"url": "https://www.24chasa.bg/novini/article/7454535", "text": "Двайсет нови автобуса тръгват по линия 11 от днес, една от най-дългите градски линии, която свързва кв. „Гео Милев“, „Красна поляна“ и „Овча купел“. Това съобщи кметът на София Йорданка Фандъкова в официалния си профил във фейсбук. \"За последните 5 години подменихме с нови около 90% от автобусите на линия. С модернизацията на автопарка намалихме вредните емисии от градския транспорт 2,5 пъти. През тази година закупуваме още 15 електробуса и 13 нови трамвая. Подготвя се и процедурата за закупуването на още 25 нови трамвая. До момента сме закупили 25 нови трамвая и 40 модернизирани, с които заменихме част от най-старите мотриси в София\", допълни тя.", "date": "2019.05.15", "title": "Двайсет нови автобуса тръгват по линия 11 в София (Снимки)"}
{"url": "https://www.24chasa.bg/novini/article/7454536", "text": "От Съюза на демократичните сили изпратиха отворено писмо до Стефан Тафров - кандидат за евродепутат от \"Демократична България\". Вижте писмото на СДС: ОТВОРЕНО ПИСМО ОТ СЪЮЗА НА ДЕМОКРАТИЧНИТЕ СИЛИ До Стефан Тафров, кандидат за евродепутат от „Демократична България“ Г-н Тафров, В публичното пространство Вие разпространявате предизборни клипове, в които използвате символите на Съюза на демократичните сили, без да сте кандидат на тази партия. Не вярвате ли в идеите и успеха на „Демократична България“, та се налага да крадете символите и авторитета на СДС? Не е мъжко, г-н Тафров! Не започвайте евентуалното си евродепутатство с кражба, г-н Тафров. В Европа не се толерират тези неща! Вие отдавна нямате нищо общо със СДС, въпреки че цялата си кариера дължите на тази партия. Но я припознавахте като своя само, когато беше на власт. После забравихте пътя към \"Раковски\"134. След това получавахте постове и назначения от други партии, от други силни на деня. Именно политическите номадства като Вашето, постепенно разколебаваха доверието на нашите верни симпатизанти и част от тях се разочароваха от българската десница. А сега,от политически номад, еволюирахте в политически джебчия. Жалко е, че толкова късно осъзнахте колко важна роля има СДС за десните българи, с проевропейски възгледи. Водачът на листата Ви, Радан Кънев, също си позволява да говори от името на седесарите и да твърди, че те ще го подкрепят, без никога да е имал нещо общо със синята партия. Пет месеца „Демократична България“ увърташе и опитваше да унижава СДС, да омаловажава значението и влиянието му, и не пожела обединение за евроизборите. А сега сте се вкопчили в името, историята и символите на същото това СДС! Радваме се, че и Вие, и Радан Кънев, най-сетне сте осъзнали, че СДС е силен, че е символ на дясното и демокрацията. Благодарим и за усилената реклама на нашата партия. Но Вие нямате право да се пришивате нито към СДС, нито към седесарите. Недостойно е да се опитвате да заблуждавате десните избиратели. Прочетете поучителната българска приказка \"Краденото не засища!\" и ще разберете, че измамата не носи нищо добро. Българската десница няма нужда от „фалшиви герои“, още по-малко от „фалшиви седесари“! Това, което правите, е смешно, безпомощно и жалко. Но по-лошото е, че е неморално, г-н Тафров. Ще сезираме ЦИК за Вашата кражба на символите и името на СДС и неправомерното им използване в предизборните Ви материали, а на Вас препоръчваме да сезирате съвестта си и чувството си за срам. ", "date": "2019.05.15", "title": "СДС с отворено писмо до Тафров: Вие сте политически джебчия"}
{"url": "https://www.24chasa.bg/novini/article/7454555", "text": "Източници от британското правителство казаха, че ако сделката за Брекзит на министър-председателката Тереза Мей бъде отхвърлена за четвърти път в парламента, няма да има пети опит, предаде Ройтерс, като се позова на Би Би Си. В началото на другия месец Мей ще даде нова възможност на депутатите да гласуват по нейното споразумение за излизане на Великобритания от Европейския съюз, независимо дали консервативното правителство и опозиционните лейбъристи постигнат договореност дотогава, предава БТА. Според правителството е \"наложително\" да има гласуване по законопроекта, който да подготви почвата за Брекзит, ако Великобритания иска да напусне ЕС преди лятната ваканция на депутатите. Източници от Лейбъристката партия казват, че тя няма да подкрепи законопроекта, ако няма междупартийно споразумение. Опитите за намиране на междупартиен компромис започнаха, след като сделката на Мей за Брекзит беше отхвърлена три пъти от депутатите. Министърът на международната търговия Лиъм Фокс заяви, че депутатите ще трябва да решат следващия месец дали да гласуват, за да осигурят излизане на Великобритания от ЕС със сделка, или да създадат опасност от напускане без споразумение или въобще да няма Брекзит. Той изрази надежда, че депутатите ще последват това, което според него \"не е било съвет, а инструкция от избирателите, и ще трябва да помислят какви могат да бъдат политическите последици, ако не изпълнят своята част от сделката\".", "date": "2019.05.15", "title": "Британското правителство: Ако за 4-и път се отхвърли сделката за Брекзит, няма да има 5-и опит"}
{"url": "https://www.24chasa.bg/novini/article/7454515", "text": "Фирмата “Телетол” става вторият национален доставчик на услуги за електронно събиране на пътни такси. Вчера Агенция “Пътна инфраструктура” (АПИ) подписа договор за услугите с дружеството. Справка в Търговския регистър показва, че дружеството е регистрирано в края на февруари. В съвета на директорите му влизат поп изпълнителката Лиляна Деянова, по-известна като Лилана, Мартин Димитров и Калоян Крумов. Фирмата се занимава с разработка, внедряване и управление на софтуерни продукти, информационни технологии и дигитални инструменти; разработване, внедряване и управление на услуги и системи за електронно отчитане и събиране на пътни такси и др. Акционери в дружеството са стартъп компанията \"Нованор\" със 70% и \"Инфосистемс интернешънъл\" ЕАД с 30%. Собственици на \"Нованор\" са Лиляна Деянова и Мартин Димитров, които се занимаваха и с мобилното приложение LIMA на пътната агенция, което дава актуална информация за пътната обстановка в страната. \"Нованор\" участва чрез обединението \"Телетол\" в търга за избор на изпълнител за изграждане на толсистемата. Преди подписването на договора за събиране на толтакси единственият доставчик на услугата беше \"Интелигентни Трафик Системи\" ЕАД. От АПИ обясниха, че съгласно общите условия, приети от управителния съвет на АПИ за доставчици на услуги, е предвиден 10-дневен срок от подписване на договора, в който фирмата да докаже оперативна съвместимост с Електронната система за събиране на пътни такси и да започне дейност по предоставяне на услуги. След установяване на съвместимост договорът с националния доставчик на услуги влиза в сила. Ако в указания срок не се установи готовност за представяне на услугите, то срокът се удължава до момента на фактическото доказване, че е постигната оперативна съвместимост, добавят от пътната агенция.", "date": "2019.05.15", "title": "Още една фирма ще събира толтаксите"}
{"url": "https://www.24chasa.bg/novini/article/7454583", "text": "Американски официален представител призова днес процесът срещу турския служител от генералното консулство на САЩ в Истанбул, обвинен в шпионаж, да приключи \"бързо, прозрачно и честно\", предаде Асошиейтед прес, цитирана от БТА. На днешното заседание по делото срещу Метин Топуз съдът в Истанбул нареди в ареста да остане служителят, обвинен във връзки с Фетхуллахистката терористична организация (ФЕТО) и в шпионаж. Следващото заседание по делото е насрочено за 28 юни. Американският шарже д'афер Джефри Ховиниър каза пред журналисти, че \"няма никакви убедителни доказателства за каквото и да било престъпно деяние\" на Топуз. Метин Топуз, който работи в консулството над тридесет години, е обвинен във връзки с движението на живеещия в САЩ мюсюлмански проповедник Фетхуллах Гюлен, което според турското правителство стои зад опита за преврат през 2016 г. Топуз е работил като преводач и асистент в консулството на САЩ. Той е работил със служители от американската Служба за борба с наркотиците (ДЕА). Топуз бе задържан през октомври 2017 г.", "date": "2019.05.15", "title": "Служител от консулството на САЩ, обвинен в шпионаж, остава в ареста в Турция"}
{"url": "https://www.24chasa.bg/novini/article/7454584", "text": "Румъния е на опашката в ЕС в производството на екологични храни, но консумацията им нараства от година на година. Осемдесет процента от екопродуктите, предлагани на румънския пазар обаче се внасят от чужбина, отбелязва румънското икономическо издание \"Економика\". Миналата година румънците са закупили хранителни и нехранителни биопродукти на стойност около 65 милиона долара, което е с 30 процента повече отколкото преди две години, сочат данни на Департамента за земеделие на САЩ. Сред малкото биохрани, които се произвеждат в Румъния, са млечни продукти, като този пазар възлиза на около 7,4 милиона долара годишно, предава БТА. Според данните на Департамента за земеделие на САЩ консумацията на биохрани в Румъния ще нараства с 10-15 процента годишно в зависимост от покупателната способност на румънците, ефективността на производството и маркетинг кампаниите на търговците на дребно. Биопродуктите, консумирани от румънците, са под един процент от общото количество хранителни стоки на местния пазар, като сред основните фактори за това положение са чувствителността на потребителите към цената, малката местна продукция и желанието на производителите да получат по-голяма печалба чрез износ, отбелязва \"Економика\". През 2017 г., според последните налични данни, на местно равнище са съществували около 8 400 фермери, развиващи екоземеделие. Броят на преработвателите обаче е много нисък - само 150 през 2016 г., което обяснява горепосочените данни за 80 процента внос в Румъния на подобни продукти, главно от Германия, Великобритания, Италия, Австрия, Франция и Испания. Останалите 20 процента са местно производство, предимно млечни храни, яйца, мед и ориз, пише \"Економика\". Премиерът Виорика Дънчила съобщи на заседание на правителството вчера, че \"с цел увеличаване на достъпа на румънците до здравословни продукти от високо качество, които са все по-търсени на пазара\", правителството намалява данък добавена стойност (ДДС) от девет на пет процента за доставката на тези категории храни - съответно планински, екологични, традиционни продукти, сертифицирани от министерството на земеделието. \"Чрез намаляването на ставката на ДДС по цялата дистрибуторска верига ще допринесем за намаляване на цените на тези продукти и така ще насърчим хората да консумират здравословни храни\", заяви Дънчила. Намаляването на ДДС за традиционните и био продукти ще има общ бюджетен ефект в размер на 836 милиона леи (еврото се разменя за 4,76 леи) през следващите четири години, като спадът на приходите от ДДС се очаква да варира от 106 милиона леи през тази година до 260 милиона леи през 2022 г. В Румъния стандартната ставка на ДДС е 19 процента, но се прилагат и две намалени ставки, съответно 9 процента (за храни, лекарства, протези, ортопедични продукти, доставка на питейна вода и доставка на вода за напояване) и 5 процента (за книги, учебници, туристически услуги, кетъринг и други).", "date": "2019.05.15", "title": "Румъния намали ДДС за биохраните, само 20% от консумираните се произвеждат в страната"}
{"url": "https://www.24chasa.bg/novini/article/7454602", "text": "Омбудсманът на Република България има законов и граждански мандат в защита на правата на децата. От тази позиция осъществява системен контрол върху администрацията и органите на властта, които носят отговорността за политиките и нормативната уредба в тази важна за обществото и за всички граждани област. Това съобщиха от пресцентъра на омбудсмана. В тази връзка, с особена загриженост и тревога следя нарастващото напрежение в обществото по повод на Проекта за Стратегия за детето 2019 – 2030 г. В институцията постъпиха десетки декларации, подписки, становища и позиции от граждани и организации, които дават ясен знак, че има сериозен проблем в диалога между държавните институции и родителите и това драстично раздалечава техните позиции. Ето защо, след анализ и отчитайки различните гледни точки, изразени в досегашната дискусия в България по проекта за Национална стратегия за детето 2019-2030 г., настоявам: Този проект на Национална стратегия за детето 2019-2030 г. да бъде изцяло оттеглен от правителството и обсъждането да бъде прекратено. Документът провокира страхове, като например, че се позволява драстично вмешателство на държавата в семейството, включително „принудително отнемане на децата от родителите им“. Мълчанието на всички отговорни институции и неглижирането на недоволството на реакциите срещу документа доведе до противопоставяне граждани срещу граждани, родители срещу родители, организации срещу организации. Този документ, който трябваше да ни обедини в името на децата ни, изведе на улицата протестиращи родители и ни раздели като общество. Особено разрушително е и противопоставянето на интересите на детето на семейните ценности, тъй като благополучието на детето не може да бъде отделено от това на неговото семейство. Поради това по-нататъшното обсъждане на този проект за Национална стратегия за детето е немислим. Необходимо е изработване на нова стратегия, която ясно и категорично да изведе и намери баланса между „най-добрия интерес на детето“ и съхраняването на целостта на семейството, в духа на констатациите и препоръките, отразени в Доклад № 14568 от 2018 г., Резолюция 2049 (2015) и Препоръка 2068 (2015) на Парламентарната асамблея на Съвета на Европа (ПАСЕ). В този смисъл, държавата трябва да концентрира главните си усилия и ресурси за подпомагане на родителите, изпаднали в криза, като в същото време ограничи прилагането на мерки за отделяне на децата от тях и изпращането им в приемни семейства, и за осиновяване, само до крайните случаи, и то в рамките на надеждна процедура, която защитава правата на децата и на техните родители от административен произвол, бюрократично бездушие, субективизъм и очевидни несправедливости. В новия документ изрично трябва да се подчертае, съгласно Резолюция 2049 (2015), че бедността и недостигът на средства за обезпечаване на живота на семейството в никакъв случай не може да бъде единственият и водещ мотив за отделяне на едно дете от неговите родители. Нещо повече, наличието на възможности детето да бъде поставено в по-благоприятна за него среда не е достатъчен аргумент за отделянето му от родителите, а още по-малко за значително ограничаване на семейните връзки и контакти. Като омбудсман настоявам да бъде организирана широка и задълбочена експертна и обществена дискусия за изготвянето на новия документ за детето, в която да вземат участие всички компетентни граждански организации и обществени фигури, които са изразители на различните гледни точки в обществото относно приоритетите на държавната политика за закрила на децата и семейството. Само така документът има шанс да бъде припознат от гражданите. И нещо особено важно – тази дискусия не трябва да остава затворена в рамките – права на детето, а да се свърже с дискусията за състоянието на семейството в България, кризата на семейните отношения и политиките за подкрепа на семейството. В тази връзка, институцията на омбудсмана както винаги е готова да предостави независима среда, в която да се представят и чуят всички позиции. Дебатът за децата ни, е дебат за бъдещето ни, който трябва да започне незабавно, трябва да започне сега, да бъде честен и открит. Само така ще се разсее впечатлението, че „замразяването“ на сега съществуващия проект изчаква по-добри времена, за да бъде отново сложен на масата.", "date": "2019.05.15", "title": "Мая Манолова: Проектът на Стратегията за детето трябва да бъде окончателно оттеглен"}
{"url": "https://www.24chasa.bg/novini/article/7454603", "text": "Тялото на убитата пенсионерка е открито в апартамента й във варненския квартал \"Възраждане\", след като съседи подали сигнал, че не са виждали жената с дни. 74-годишната самотноживееща от Варна е убита в дома си. Близки до разследването твърдят, че тялото на пенсионерката било в напреднала фаза на разлагане, което значи, че е било в апартамента почти или повече от месец. По тялото категорично имало следи от насилие и травми, но аутопсията ще установи дали някоя от тях е причина за смъртта. Жената имала син с психично заболяване, но той не живеел при нея. От варненската полицията заявиха, че се разследва убийство. Окръжната прокуратура в морската столица също е образувала предварително производсто за убийство срещу неизвестен извършител. Все още няма заподозрян или задържан по случая.", "date": "2019.05.15", "title": "Около месец престояло тялото на убитата пенсионерка във Варна"}
{"url": "https://www.24chasa.bg/novini/article/7454557", "text": "За първото тримесечие на 2019 година активите на банката достигнаха 1 438 726 хил. лв. В сравнение с предишния отчетен период за 2018 година, БАКБ АД е постигнала увеличение на активите от 13,87 %. Въпреки значителния спад на лихвените проценти на пазара, банката е отчела над 16 % ръст на нетния приход от лихви при среден ръст на пазара в страната от 6,08 %. Кредитният портфейл на БАКБ продължава тенденцията си на разширяване, движен от диверсифицирано финансиране на корпоративните клиенти, МСП и физически лица. Постигнатото увеличение по кредитите за първото тримесечие на 2019 година е с 11,46 % в сравнение с миналогодишния отчетен период и при среден ръст на пазара - 7,41 %. Привлечените средства бележат ръст от 14,35 % и в двата сегмента: корпоративни депозити и депозити на граждани и домакинства. Отчетените резултати са почти два пъти по-добри спрямо тези на банковата система - 8,08 %. Наблюдава се и увеличаване на нетния приход от такси и комисиони с 28,65 %. Принос за това има разширяващата се клиентска база и извършените от клиентите трансакции. Нетната печалба на БАКБ АД след данъчно облагане възлиза на 3.368 млн. лв. и отчита ръст от 5,88 % спрямо същия период за миналогодишното тримесечие. Въпреки значителното нарастване на броя на клиентите и техните трансакции, банката успява да запази ниско ниво на оперативните разходи, благодарение автоматизация и електронизация на процеси и обслужване. Пълните отчети на БАКБ АД, както и доклад на ръководството са налични на корпоративния сайт на банката   в секция „Връзка с инвеститорите“.", "date": "2019.05.15", "title": "БАКБ с над 16 % ръст на нетните приходи от лихви"}
{"url": "https://www.24chasa.bg/novini/article/7454629", "text": "Бангеев Борислав Бангеев е новият главен риск директор и член на Управителния съвет на УниКредит Булбанк. Кандидатурата на Борислав Бангеев за член на УС е одобрена от БНБ и е гласувана от Надзорния съвет на УниКредит Булбанк, съобщиха от УниКредит Булбанк. Борислав Бангеев пое позицията от Теодора Петкова, която от началото на май е председател на УС и главен изпълнителен директор на УниКредит Булбанк. Преди да поема поста на главен риск директор и член на Управителния съвет на УниКредит Булбанк, Борислав Бангеев беше глобален директор на управление Кредитни трансакции с финансови институции, банки и държави (ФИБС) в УниКредит СпА, част от Глобални кредитни трансакции. Неговите отговорности включваха управлението на кредитния риск на банките, небанковите финансови институции и портфейла от държавни ценни книжа на УниКредит Груп, включително координация на трите хъба в рамките на УниКредит СпА, УниКредит Банк АГ и УниКредит Банк Аустрия АГ. Той е член на комитета по кредитни трансакции на Групата и на комитета по дългови капиталови пазари. “Бих искала да поздравя Борислав за поемането на нова ръководна роля. Неговият избор още веднъж доказа способността на УниКредит да свързва потребностите от развитие на бизнеса и на хората си. Убедена съм, че неговият разностранен опит ще продължи да направлява успешното развитие на дирекция Риск в УниКредит Булбанк”, коментира Теодора Петкова, председател на УС и главен изпълнителен директор на УниКредит Булбанк. „За мен е чест да приема предоставената ми възможност. Подхождам към това ново предизвикателство с ентусиазъм и ще се стремя, с екипа на УниКредит Булбанк да продължим заедно да надграждаме успешния устойчив модел на растеж на банката като водещата банкова финансова институция в България“, каза Борислав Бангеев. Борислав започва своята кариера в банката като мониторинг мениджър Банкиране на дребно в дирекция Управление на риска след стаж в отделите Кредитиране на физически лица и Продуктово развитие. От октомври 2007 г. до май 2010 той е мениджър по кредитна политика, продукти и процедури в УниКредит Булбанк. През май 2010 г. Борислав започва да гради своята международна кариера в УниКредит СпА като бизнес мениджър в звено „ФИБС & Kредитен риск в търговския портфейл“ в Мюнхен, Германия, където активно съдейства за въвеждането на групов централизиран подход в управлението на кредитния риск за този сегмент. През май 2012 г. става вицепрезидент и бизнес мениджър и мениджър по управление на промяната в Търговски риск на Групата в Милано, Италия, натрупвайки ценен опит в пазарен риск чрез проектите за въвеждане на груповите вътрешни модели за оценка на пазарен риск и кредитен риск в операции с деривати. През септември 2013 г. се присъединява отново към ФИБС, консолидирайки своята експертиза и заемайки постепенно възходящи управленски позиции като ръководител на „Основни пазари на Групата“ и от март 2016 – първи вицепрезидент и Директор Кредитиране на ФИБС. През октомври 2017 г. Борислав Бангеев заема позицията на Глобален Директор на Управление Кредитни трансакции с Финансови институции, банки и държави (ФИБС) в УниКредит Груп, ръководейки екип от над 100 висококвалифицирани експерти в три дружества на групата, отговорни за анализа на кредитния профил, кредитирането, мониторинга и управлението на необслужвани експозиции в този важен сегмент на институционални клиенти. Борислав е магистър по финанси и банково дело от Софийския Университет „Св. Климент Охридски“.", "date": "2019.05.15", "title": "Борислав Бангеев е новият риск директор и член на Управителния съвет на УниКредит Булбанк"}
{"url": "https://www.24chasa.bg/novini/article/7454642", "text": "Международната общност изрази безпокойство, че правителството на американския президент Доналд Тръмп върви към война с Иран на фона на скептицизъм към твърденията на Вашингтон, че Ислямската република представлява нарастваща заплаха за САЩ и съюзниците им в Персийския залив и отвъд него. Вчера американската армия отхвърли изразените от британски генерал съмнения за подобна заплаха. Президентът Доналд Тръмп опроверга публикация, че правителството му разполага с осъвременен план за изпращането на над 100 000 войници, за да противодействат на Иран, ако се наложи. След това Тръмп обаче разпали още повече дискусии с думите си: \"Дали бих го направил? Безусловно\". Изказването на генерала извади наяве скептичността на международната общност към американското струпване на военни сили в Близкия изток, наследство от инвазията в Ирак през 2003 г., която бе основана на неверни разузнавателни данни. Представителите на САЩ не са показали публично никакви доказателства, за да подкрепят твърденията си за засилваща се иранска заплаха на фона и на други сигнали за безпокойство сред съюзниците. След като напрежението в региона започна да нараства, британският министър на външните работи Джереми Хънт заяви, че страната му се безпокои от риска от случайно избухване на конфликт \"в резултат на непреднамерено изостряне на ситуацията от която и да било от двете страни\". След това вчера Испания временно изтегли една от фрегатите си от командвания от САЩ военен флот, който плава към Ормузкия проток. Това беше последвано от необичайното публично оспорване на твърденията на правителството на Тръмп от генерала. \"Не, няма нарастваща заплаха от подкрепяните от Иран сили в Ирак и Сирия\", каза генерал-майор Крис Гика, висш офицер от подкрепяната от САЩ международна коалиция срещу групировката \"Ислямска държава\". По видеоконферентна връзка от щабквартирата на коалицията в Багдад той заяви пред репортери в Пентагона, че коалицията следи присъствието на подкрепяните от Иран сили, \"както и широк кръг други (сили), защото такава е заобикалящата коалиционните сили среда\". Генералът обаче добави: \"Има значителен брой милиции в Ирак и Сирия и на този етап не наблюдаваме нарастваща заплаха от която и да било от тях\". По-късно през деня, опровергавайки на практика изявление на съюзнически офицер - нещо, което е необичайно - Централното командване на САЩ заяви, че изказването на Гика \"е в противоречие с установените достоверни заплахи\", произтичащи от подкрепяните от Иран сили в Близкия изток. В писмено изявление командването посочи, че коалицията в Багдад е повишила степента на бойна готовност за всички военнослужещи в Ирак и Сирия. \"В резултат (коалицията) сега е във висока степен на бойна готовност и в същото време продължаваме да наблюдаваме внимателно достоверните и може би неминуеми заплахи за американските сили в Ирак\", се допълва в изявлението. В Белия дом, Тръмп, който нееднократно се е изказвал в полза на това да се избягват дългосрочни конфликти в Близкия изток, омаловажи публикацията на в. \"Ню Йорк таймс\", че САЩ разполагат с осъвременен план, предвиждащ да изпратят до 120 000 войници, които да окажат отпор на Иран, ако нападне американските сили. \"Дали бих го направил? Безусловно. Не сме планирали обаче такова нещо. Надявам се, че няма да ни се налага да планираме такова нещо. Ако все пак го направим, ще изпратим доста повече войници от това\", каза той. Потвърждавайки опровержението на американския президент, държавният секретар Майк Помпейо заяви на съвместната си пресконференция в Сочи с руския министър на външните работи Сергей Лавров, че \"САЩ поначало не се стремят към война с Иран\". Представител на правителството на Тръмп каза, че състояла се наскоро малка среща на представители от сферата на сигурността не е била с фокус върху даването на военен отговор на Иран, а в основата й са били редица други политически опции, включително дипломацията и икономическите санкции. Той пожела анонимност, защото говори за вътрешни обсъждания. Лавров заяви, че Помпейо му е казал, че възможното разполагане на 120 000 американски войници в Близкия изток е само \"слух\". Руският министър на външните работи допълни, че що се отнася до Иран, международната общност трябва да се съсредоточи върху дипломацията, в това число по потенциално взривоопасната тема за иранската ядрена програма, на която бяха наложени ограничения по силата на постигнатото с посредничеството на САЩ през 2015 г. споразумение, напуснато от Тръмп. Специалният американски пратеник за Иран Брайън Хук каза пред репортери, които бяха с делегацията на Помпейо в Брюксел, че държавният секретар е споделил разузнавателни сведения за Иран със съюзниците, тъй като \"Европа споделя безпокойството на САЩ за стабилността в Персийския залив и Близкия изток\". Това, което обаче европейците не споделят, е по-агресивният подход на Вашингтон към Техеран. \"Много сме разтревожени от риска от случайно избухване на конфликт в резултат на непреднамерено изостряне на ситуацията от която и да е от двете страни\", заяви пред репортери в Брюксел британският министър на външните работи Хънт. \"Това, от което се нуждаем, е период на спокойствие, за да направим така, че всеки да разбере какво мисли другият\", допълни той. Миналата седмица представители на правителството на САЩ заявиха, че са забелязали признаци за ирански приготовления за потенциални атаки срещу американските сили и интереси в Близкия изток. Вашингтон обаче не поясни каква точно е заплахата. САЩ разполагат с около 5000 войници в Ирак и около 2000 в Сирия като част от коалиционната кампания за разгромяването на групировката \"Ислямска държава\" там. Те освен това отдавна имат и най-различни военновъздушни и военноморски подразделения, разположени в Бахрейн, Катар и на други места в Персийския залив, чиято роля е, от една страна, да подпомагат военните операции срещу \"Ислямска държава\", а, от друга - да парират иранското влияние. Ген. Гика направи изказването си на фона на драматичното повишаване на напрежението в Близкия изток. През последните дни САЩ наредиха на групата на самолетоносача \"Ейбрахам Линкълн\" да отплава за региона на Персийския залив, натам бяха изпратени и четири бомбардировача Б-52. Вашингтон прехвърля и противоракетна батарея \"Пейтриът\" към неназована страна в региона. Към вчерашния ден \"Линкълн\" и групата му бяха преминали през протока Баб ел Мандеб в Червено море, но представители на САЩ не пожелаха да разкрият точното му местонахождение. В неделя напрежението се увеличи допълнително след съобщенията, че четири търговски кораба, хвърлили котва край бреговете на Обединените арабски емирства, са били повредени при саботаж. В ОАЕ беше изпратен американски военен екип, който да разследва. Представител на САЩ заяви, че по първоначална оценка всеки кораб е с дупка с размери 1,5 на 3 м, близо до или малко под равнището на водата. По първоначална версия дупките са причинени от избухване на експлозиви, каза източникът, който няма разрешение да обсъжда публично детайли от разследването. Вчера представителят призна, че е гледал снимки от щетите по корабите, но тези снимки засега не са публикувани. Той добави, че екипът продължава огледа на щетите по кораба и че ръководството на САЩ все още не е получило окончателния доклад. Първоначалната оценка на екипа е, че щетите са нанесени от ирански съюзници или от подкрепяни от Иран ирански съюзници, но екипът все още преглежда доказателствата и не е излязъл с окончателно заключение, заяви цитираният американски представител. (БТА)", "date": "2019.05.15", "title": "САЩ говори за нарастваща заплаха от Иран и поражда безпокойство от евентуална война"}
{"url": "https://www.24chasa.bg/novini/article/7454830", "text": "Раненият в неделя при стрелбата в сливенското село Трапоклово Любен Димов, на 58 години, вече е контактен и в съзнание, диша сам, това съобщи вчера за \"24 часа\" говорителят на Окръжната прокуратура в Сливен прокурор Надежда Белева. Пациентът, който е на лечение в реанимацията на сливенската областна болница, е бил консултиран от гръден хирург и специалист по лицево-челюстна хирургия, тъй като раните му са в гърдите и в долната челюст. В неделя 64-годишният Петър Маринов от Трапоклово простреля със законна ловна пушка жената, с която доскоро живеел на семейни начала - 44-годишната Радост Куртева, и съседа си Любен Димов, след което се самоуби в двора на къщата си. Състоянието на жената остава критично - ранена тежко в главата, тя продължава да е на командно дишане и в кома, потвърдиха от болницата в Сливен.", "date": "2019.05.15", "title": "Раненият Любен от Трапоклово дойде в съзнание"}
{"url": "https://www.24chasa.bg/novini/article/7454296", "text": "Разполагаме с огромен потенциал да засилим двустранния туристопоток между България и САЩ. Това заяви министърът на туризма Николина Ангелкова при откриването на първия българо-американски туристически форум в София с участието на посланика на САЩ Ерик Рубин и представители на бизнеса и браншови организации от двете държави. На срещата Ангелкова отчете рекордни резултати в сектора, постигнати съвместно с бизнеса и общините през последните години след създаването на самостоятелното Министерство на туризма. „Чуждестранните туристически посещения през миналата година за първи път надхвърлиха границата от 9 млн. и бяха над 9,2 млн. В страната бяха реализирани 27 млн. нощувки в местата за настаняване с поне 10 легла и тя зае позиция сред топ 5 в ЕС по ръст на нощувките според Евростат. Приходите надхвърлиха 8,4 млрд. лева. Това показва колко е важен туризмът за нашата икономика. Готови сме да обменяме повече добри практики, които да утвърдят България като дестинация с високо качество на услугите и гостоприемност“, акцентира министърът. Представителите на туристическия бранш изразиха своето задоволство от устойчивото развитие на отрасъла и добрите перспективи за увеличаване на туристическия поток между България и САЩ. Според Живко Иванов, директор „Управление на активи” в „Галакси Инвестмънт Груп” България е скритият диамант на Балканите. „Страната ни е позната с невероятните си плажове, минералните си извори, четирите си сезона, с културата, която има над 10 хил. години история. Ние имаме какво да предложим на чуждестранните туристи. Ето защо промотирането на България като дестинация е ключова предпоставка за успешното позициониране на туристическия пазар“, коментира той. „Американският пазар е изключително важен за страната ни. Това са нашите бизнес туристи, това са инвеститорите и компаниите, които виждат в лицето на България е модерна страна, която може да даде успешен продукт не само в туризма, но и във всяка сфера. „Галакси Инвестмънт Груп” има дългогодишен опит именно в привличането на големи международни имена. Инвестиционният портфейл на компанията през годините включва брандове като InterContinental Sofia, Hilton Sofia, Radisson Blu, Barcelо Royal Beach и други. Това са висок клас активи с изключителен потенциал, които оказват силно положително влияние върху имиджа на страната. Смело мога да кажа, че след откриването на InterContinental например туристите у нас получават обслужване на световно ниво, а хотелът в София е на трето място по качество на услугата сред 150-те най-луксозни обекта от веригата в Европа. Той привлича интереса на много нови чуждестранни посетители, включително на дългогодишните гости на веригата от цял свят, дипломати и представители на високопоставени международни делегации“, допълни Живко Иванов.", "date": "2019.05.15", "title": "България привлича все повече американски туристи"}
{"url": "https://www.24chasa.bg/novini/article/7454852", "text": "Заплатите на водачи в столичня градски транспорт ще се увеличават поетапно през следващите три години. Това предвижда споразумение, което предстои да бъде подписано между Столичната община и синдикатите в транспорта, съобщи днес кметът на София Йорданка Фандъкова. Тя представи 20 нови автобуса, които тръгват от днес по линия 11 в столицата, предаде БТА. Споразумението е по предложение на президента на КНСБ и е подкрепено от президента на КТ \"Подкрепа\" и от Комисията по транспорт в Столичната община. Точните проценти на увеличението все още не са уточнени, посочи кметът. В момента то се подготвя и очакваме, когато бъде готово, да го подпишем заедно със синдикатите и да го внесем в Столичния общински съвет за одобрение, заяви кметът Фандъкова. Тя подчерта, че Столичната община реализира най-мащабните програми за модернизация на целия градския транспорт - метрото и наземния транспорт. Споразумението е само част от мерките на общината за подобряване на условията за работа в градския транспорт. Фандъкова припомни, че от началото на годината заплатите на водачите в градския транспорт бяха увеличени два пъти с по 10 процента. Столичният автотранспорт осигурява безплатни курсове за повишаване на квалификацията на желаещите. Всички обявени 29 места са заети, което значи, че съвсем скоро ще има 29 нови водачи, съобщи Слав Монов, директор на Столичния автотранспорт. През юни започва вторият тур на курсовете отново с около 30 свободни места. Монов съобщи още, че след обявеното повишение на заплатите вече са назначени 30 нови водачи в градския транспорт. Предоставено е и ново униформено облекло за персонала.", "date": "2019.05.15", "title": "Фандъкова: Заплатите на шофьорите в градския транспорт ще се увеличават поетапно"}
{"url": "https://www.24chasa.bg/novini/article/7454737", "text": "16-годишно момиче се самоуби в Малайзия, след като публикува анкета в инстаграм, за да попита последователите си дали да живее или да умре. 69% от гласувалите посочили второто и така се стигнало до трагичния край за тийнейджърката. Полицията от щата Саравак, Източна Малайзия, потвърди, че момичето е споделила снимка в социалната мрежа, под която написала: \"Много важно. Помогнете ми да реша - смърт или живот\".  Адвокат предложи тези, които са гласували за \"смърт\", да бъдат обвинени в съучастие на самоубийството, предава The Guardian. \"Дали момичето щеше все още да е живо, ако повечето бяха подкрепили идеята да живее? Щеше ли да послуша съвети на интернет потребителите да потърси професионална помощ?\", коментира адвокатът и депутат Рамкарпал Сингх. \"Дали наистина окуражаването на аудиторията е повлияло върху решението на тийнейджърката да посегне на живота си? Тъй като опитът за самоубийство е подсъдим в страната, подбудата към такова също може да се зачете като престъпление\", допълва той. Министърът на младежта и спорта заяви, че трагедията подчертава нуждата от дискусии на национално ниво за психичното здраве. \"Притеснен съм за здравето на младите в щата. Това е национален въпрос, на който трябва да се погледне сериозно\". През февруари Инстаграм обяви, че ще добави филтъри, които да засичат снимки със самонаранявания и ще ги блокира. Това решение бе взето, след като британски тийнейджър отне живота си през 2017 г. Родителите му са сигурни, че това се е случило заради кадри със самонаранявания в приложението, на които детето им е станало свидетел. \"Мислите и молитвите ни са със семейството на младото момиче\", коментира Чинг Йе Уонг, шеф в \"Инстаграм\". \"Ние имаме голяма отговорност да се грижим за защитата и сигурността на хората, които ползват приложението ни. Окуражаваме потребителите да ни сигнализират при всякакво поведение, което считат, че ги поставя в риск\", добави той.", "date": "2019.05.15", "title": "Тийнейджърка от Малайзия се самоуби заради анкета в инстаграм"}
{"url": "https://www.24chasa.bg/novini/article/7454868", "text": "Генералният секретар на ООН Антониу Гутериш заяви днес, че държавите от Тихоокеанския регион притежават \"уникално морално право\" да настояват за решения на предизвикателствата, свързани с глобалното затопляне, защото тези острови са сред най-застрашените, предаде Франс прес. Гутериш припомни, че малките острови в Пасифика са на първа линия, по време на визита във Фиджи в рамките на обиколката си в Океания. \"Тук, в Пасифика, повишаването на морското равнище в някои държави е четири пъти по-голямо от средното в световен мащаб и представлява заплаха за съществуването на някои островни държави\", каза той. Генералният секретар на ООН отбеляза несправедливостта на факта, че островите в Тихия океан са сред сред най-засегнатите от глобалното затопляне, а техният дял в емисиите на парникови газове е минимален и те са се мобилизирали много рано, за да ги намалят. \"Вашият опит подчертава неотложността на заплахата. Тихоокеанският регион има уникално морално право да каже мнението си. Време е светът да слуша\", подчерта Гутериш. Генералният секретар на ООН започна обиколката си в региона в неделя от Нова Зеландия с предупреждението, че планетата не е на път да постигне целите си за ограничаване на повишаването на температурите. Програмата на обиколката преди срещата на високо равнище за климата през септември в Ню Йорк включва също островните държави Тувалу и Вануату. Те са заплашени от повишаването на морското равнище в резултат от промените в климата. Членовете на Форума на тихоокеанските островните държави приветстваха посещението, насочено към това да се \"види всекидневната реалност, резултат от климатичните промени\". Те изпратиха силно послание до срещата на върха в Ню Йорк, в което се посочва \"безпрецедентна световна катастрофа за нашата синя планета\". \"Общите приказки и потвърдените ангажименти не могат да бъдат същността на нашите разисквания\", се казва в комюникето. \"Имаме нужда от мащабни промени и смели лидери, които да ги осъществят\".", "date": "2019.05.15", "title": "Гутериш: Тихоокеанският регион да каже мнението си за глобалното затопляне, светът да слуша"}
{"url": "https://www.24chasa.bg/novini/article/7454883", "text": "Албанското правителство либерализира пазара на труда за албанците от Северна Македония и Черна гора, съобщи във Фейсбук албанският министър по въпросите на Европа и външните работи Гент Цакай, предаде агенция МИА. Това означава, че гражданите на двете страни, които са от албански произход, в бъдеще няма да се нуждаят от официално разрешение за работа в Албания или потвърждение, че са назначени на работа от съответната албанска фирма. По-рано правителството в Тирана взе такова решение за албанците от Косово и от Южна Сърбия, предаде БТА. Министърът обясни, че то е част от усилията на правителството за либерализация на пазара на труда за всички албанци. \"Независимо че това може да изглежда като напълно символична инициатива, то е необходим елемент от връзките на Албания с албанците от съседните страни\", написа Цакай. Съобщението предизвика противоречиви коментари - от пълно одобрение до забележки, че \"в Албания няма работа за собствените й граждани, камо ли за тези от съседните страни\".", "date": "2019.05.15", "title": "Албанците от Македония и Черна гора вече могат да работят в Албания без разрешение"}
{"url": "https://www.24chasa.bg/novini/article/7454867", "text": "Прокурорската колегия на Висшия съдебен съвет (ВСС) гласува освобождаването на Пенка Богданова от поста \"заместник на главния прокурор\". Предложението на е главния прокурор Сотир Цацаров. Той каза, че Богданова заслужава благодарност за работата си, но й липсва комуникативност и умение за работа в екип. Тя ще бъде назначена за прокурор във Върховна касационна прокуратура, където има свободен щат. Няма да бъде назначаван нов заместник на Цацаров, стана ясно от изявлението му пред прокурорската колегия на ВСС.  Сотир Цацаров има общо 5 заместници, сега остават 4. Един от тях - шефът на Националната следствена служба Борислав Сарафов е в отпуск след като прокуратурата нареди на антикорупционната комисия проверка по сигнал от медии за имотното състояние на неговия син.   На заседанието на прокурорската колегия беше гласувано и наказание за следователя Бойко Атанасов. Заплатата му ще бъде намалена с 15% заради неизпълнение на служебни задължения. ", "date": "2019.05.15", "title": "ВСС освободи зам.-главния прокурор Пенка Богданова по предложение на Цацаров"}
{"url": "https://www.24chasa.bg/novini/article/7454886", "text": "Омбусманът Мая Манолова настоява да отпаднат лимитите в болниците и по всички клинични пътеки. Манолова поздрави протестиращите професионалисти по здравни грижи, които са пред Министерския съвет. По думите на омбудсмана, ако управляващите изпълнят исканията на медицинските сестри и другите професионалисти по здравни грижи, тогава би имало реална реформа в здравеопазването, предаде БТА. Протестиращите настояват за еднаква начална заплата за професионалистите по здравни грижи в цялата страна в размер на две минимални месечни възнаграждения; достойни условия на труд; нов начин на заплащане на положения нощен труд; премахване на търговските дружества в здравеопазването; възможност за самостоятелна сестринска практика; промяна в закона за съсловните организации. Не желаем да участваме в корупционните схмеи в системата, единодушно изразиха мнението си професионалистите по здравни грижи. Те настояха и за незабавен одит на дейността на Българската асоциация на професионалистите по здравни грижи, както и за оставка на председателя й Милка Василева. Следващата седмица ще се предприемат по-сериозни протестни действия, каза Мая Илиева от Инициативния комитет на протестите.", "date": "2019.05.15", "title": "Мая Манолова: Да отпаднат лимитите в болниците и по всички клинични пътеки"}
{"url": "https://www.24chasa.bg/novini/article/7454899", "text": "Пленените косатки в залива Средная в Приморския край ще бъдат пуснати на свобода в края на май или в началото на месец юни, предаде ТАСС. Според руските учени оптималният период за освобождаването на животните е именно в този интервал. Тогава морските хищници могат да преминат на своя обичаен режим на хранене. Косатките са в добра форма и са готови да заживеят в естествения си хабитат. По-нататъшното им задържане в плен излага на риск живота им, предава БТА. Според специалистите животните ще бъдат освободени непосредствено от залива Средная. Той се намира в пределите на естествения им ареал, където често се срещат косатки. На всеки от пуснатите на свобода екземпляри ще бъде поставен спътников датчик, който ще позволи да се проследи неговото местонахождение. Пускането на свобода на пленените в залива белуги ще бъде уточнено допълнително. Досега в центъра за поддръжка в залива Средная се намират 11 незаконно уловени за продажба в Китай косатки и 90 белуги, припомня агенцията.", "date": "2019.05.15", "title": "В края на май пускат на свобода косатките от залива в Приморския край на Русия"}
{"url": "https://www.24chasa.bg/novini/article/7454926", "text": "Русия съжалява за продължаващата ескалация на напрежението около иранското ядрено споразумение и смята, че тя е резултат от действията на САЩ, каза днес говорителят на Кремъл Дмитрий Песков, цитиран от ТАСС. Говорейки пред журналисти за решението на Иран да прекрати изпълнението на част от своите задължения по споразумението, Песков заяви: \"Ние ясно разбираме, че Иран взима тези решения не по своя инициатива, а отговаря на натиск, който като цяло противоречи на духа и буквата на споразумението. Именно подобни действия на САЩ провокираха Иран. Тук, за съжаление, общото безпокойство се запазва\". Той отбеляза, че на вчерашната си среща с руския президент Владимир Путин в Сочи държавният секретар на САЩ Майк Помпейо не е дал никакви уверения по този въпрос, предаде БТА. Песков припомни, цитиран от Ройтерс, изразеното от Путин мнение, че линията, възприета от САЩ спрямо Иран, само ще доведе до там, \"едната страна да бъде притисната в ъгъла\". Този подход \"никога не дава резултати. Напротив процесът на уреждане (на такива конфликти) се блокира\", предупреди говорителят на Путин. Иранската агенция ИСНА съобщи днес, цитирайки представител на иранската Агенция за атомна енергия, че решението за прекратяване на част от задълженията на страната по споразумението със световните сили, е било прието от Висшия съвет за национална сигурност на Иран. Същият източник посочи още, че Иран, както е предупреждавал и по-рано, може да поднови действията си по обогатяване на уран и да прекрати модернизацията на реактора с тежка вода в Арак, ако участниците в споразумението не изпълнят до 60 дни неговите изисквания. Споразумението между 6-те световни сили и Иран бе подписано през 2015 г., но през май м. г. САЩ обявиха, че излизат от него.", "date": "2019.05.15", "title": "Кремъл: Иран се отказва от ядреното споразумение заради натиска от САЩ"}
{"url": "https://www.24chasa.bg/novini/article/7454944", "text": "Volkswagen натисна спусъка и процесът вече е необратим. Супер дръзкият ход на VW да заложи „всичко или нищо“ на тока ми изглеждаше прекалено дързък, но явно това е бъдещето. Убеждавам се, след като наследникът на Дитер Цече също тръгва в същата посока – електрическо бъдеще, съобщава  Оля Калениус представи супер амбициозния си план “Ambition 2039”. Той цели през следващите 20 години гамата пътнически автомобили на Mercedes-Benz да не отделя и грам вредни емисии CO2! В „Ambition 2039“ фигурират още няколко важни дати. До 2030 г. производителят възнамерява да генерира над 50% продажби на електрически и плъг-ин хибридни автомобили, а до 2022 г. всички производствени мощности на концерна в Европа не трябва да отделят СО2. Т. нар. Factory 56 в Зинделфинген използва възобновяеми източници на енергия и ще е IF2 неутрална от старта на производството. Друга важна точка от плана предвижда насърчаване на доставчиците на концерна да се включат в този екологичен процес. Калениус, който ще поеме ръководната палка като Председател на борда на директорите от Дитер Цече следващата седмица, се различава от своя колега във Volkswagen Херберт Диес. Шведът не споделя възгледа на Диес за технологичен неутралитет. „Моментният ни фокус е върху електрическата мобилност с батерии. Но има място и нужда да продължим работа и по други решения, като например горивните клетки и е-горивата. Днес никой не знае със сигурност кое задвижване ще е най-добро за нашите клиенти след 20 години. Ето защо ние окуражаваме политиците да постелят пътя за технологичен неутралитет: нека фиксираме целта, но не и средствата за постигането й.“", "date": "2019.05.15", "title": "До 20 години конвенционалният Mercedes ще изчезне"}
{"url": "https://www.24chasa.bg/novini/article/7454962", "text": "На този етап данните не сочат, че става въпрос за второ убийство в Костенец. Това обясни вътрешният министър Младен Маринов в парламента   за убийството на жена си Стоян Зайков. \"На този етап не можем да говорим, че има насилствена смърт. Изследваме и двете версии. Няма данни да е имало стрелба на място, както и динамика от борба\", уточни Маринов, цитиран от  . \"На този етап, сутринта в ОД на МВР-София е получен сигнал за лице, което не се е явило на работа. Колегите са проверили адреса и са намерили труп на мъж, сформиран е екипът, включително със съдебен лекар и започва огледът на място\", добави той. По думите му чак след приключване на огледа ще може да се дадат повече подробности, а на мястото са главният секретар на МВР и шефът на ОД на МВР-София. \"Не е известна на полицията и роднинска връзка между издирвания, убитата жена и намерения мъртъв мъж тази сутрин. Единствената връзка е, че къщата му се намира в съседство на издирвания Зайков, стана ясно от коментара на Младен Маринов.", "date": "2019.05.15", "title": "Маринов за открития труп в Костенец: На този етап данните не сочат убийство"}
{"url": "https://www.24chasa.bg/novini/article/7455090", "text": "Бизнесменът Лино Тонан, една от емблемите на пловдивския бизнес по време на прехода, е починал днес в Италия, научи  . Негови близки потвърдиха трагичната вест. Лино Тонан е получил инфаркт в дома си, откаран е в болница, но лекарите не успели да го спасят. Италианецът, известен като Венецианския търговец, бе принуден да напусне България след серия от дела. От 10 години той живее и работи в родното си село, близо до Венеция. Дъщеря му управлява бизнеса му в България. Забраната да се връща в страната вече е била изтекла и той и адвокатите му правели постъпки, за да може той отново да дойде в България. Планирал и разширяване на бизнеса. \"Очаквахме го следващата седмица. Не мога да повярвам, че това се случи сега. Това е огромна трагедия. Той беше невероятен човек\" каза за TrafficNews Миглена Трайкова - дъщеря на Дияна Трайкова, с която Лино Тонан имаше дългогодишна връзка. Двете утре заминават за Италия, за да присъстват на погребението.", "date": "2019.05.15", "title": "Бизнесменът от прехода Лино Тонан издъхна в Италия"}
{"url": "https://www.24chasa.bg/novini/article/7455096", "text": "Съдебен полицай уби, най-вероятно случайно, 52-годишен баща на три деца, играейки с пистолета си пред сградата на съда в град Власеница в босненската Република Сръбска, съобщава сръбският вестник \"Блиц\". Става въпрос за млад полицай, който неотдавна започнал работа в съдебната полиция, предава БТА. Той седял с колеги и най-вероятно си играел с пистолета, който в един момент гръмнал. Куршумът улучил Мило Йевтич, който в този момент дошъл в съда, където имал дело, разказват очевидци. Йевтич бил тежко ранен и скоро след това починал, а полицаят е арестуван. На мястото са изпратени полицаи и дежурният прокурор, които извършват оглед.", "date": "2019.05.15", "title": "Полицай уби баща на 3 деца, играел си с пистолета"}
{"url": "https://www.24chasa.bg/novini/article/7455108", "text": "Толсистемата може да бъде отложена с 6 месеца, а размерът на таксите да бъде намален.  Това се разбра от думите на зам.-министърът на регионалното развитие Николай Нанков на пресконференция. Дали ще се вземе решение за отлагане ще стане ясно утре. Тогава се очаква превозвачи и представители на транспортни фирми да се срещнат  с премиера Бойко Борисов, за да обсъдят колко да струват толтаксите. Ще се обсъждат обхвата на пътищата и размерът на таксите.  “Подробности по отношение на тарифите ще станат ясни след утрешната среща. Компромисът ще бъде някъде по средата”, добави Нанков. Той обясни, че прогнозите за поскъпване на услуги са спрямо данните, изготвени от консултанта Световна банка. “Появиха се днес фалшиви новини или спекулации, че офшорна кипърска фирма ще събира толтакси. Това е абсолютна спекулация. Вторият доставчик е с изцяло българско участие. “Пари от България през офшорни фирми няма да изтичат”, каза Нанков.", "date": "2019.05.15", "title": "Може да отложат толсистемата с 6 месеца"}
{"url": "https://www.24chasa.bg/novini/article/7455114", "text": "В този момент смятам, че министърът на правосъдието би следвало да се въздържи от номинация за главен прокурор, обяви правосъдният министър Данаил Кирилов след разговор с президента Румен Радев. Срещата им бе от поредицата консултации, които държавният глава провежда от началото на седмицата във връзка с процедурата за избора на следващ главен прокурор. По закон освен трима членове на ВСС правосъдният министър също може да номинира кандидати за поста. Според Кирилов изборът нямало да бъде политически. Утре пред работната група по Закона за съдебната власт той планирал да представи виждането си за отговорността на тримата големи. В разработката, която щял да обяви,  режимът за отговорността на главния прокурор и шефовете на ВКС и ВАС бил като при всеки един магистрат в момента. \"Подробно дискутирахме дали да става въпрос за отговорността и разследване само на главния прокурор или да бъде идентичен за тримата големи, така както законодателството ги е третирало наравно във всички норми за техния статут\", каза още Кирилов. По думите му измененията щели да извървят най-дългия законодателн път - тоест да бъдат внесени от Министeрския съвет след обществено обсъждане.", "date": "2019.05.15", "title": "Правосъдният министър няма да\nноминира кандидат за главен прокурор"}
{"url": "https://www.24chasa.bg/novini/article/7455104", "text": "Руската полиция задържа десетина души, протестирали вчера срещу строежа на катедрала на Руската православна църква на мястото на парк в град Екатеринбург, предаде Франс прес. Протестите срещу строежа на храма започнаха още в понеделник. Тогава около 2000 души се събраха на мястото, определено за строеж на катедралата. Според местни медии демонстрантите образували жива верига около оградата на строителния обект. След това протестиращите я съборили и така се стигнало до сблъсъци със силите на реда, както и с група боксьори, свързани с един от олигарсите, финансиращ строителния проект, предаде БТА. \"За да построят катедрала, те искат да унищожат парка, който е едно от любимите места за отмора на гражданите\", се казва в изявление в сайта на група активисти, протестиращи срещу изграждането на храма. През последните години имаше няколко случая, в които проекти за строеж на църкви или за предаване на сгради за ползване от влиятелната Руска православна църква доведоха до напрежение. Църквата твърди, че строежът на нови религиозни обекти е необходимо поради разрушаването на много от тях през съветската епоха. В понеделник вечерта в Екатеринбург състезателят по смесени бойни изкуства Иван Щирков, известен с прозвището Уралския Хълк, бе забелязан сред охранителите на строежа на катедралата. Щирков ръководи местна боксова школа, спонсорирана от милиардера Игор Алтушкин, финансиращ строежа на катедралата, отбелязва АФП. Евгений Куйвашев, губернаторът на Урал, в който се намира Екатеринбург, организира през деня спешна среща между представители на Руската православна църква и протестиращите. Епархията на Екатеринбург - град, в който бяха екзекутирани цар Николай Втори и семейството му - подчертава, че строежът на храма е законен и че приключването му, планирано за 2023 г., ще бъде историческо събитие. Очаква се сградата да е висока 66 метра и да може да приема до 2500 богомолци. Тя е копие на катедрала, издигала се в Екатеринбург до 1930 г., когато е била унищожена от съветските власти. В миналото е имало няколко опита за строеж на нова катедрала в градските паркове на Екатеринбург, които се провалиха поради съпротивата на местните жители. Властите в Екатеринбург действат като цяло правилно при решаването на проблема със строежа на катедралата в градски парк, водейки разговор и с населението, и със строителите, за да постигнат споразумение, заяви днес в Сочи Дмитрий Песков, говорител на руския президент Владимир Путин, предаде ТАСС. \"Изглежда, че работата трябва да продължи\", добави Песков. По същата тема руската редакция на Би Би Си пък съобщава, че трима души са пострадали по време на двудневните протести и са приети в болници. Според Би Би Си задържаните през двата дни на протести са били общо 26. Британската медия припомня, че катедралата би трябвало да е готова за 300-годишнината на Екатеринбург, която се отбелязва през 2023 г.", "date": "2019.05.15", "title": "Полицията в сблъсък с протестиращи срещу строежа на катедрала в Екатеринбург"}
{"url": "https://www.24chasa.bg/novini/article/7455117", "text": "Няма направени законодателни промени с цел отнемане на деца и никой не е имал намерение да прави такива. Направените изменения в някои закони са с цел предотвратяване на изоставянето на деца. Това заяви министърът на труда и социалната политика Бисер Петков, който даде брифинг във връзка с направените промени в законодателството, свързани със системата за закрила на детето, предаде БТА. Брифингът е във връзка с това, че след като категорично от страна на министър Петков, както и на премиера Бойко Борисов беше заявено, че не се работи по проекта на стратегия за детето, в публичното пространство се появиха тези, че през законодателството вече са направени промени, които да прокарват някои положения в проекта. Законодателството в областта на закрилата на детето почива на разбирането, че отговорността за възпитанието и отглеждането на децата е на техните родители и държавата има ролята да подпомага родителите в изпълнение на това задължение, отбеляза министър Бисер Петков. Действащата рамка не се отклонява от това положение и не дава допълнителни права на социалните работници да се намесват в семейството, посочи Бисер Петков. Той припомни, че с приетия през март Закон за социалните услуги с преходните и заключителните разпоредби бяха променен 26 закона, тъй като със закона за социалните услуги изцяло се промени разбирането за социална услуга. Направените промени в Закона за закрила на детето целят да се усъвършенства механизма и мерките за координиране на институциите за превенция на изоставянето на деца и тяхната реинтеграция в биологичните семейства. Разписано е как се реагира при риск от изоставяне на дете в родилен дом, като началникът на родилния дом и другите медицински специалисти имат задължението да сигнализират при риск. Само през миналата година 441 деца са изоставени в родилния дом, каза министър Бисер Петков. Разписани са и действия за превенция на изоставяне на деца с увреждания - как медицинските работници да консултират родителите да поемат тежкия кръст с отглеждането на дете с увреждане. По повод твърденията, че 260 милиона лева отиват за финансиране на неправителствени организации, които работят с деца, министър Бисер Петков обясни, че тези 260 милиона лева са за социални услуги, които чрез държавния бюджет се насочват към общинските бюджети за държавно делегирани дейности. Бенефициент са общините, които са доставчик на социалните услуги, като само 15,6 процента от всички социални услуги през 2018 са възложени от общините на частни доставчици. Над 1100 са социалните услуги, като преобладаващата част са за възрастни. Тезата, че с 260 милиона се финансират НПО е несъстоятелна , заяви Бисер Петков. Той подчерта, че някои от критикуваните действащи норми са от 15 и повече години - като тази за режима за съдействие, когато дете се нуждае от закрила. Председателят на ДАЗД Елеонора Лилова посочи, че отчита притесненията на хората, но всички експерти, които са разписали проекта на стратегия за детето са също хора, които се вълнуват и притесняват за настоящето и бъдещето на децата. \"Нито един от тези експерти не е разписвал документ и няма намерение да разписва такъв, в който да се отнемат децата от родителите\", каза тя. Лилова потърси причините за неуспеха на проекта на стратегия както в предизборната обстановка, така и в липсата на доверие в институциите. Тя обясни, че вчера е имало случай на опит за изоставяне на дете в приемната на министерството, като благодарение на навременната реакция на ДАЗД детето към този момент е с майка си в социална услуга. Седемнадесетгодишната майка е дошла в София да потърси помощ от своя баща, който живее на квартира в столицата, но когато не е получила подкрепа, тя е заявила, че изоставя детето си. ДАЗД е задействала механизмите за подкрепа на непълнолетната и в момента детето е с майка си в социална услуга. Лилова разказа и друг случай за раждане на наша сънародничка във Великобритания. Тя изоставя своето бебе на следващия ден . Седем месеца ДАЗД и министерства са работили по това детето да се завърне в България, случаят е приключил с това, че детето е вече при своята майка. През миналата година 1773 деца са останали в своите семейства благодарение на успешно приложените мерките за превенция на изоставянето. Случаите, по които се работи по реинтеграция- по възможността детето да се върне в биологичното си семейство, към края на 2018, са 1235. Случаите, приключили с връщане на детето, са 915, броят на деца, настанени при роднини, близки, изведените деца са 731. Тази мярка се реализира чрез заповед и потвърждаване със съдебно решение. Общият брой деца, настанени в социални услуги от резидентен тип, към края на 2018 са 895. \"Без съмнение системата за закрила на детето не е съвършена, сигурно има случаи, в които преценките на социалните работници не са най-адекватните, но категорично възразявам с опитите да се стигматизират социалните работници като хора, които обикалят по домовете да вземат деца\", заяви Бисер Петков. В отговор на въпрос кой според него стои в основата на протестите, Бисер Петков каза, че МТСП няма инструментариум да установи това. Той посочи, че част от различни движения и асоциации чува за първи път, но вероятно има отношение и родителското чувство, което се самовъзприема като застрашено. Експертите призоваха за критичност, за проверяване на фалшиви новини, независимо дали идват от медиите или от социалните мрежи.", "date": "2019.05.15", "title": "Бисер Петков: Няма направени законодателни промени с цел отнемане на деца"}
{"url": "https://www.24chasa.bg/novini/article/7455181", "text": "Фенове са притеснени, че се бавят по магистрала \"Тракия\" заради голямо задръстване и още не успяват да влязат в София. Не знаят дали ще стигнат навреме за финала за купата на България между \"Локо\" (Пд) и \"Ботев\" (Пд), обясниха за \"24 часа\" някои от запалянковците, след като сигнализираха по телефона. Около 40 автобуса вече са пристигнали в столицата, но има и такива, които продължават да чакат по пътя. Привържениците на \"Локо\" (Пд) трябва да бъдат оставени на паркинга на храм-паметника \"Св. Александър Невски\", а тези на \"Ботев\" около телевизионната кула. Най-вероятно може изобщо да не стигнат до определените места обаче, а автобусите да ги оставят някъде около стадиона и те сами да се придвижат дотам. Причината за тапата на \"Тракия\" е катастрофа при 92-я км към София. Движението в активната и изпреварващата лента е ограничено и се осъществява само в аварийната лента, като се регулира от \"Пътна полиция\", съобщиха от пресцентъра на АПИ. По-рано от Пловдив към столицата са се отправили над 40 автобуса с фенове на \"черно-белите\". Тръгването им било забавено с близо час заради вече образувалото се задръстване по магистралата. Всяко едно превозно средство бе стриктно проверено от присъстващите на място полицаи. Над 200 униформени от сектор Специализирани полицейски сили на Пловдив контролираха ситуацията и се включиха в ескорта на привържениците на \"Локомотив\". В 13 часа от клубната база на \"Ботев\" пък потеглиха десетки автобуси, коли и бусчета с феновете на „жълто-черните”, допълни  .", "date": "2019.05.15", "title": "40 автобуса с пловдивски фенове пристигнаха в София, задръстиха \"Тракия\""}
