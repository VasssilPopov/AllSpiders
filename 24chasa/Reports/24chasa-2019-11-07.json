{"url": "https://www.24chasa.bg/novini/article/7853918", "text": "Телекомуникационният доставчик \"Юнайтед Груп\" (United Group) обяви в четвъртък, че ще закупи българският телекомуникационен оператор \"Виваком\" (Vivacom) за 1,2 млрд. евро. \"Юнайтед груп\", който бе сформиран официално през 2012-а година, оперира на телекомуникационни платформи и медии на Балканите. През 2018-а година компанията беше закупена от британският инвестиционен фонд BC Partners. Наскоро компанията придоби и хърватският телеком Tele2 за 220 милиона евро. \"Виваком\" е добре управлявана компания със силен мениджмънт и се вълнувам от възможностите, които имаме за да изградим още по-силен бизнес“, се казва в изявление на главният изпълнителен директор на \"Юнайтед груп\" - Виктория Боклаг.", "date": "2019.11.07", "title": "\"Юнайтед груп\" купува \"Виваком\" за 1,2 млрд. евро"}
{"url": "https://www.24chasa.bg/novini/article/7853953", "text": "„Винаги съм се ръководил от разбирането, че върховенството на закона е гръбнакът на съвременните демократични, плуралистични общества и конституционни демокрации“, заяви на срещата Румен Радев. Представителите на Венецианската комисия са на посещение у нас по повод на подготвяни законодателни промени, въвеждащи особени правила за реализиране на наказателна отговорност на „тримата големи“ в съдебната ни система. По време на срещата бяха обсъдени препоръки, направени в последния доклад на Венецианската комисия относно съдебната власт. Президентът изрази надежда, че експертното знание и съдействието, което Венецианската комисия оказва на страната ни, ще допринесат за продължаващо въвеждане на европейските демократични практики в съвременното българско законодателство.", "date": "2019.11.07", "title": "Радев: Експертното знание на Венецианската комисия ще допринесе за въвеждането на европейските демократични практики"}
{"url": "https://www.24chasa.bg/novini/article/7853988", "text": "Новоизбраните кметове от ГЕРБ участваха в национална среща, на която анализираха резултатите от местните избори. Какви са поуките от тях и какви са приоритетите за развитието на Враца - с коментар в \"Още от деня\" по   гостува кметът на града Калин Каменов, който спечели убедителна победа още на първия тур на изборите. \"Основната поука е, че трябва да бъдем по-близко до хората, за да може всички наши съграждани да имат диалог с кметовете, с общинските съветници, с местната власт. От тези избори ние сме победители и няма нищо по-нормално да бъдат поздравени всички онези, които си свършиха работата\", категоричен е Каменов. \"От 130 кметове през 2015 г. ГЕРБ вече има 140 през 2019 г, така че картината е доста положителна\", каза Каменов. Гордостта приключва в деня на изборите, от тук насетне поемаме голямата отговорност. Това е доверие, което гражданите дават и изискват, категоричен е кметът на Враца. Той коментира и критиките на днешната среща по отношение на останалите политически сили в дясното пространство. \"Няма как да сме сърдити на градската десница, но е странно, когато демонстрираш, че си десен, а подкрепяш ляв кандидат. Изключително странно е политически сили, които изповядват едни и същи ценности, да се обръщат срещу тях и срещу естествените си партньори. Не е ли най-логично, когато кметът е десен, той да бъде подкрепен от всички десни партии?\", добави той. По отношение на приоритетите си за развитието на Враца, кметът коментира, че с такива резултати и доверие може да претендира, че Враца е столицата на Североразвиваща се, а не на Севрозападнала България.", "date": "2019.11.07", "title": "Кметът на Враца: Гордостта приключва в деня на изборите"}
{"url": "https://www.24chasa.bg/novini/article/7854023", "text": "Приоритет в работата на бъдещите леви еврокомисари да бъде запазването и дори увеличаването на парите за кохезионна политика. За това е настоял президентът на ПЕС и евродепутат Сергей Станишев пред тях. Той и бъдещите леви комисари обсъдиха политиките и идеите, които те ще защитават в работата си в Еврокомисията. Ето какво разказа за срещата Станишев във фейсбук: Благодарение на всеобщите ни усилия след изборите, комисарите от нашето семейство поемат ключови ресори - икономика, вътрешни работи, регионално развитие, околна среда, работни места и външна политика. Решени сме да се преборим с практиката от последните години десницата да налага тяснопартийна работна програма. Това е ключът към осъществяване на промяната, за която гласуваха голяма част от европейските граждани. Под натиска на нашето семейство, избраната за следващ председател на #ЕК, Урсула фон дер Лайен, пое писмени ангажименти, че много от приоритетите ни ще залегнат в работата на бъдещата Комисия. Нашият силен отбор в новата ЕК ще отстоява реализирането тези политики, които представихме по време на кампанията. Сред тях са запазването и дори увеличаването на парите за кохезионна политика, пълното прилагане на социалния стълб, продължаване и адекватно финансиране за детската и младежката гаранция, създаване на фонд за справедлив преход към нисковъгледродна икономика, за да не пострадат определени страни и региони, въвеждане на минимална европейска заплата, реформа на миграционната политика на ЕС, въвеждане на програма за помощ при безработица и редица други. Номинирани за комисари от ПЕС в новия състав на ЕК са: Франс Тимерманс (Холандия) изпълнителен заместник-председател, отговорен за Европейски зелен пакт; Елиза Ферейра (Португалия) - „Сближаване и реформи“; Жозеп Борел (Испания) върховен представител на ЕС по въпросите на външните работи и политиката на сигурност; Илва Йохансон (Швеция) - „Вътрешни работи“; Марош Шефчович (Словакия) - „Междуинституционални отношения и перспективи“; Никола Шмит (Люксембург) - „Работни места“; Паоло Джентилони (Италия) „Икономика“; Хелена Дали (Малта) - „Равнопоставеност“; Юта Урпилайнен (Финландия) - „Международни партньорства“.", "date": "2019.11.07", "title": "Станишев към левите еврокомисари: Да запазим парите за кохезионна политика"}
{"url": "https://www.24chasa.bg/novini/article/7854024", "text": "Турският президент Реджеп Тайип Ердоган заплаши днес по време на посещение в Унгария \"да отвори вратите\" на Европа за сирийските бежанци, намиращи се в Турция, предаде АФП. \"Със или без подкрепа, ние ще продължим да оказваме гостоприемство на нашите гости, но само до определена граница /.../ Ако констатираме, че това не функционира, няма да имаме друг избор освен да отворим вратите\" към Европа, каза Ердоган на съвместна пресконференция с унгарския премиер Виктор Орбан в Будапеща. В последно време позицията на ЕС спрямо Турция е далеч от конструктивна, заяви още турският президент, цитиран от Анадолската агенция. Той каза, че е необходимо както трябва да се оцени значението, което ще има за ЕС пълноправно членство на Турция. В нашата страна има 4 милиона бежанци. Възможно е голям брой от тези бежанци да мигрират специално в Европа. Стъпката, която искаме да направим със създаването на зона за сигурност, е насочена към осигуряване на завръщането до домовете на намиращите се у нас бежанци, посочи Ердоган по повод плановете на Турция за създаване на зона за сигурност в Североизточна Сирия. За нас е ценна подкрепата на Унгария за процеса за членство на нашата страна в ЕС, заяви Ердоган, цитиран от турския телевизионен канал НТВ. Той благодари на унгарския премиер за подкрепата по този въпрос. Ердоган каза, че по време на разговорите е благодарил на премиера Орбан и за подкрепата за турската операция в Сирия \"Извор на мира\". Той изтъкна, че сега в света няма друга страна, която да действа по-енергично срещу ДАЕШ /арабски акроним на \"Ислямска държава\"/ от Турция. Ердоган посочи, че Турция е заловила голямата сестра на ликвидирания лидер на ИД Багдади заедно със съпруга й, и добави, че в последно време Анкара е заловила 13 души от най-близкото обкръжение на Багдади. Той посочи, че само в сирийския град Ал Баб турските сили са неутрализирали над 3000 членове на терористичната организация и добави, че сега в турски затвори се намират над 1150 джихадисти. Ердоган заяви, че няма да се сложи край на тероризма само с ликвидирането на онези, които стоят начело на терористичните организации. Той посочи, че лицето, наречено Мазлум Кобани, не е по-различно от Багдади. Колкото важен терорист е Багдади, толкова важен терорист е и Мазлум Кобани, подчерта Ердоган, визирайки командира в ръководените от кюрдите Сирийски демократични сили /СДС/ Ферхат Абди с кодово име \"Мазлум Кобани\", смятан от Анкара за терорист. Мазлум Кобани предизвика наскоро напрежение между Анкара и Вашингтон, след като стана известно, че се подготвя негово посещение в САЩ с цел да бъде обсъдена ситуацията в Сирия. Анкара остро възрази срещу това, че САЩ се отнасят към Кобани като към \"легитимна политическа фигура\".", "date": "2019.11.07", "title": "От Будапеща Ердоган пак плаши да отвори вратите на Европа\nза мигрантите"}
{"url": "https://www.24chasa.bg/novini/article/7854033", "text": "Мнозинството в комисията на Европейския парламент по граждански свободи, правосъдие и вътрешни работи не възразява на предложението на Европейската комисия да бъде прекратено наблюдението над България по механизма за сътрудничество и проверка (МСП). Това показаха изказванията в парламентарната комисия на представителите на политическите групи при днешното обсъждане на последните доклади на ЕК за България и за Румъния, съобщава БТА. Групата на Европейската народна партия подкрепя извода на ЕК, че напредъкът на България е достатъчен и че наблюдението трябва да бъде прекратено, заяви евродепутатът Роберта Мецола. Това показва, че българските власти са положили големи усилия, добави тя. Биргит Зипел от името на социалистите и демократите посочи, че ЕП отдавна настоява за въвеждането на общоевропейско наблюдение за върховенството на закона. Няма смисъл от наблюдение на отделни държави. Всички трябва да отговорят по еднакви правила. Предложението на ЕК за отпадането на наблюдението за България е добро и го приветстваме, допълни Зипел. Драгош Тудораке (Обнови Европа) подкрепи въвеждането на наблюдение за законността във всички държави от ЕС. Има нужда от прилагането на ясни изисквания, с ясни препоръки и последици, поясни той. Тинеке Стрик (Зелени) също подкрепи преминаването към общоевропейско наблюдение. Тя изрази съгласие с оценката на ЕК, че Румъния бележи отстъпление по МСП. Единствена Клер Дейли от името на Европейската обединена левица се възпротиви на предложението на ЕК наблюдението над България да отпадне. Мога да възразя, че е постигнат устойчив напредък, каза тя. По нейните думи в нашата страна се наблюдават тормоз над журналисти, злоупотреби със селскостопански субсидии, съмнителна реклама в медиите. Елена Йончева (БСП) приветства предложението на ЕК за прекратяване на наблюдението над България, защото то не е постигнало очаквания резултат. Йончева подкрепи въвеждането на общо наблюдение за законността във всички държави от ЕС. Тя добави, че България е първа по корупция в ЕС и проблемът се задълбочава. По нейните думи у нас медийната свобода в последните 10 години драматично се влошава. България не бива да бъде наказвана заради своите политици, заяви Йончева. Нейният колега Петър Витанов отбеляза, че последният доклад на ЕК по МСП за България е положителен. Всички полагахме усилия наблюдението да отпадне, защото е дискриминационно, доколкото се прилага само за две държави. Съществуването на механизма е извинение да бъдем държани извън Шенген, добави той. Илхан Кючюк (ДПС) отбеляза, че навсякъде има нужда от наблюдение на законността. По неговите думи МСП е показал неефективност и е задълбочил различията. Според Кючюк, ако има всеобщо наблюдение за законността в ЕС, ще бъде предотвратявано задействането на чл. 7 от общностния договор. По неговите думи отпадането на МСП решава големия политически проблем на ясно разделение между Източна и Западна Европа. Водещият заседанието евродепутат Емил Радев (ГЕРБ), заместник-председател на парламентарната комисия, изрази пълна подкрепа за заключенията на ЕК за нашата страна в последния доклад. По неговите думи са били взети предвид всички усилия на българските институции. Докладите отдавна изчерпаха положителния си ефект и в последните години се използват като инструмент за политически атаки срещу България и Румъния, добави той. Радев отбеляза, че остава неясно каква е цената на изготвянето на докладите и защо досега не е било въведено всеобщо наблюдение в ЕС. България е изпълнила всички препоръки на ЕК и най-сетне трябва да се сложи край на наблюдението над нашата страна, очакваме стъпки от ЕК за окончателно приключване на процедурата, заяви Радев.", "date": "2019.11.07", "title": "Мнозинството в ЕП не е против отпадането на наблюдението на ЕК над България"}
{"url": "https://www.24chasa.bg/novini/article/7854047", "text": "Депутатите от три парламентарни комисии приеха на първо четене Бюджет 2020 г., съобщи БТА. Пред народните представители от трите комисии по бюджет и финанси, от комисията по труда и социалната политика и от комисията по здравеопазване министърът на финансите Владислав Горанов представи основните параметри на бюджета за догодина. Очакваният макроикономически ръст за периода 2020 - 2022 г. е около 3,3 процента за всяка от прогнозните години, отбеляза той и изтъкна, че прогнозата е за запазване на икономическия растеж. Според прогнозата на финансовото министерство се очаква забавяне в стойността на инфлацията от около 2,1 процента годишно, спад на безработицата до 4 на сто в края на прогнозирания период. Министър Горанов отчете, че се запазват целите за постигане на балансирано бюджетно салдо. \"Минималният размер на фискалния резерв предлагаме да продължи да се поддържа в размер на 4,5 млрд. лв.\", каза той. \"Предлагаме общите приходи на консолидираната фискална програма да възлязат на 46,826 млрд.лв\", отбеляза Горанов и посочи, че също толкова са и разходите. \"Чухме много критики по отношение на фискалната рамка за 2020 г. Бих окачествил липсата на изненади във фискалната рамка като добра новина. Това показва, че благодарение на усилията на мнозинството, подкрепящо правителството, ние успяваме за пръв път от доста години да поддържаме предвидимост в политиките, които сме заявили още в началото на нашият управленски мандат\", посочи финансовият министър. По думите на Горанов естествено най-големият акцент е образованието, което получава 610, 1 млн. лв. повече. Близо половин милиард повече е насочен за здравеопазване, ръстът на пенсиите също е значително число. Нарастват с близо 200 млн. лв. социалните помощи и обезщетенията. Разходите за отбрана по предложение на правителството нарастват с 201,7 млн., с което възлизат на 1,61 процента от БВП. Министър Горанов каза, че се очакват 450 млн. лв. приходи за периода на действие на тол системата. По думите му оценките за увеличение на осигурителните вноски от промяната на минималната заплата и минималните осигурителни прагове и доход са за повече от 106 млн. лв. В разходните политики най-съществена оценка е политиката за увеличение с 10 на сто на разходите на персонал в бюджетната сфера и увеличение на минималната работна заплата. Тук очакваме 624,8 млн. лв. повече, каза финансовият министър. За увеличението на разходите за педагогически персонал е предвиден допълнителен разход 360 млн. лв. За увеличението на разходите за лицата, осигурявани от държавния бюджет средствата са 96 млн. лв., информира Горанов. Той коментира, че финансирането на дейностите по възпитание и обучение на деца и ученици възлиза като разход в размер на 2,651 млрд. лв., в това число 360 млн. лв. допълнителни средства за увеличение на заплатите на учителите. Добавени са и 54,5 млн. лв. за непедагогическия персонал. Други 561 млн. лв. са за стипендии, учебници, разходи за транспорт. Финансовият министър отчете, че минималната заплата за педагогическите специалисти през 2017 г. е била 600 лв., а през 2021 г. се очаква тя да достигне 1255 лв. Очаква се догодина минималната работна заплата да бъде в размер на 610 лв. \"Продължаваме да следваме желанието средната работна заплата за страната да достигне 1500 лв. Такива послания излъчваме към бизнеса. Отдавна сме казали, че \"България - евтина дестинация за предлагане на работна сила\" вече не е модерно. Затова за поредна година предлагаме увеличение на заплатите на заетите в бюджетната сфера в размер на 10 процента\", каза още той.", "date": "2019.11.07", "title": "Депутатите от 3 комисии приеха на първо четене Бюджет 2020 г."}
{"url": "https://www.24chasa.bg/novini/article/7854057", "text": "Промените в климата могат да предизвикат много по-бързо и по-голямо покачване на нивото на океаните, показа изследване на предишния период на затопляне преди 125 000 години, предаде АФП, цитирана от БТА. Водата тогава се е издигнала на 10 м над сегашното равнище с темп до 3 м на век, твърдят учени от Австралийския национален университет. Този сценарий би бил катастрофа за стотици милиони хора. Тъй като периодите на захлаждане и затопляне на Земята се редуват, учените са изследвали данни от предишния междуледников период преди 125 000 години. Тогава средните температури били с около градус по-високи от сегашните, но промените в климата през последните 200 години са по-бързи заради индустриалните парникови емисии. Затова изследването на този междуледников период \"показва само долната граница на прогнозите за това, което може да се случи\", пишат авторите на изследването. Според доклад на Междуправителствената експертна група за климатичните промени от септември миналата година нивото на океаните ще се покачи с около 43 см до края на века, ако температурите се повишат с 2 градуса Целзий, и с 84 см при 3 градуса Целзий, както насочват сегашните тенденции.", "date": "2019.11.07", "title": "Океаните се затоплят по-бързо от предвижданото"}
{"url": "https://www.24chasa.bg/novini/article/7854065", "text": "Германският канцлер Ангела Меркел заяви днес в Берлин, че не споделя радикалното мнение на френския президент Еманюел Макрон, според когото НАТО е в мозъчна смърт, предаде Франс прес, цитирана от БТА. На съвместна конференция с генералния секретар на НАТО Йенс Столтенберг Меркел заяви, че подобно изказване едва ли е необходимо въпреки проблемите и предизвикателствата, които стоят пред алианса. Столтенберг заяви, че НАТО продължава да е силна организация и подчерта, че сега САЩ и Европа работят заедно повече, отколкото са го правили от десетилетия. Еманюел Макрон заяви в интервю за списание \"Икономист\", че НАТО е в мозъчна смърт, припомня Франс прес. Според френския президент доказателство за това е липсата на координация между САЩ и Европа, както и едностранните действия на Турция, която е член на алианса, в Сирия.", "date": "2019.11.07", "title": "Меркел не споделя мнението на Макрон, че НАТО е в мозъчна смърт"}
{"url": "https://www.24chasa.bg/novini/article/7854078", "text": "Унгарският премиер Виктор Орбан каза, че неговата страна планира да може да получава природен газ от \"Турски поток\" до края на 2021 г., предаде Асошиейтед прес, цитирана от БТА. Унгария е силно зависима от Русия за доставките на природен газ. В момента той пристига през Украйна, но Русия иска да диверсифицира транзитните маршрути на енергийните си доставки. Унгарският премиер Виктор Орбан заяви днес след среща с гостуващия в Будапеща турски президент Реджеп Тайип Ердоган, че \"без Турция, миграцията към Европа не може да бъде спряна\". Орбан каза, че това превръща Турция в стратегически партньор на Унгария по въпросите на сигурността и миграцията. АП отбелязва, че Виктор Орбан е силно фокусиран върху антиимиграционната политика от 2015 г. Той каза, че оградите по южните граници на Унгария могат да спрат \"нелегалните мигранти\". Неколкостотин души, сред които много прокюрдски и антивоенни активисти, протестираха в Будапеща срещу визитата на Ердоган, съобщава още агенцията.", "date": "2019.11.07", "title": "Унгария очаква газ от \"Турски поток\"до края на 2021 г."}
{"url": "https://www.24chasa.bg/novini/article/7854097", "text": "Общото събрание на ООН прие с голямо мнозинство, като всяка година от 1991 г., необвързваща резолюция с призив към САЩ да отменят своето икономическо и финансово ембарго над Куба, предаде Франс прес, цитирана от БТА. Резолюцията беше подкрепена от 187 страни. Само три гласуваха \"против\": САЩ, Израел и за пръв път Бразилия. Две страни се въздържаха: Украйна и за пръв път Колумбия, близък съюзник на САЩ. \"Тази блокада е сериозно нарушение на международното право, на Устава на ООН и на принципите на провъзгласяването на Латинска Америка и Карибския басейн за зона на мир\", заяви кубинският външен министър Бруно Родригес, цитиран от ТАСС. Родригес заяви, че за 57-те години откакто е въведено, ембаргото е нанесло щети за над 922 милиарда долара. \"През всички тези години блокадата остана главното препятствие пред надеждата на народа ни, пред икономическото развитие на страната ни\", каза той. Постоянният представител на САЩ в ООН Кели Крафт обвини Куба, че допринася за регионалната нестабилност. \"САЩ не носят отговорност за постоянното нарушение на човешки права от кубинския режим. Отговорността ни е да защитаваме тези, които нямат глас и днес това е народът на Куба\", заяви тя. През 2016 г. Вашингтон гласува с \"въздържал се\" за първи път за четвърт век, след историческото сближаване с Хавана, предприето от тогавашния президент демократ Барак Обама, припомня АФП. Но дипломатическите отношения между САЩ и Куба бяха белязани от рязко захлаждане след идването на Доналд Тръмп в Белия дом.", "date": "2019.11.07", "title": "ООН още веднъж призова за отмяна на ембаргото на САЩ над Куба"}
{"url": "https://www.24chasa.bg/novini/article/7750080", "text": "Миналата Коледа Amazon обяви, че ще отпечата каталог за играчки през празничния сезон. За всеки друг традиционен търговец на дребно това не би било новост. Но гигантът за електронна търговия е изградил своята империя от 100 млрд. долара изцяло чрез цифрови платформи. Защо компанията се обръща към печата, когато разполага със устройства в целия свят, чрез които да рекламира? И не са сами. Facebook, Uber, Airbnb, Google и Asos са само част от многото марки, които са се обърнали към списания, за да общуват както със служители, така и с клиенти. Да не би тези марки да изпитват носталгия за 90-те? Възможно е. Но е по-вероятно да разбират, че поколенията Z (родените след 1995 година) и Y (родените между 1980 и 1994 година, познати още като Милениали) виждат иновация в печата и използват печатните издания като специален компонент в медийния си микс. В бързината да дигитализират всичко, изтънчените печатни списания са чудесен начин да се откроите от тълпата. От разказването на истории и брандирането до осигуряването на приходи, какво могат да научат издателите от някои от най-силните марки, които се връщат обратно към печата? Има погрешно схващане, че по-младите поколения са толкова пристрастени към своите телефони, че вече не се интересуват от четене на физически продукти. Обратното всъщност се подкрепя от статистиката. Според MNI: Бейби бумърите (родени между 1946 и 1964 г.) четат 9,2 списания на месец Поколението X (родени между 1964 и 1980 г.) чете 9.1 Милениалите четат 8.9 Това означава, че по-младите поколения четат почти толкова, колкото по-възрастните. От куриерската фирма FedEx разкриват, че 90% от всички потребители предпочитат да четат печатни материали за сметка на цифрови екрани и „въпреки че са запознати с дигиталните, почти половината от респондентите милениали (на възраст 18-34 години) съобщават, че четат нещо професионално отпечатано поне веднъж месечно“. И ако мислите, че списанията на марките са просто прославени каталози, тогава вижте това: толкова са успешни някои „безплатни“ списания на марки, че сега са самостоятелни издания. Списанието Dare на Superdrug се продава на дребно за 3,87 долара, Портър на Net-a-Porter за 7,5 долара и списанието ASOS за 1,25 долара. PressGazette.co.uk съобщава, че Одитното бюро за разпространение (ABC) изчислява разпространението на списание ASOS на 453 287 броя за последните шест месеца на 2018 г. Списанието твърди, че тиражът му нараства до над 700 000, когато се разпространява и във Франция, Германия и САЩ. Вътрешният редакционен екип създава съдържание за модните тенденции. Списанието си е изградило добра репутация, наподобявайки Glamour и Teen Vogue чрез включване на известни личности като Лейди Гага, Дженифър Лорънс и Лена Дънъм. За Net-a-Porter, друг моден търговец на дрехи във Великобритания, списанието Porter е предназначено да поддържа цифровите канали. И се получава! Тес Маклауд-Смит, вицепрезидент на издателството и медиите в Net-a-Porter, казва, че „85% от нашите най-добри клиенти са вдъхновени да пазаруват, след като прочетат брой на Porter, а тези, които стават абонати, харчат със 125% отгоре и влизат в сайта с повече от 25% повече “ В книгата си „Отмъщението на аналога: истинските неща и защо те имат значение“, канадският журналист Дейвид Сакс обяснява, че интересът на Милениалите към печата идва от дигиталния бърнаут: „Поколението на Милениалите израстна с интернет, смартфони и социални медии и ние приемаме, че това е всичко, което искат. Но всъщност, когато погледнете кой води до връщането на неща като винилови плочи, печатни книги, нови списания, нишови публикации, това е точно тази демография на Милениалите и тези, които са по-млади от тях. \" Той добавя „Това е, защото те не виждат дигиталното като нещо специално. Дигиталното е като въздуха около тях. За тях е уникално, когато някой им представи нещо в аналогов формат. Те са по-склонни да виждат стойността му и да не го виждат като отживяла. \" „Когато погледнете цената на цифровите медии, която се увеличава значително с условията на заплащане на клик и след това погледнете цената и гъвкавостта на печатна комуникация, която всъщност намалява и става по-достъпна, тогава става накланяне на везните“, казва Саймън Билтклиф, главен изпълнителен директор на Webmart. Казано по-просто, умората от реклама е състоянието, когато потребителите са се уморили да гледат едни и същи реклами. В свят, в който потребителите са уморени от твърде много онлайн реклами и кампании за пренасочване, отплатата на печатните реклами изглежда е по-висока от тази на цифровите. Според MarketingProfs, 92% за 18 до 23-годишните е по-лесно четенето на печатно съдържание, а степента на отговор при маркетинга с печатни издания е с 37% по-висока тази на имейлите. Canadian Tire е компания за търговия на дребно, която продава широка гама от автомобилни, хардуерни, спортни, развлекателни и домашни продукти. Преди няколко години тя изпрати 12 милиона хартиени каталога с по 200 страници в Канада, показващи 1000 продукта. Това може да изглежда като заден ход за търговец на дребно, който е вложил милиони в подобряване на своите цифрови възможности през последните пет години. Но ръководителите настояват, че ходът всъщност е повече дигитален: \"Ние не инвестираме в хартия\", заяви президентът Алън Макдоналд в интервю. „Инвестираме в промоционален инструмент за нашия дигитален каталог.“ Подходът се нарича „фигитал“. Използвайки мобилното приложение на Canadian Tire, читателите на WOWGuide могат да използват смартфон или таблет, за да разглеждат и открият видео линкове, както и информация за цените или подробности за местните инвентаризации, например. Нещо средно между каталог и вдъхновение за лайфстайл, WOW може да не се хареса на част от по-старата си целева аудитория, но е ефективен начин за свързване на Canadian Tire с по-младото поколение клиенти. Веднага след пускането на WOW Guide седмичните онлайн продажби на търговеца са се удвоили. „В ерата на фалшиви новини, тролове и ботове, печатът може да донесе доверие, авторитет и достоверност“, казва Ейми Хатчинсън, маркетинг директор на BPIF. Много други марки, които са създадени онлайн, използват печат. Особено с въвеждането на нови правила за защита на данните в рамките на GDPR, новостартиращите компании мислят по различен начин за това как да общуват със своите клиенти. Те сами по себе си стават издатели. Dollar Shave Club създаде списание Mel, което идва в месечния абонамент. Casper стартира списание Woolly в партньорство с McSweeney's, а Airbnb има Airbnb Magazine. В днешните времена създаването на марка често идва със създаване на самостоятелно съдържание под формата на публикации в блогове или снимки в инстаграм, така че да се хареса на клиентите, към които е насочено. Но едно успешно списание може да донесе рекламни пари и да се превърне в нови абонати. Компанията за куфари Away сега издава собствено списание, наречено Here. То се продава на дребно за 10 долара и беше сложено във всеки продаден куфар при основаването на компанията. Това познаване на клиентите е привлекателно за компании като Bumble, които плащат на Away, за да рекламират в нейното списание. Рубио казва, че най-лошият сценарий е, че списанието ще се превърне в „страхотен блог за пътуване.“ Най-добрият сценарий? Това би било „разделение на медийните канали, което генерира приходи, генерира печалба за компанията.“ Какво можем да научим от тези компании? Изграждането на продуктови истории около хората създава постоянен успех и лоялност към марката. Доброто съдържание винаги е на първо място, а печатът винаги трябва да балансира качествени редакции с търговски цели.", "date": "2019.11.07", "title": "Силата на печата. Уроци от най-големите световни марки"}
{"url": "https://www.24chasa.bg/novini/article/7854049", "text": "14 хиляди километра от републиканската пътна мрежа от общо 20 хиляди остават безплатни за камионите след въвеждането на толсистемата. Това заяви регионалният министър Петя Аврамова при изслушването ѝ вчера за готовността на толсистемата от парламентарната регионална комисия. Към тези километри трябва да се добавят и над 20 хиляди общински пътища и така пътищата, свободни от такси, стават общо 34 хиляди км, каза Аврамова. Приходите от толсистемата през 2020 г. се планира да бъдат около 450 млн. лв., а през следващите две години - по 600 млн. лв. годишно, каза министърката. В тези пари влизат и около 296 млн. лв. от винетни такси. В момента приходите от тях са над 350 млн. лв. годишно, но след въвеждането на толсистемата за камионите се очаква да спаднат, тъй като след 1 март догодина винетки ще има само за леките коли. Към 2024 г. ще започне дебат за преминаването и на леките коли към заплащане на изминато разстояние чрез толтакси, съобщи членът на УС на АПИ проф. Олег Асенов. Ще се обхванат над 2 млн. превозни средства и като логистична задача това ще е далеч по-тежко от сегашното организиране на толсистема само за товарните коли. “За щастие съвременните автомобилопроизводители вече влагат серийно навигационни системи на леките автомобили. До 2030 г. те трябва също да плащан толтакса”, допълни Асенов. ", "date": "2019.11.07", "title": "14 000 км пътища  остават безплатни за камионите (Обзор)"}
{"url": "https://www.24chasa.bg/novini/article/7854171", "text": "Министър-председателят Бойко Борисов пристигна в Женева, където ще участва в лидерската среща, посветена на Западните Балкани, съобщи пресцентърът на Министерския съвет. Срещата се организира от Световния икономически форум като израз на ангажимента му да служи като надеждна платформа за публично-частно сътрудничество и за засилване на положителното развитие в региона и извън него. В този контекст Форумът свиква лидерите от Западните Балкани и ключови партньори в централата си в Женева за задълбочена дискусия. Лидерската среща се подкрепя активно от Клаус Шваб, основател и изпълнителен директор на Световния икономически форум, и ще се ръководи от нейния президент Бьорге Бренде. Преди официалния старт на срещата, днес участниците се събират на работна вечеря, като сред обсъжданите теми ще бъде и формирането на позитивна бъдеща перспектива за Западните Балкани.", "date": "2019.11.07", "title": "Борисов пристигна в Женева за лидерската среща за Западните Балкани"}
{"url": "https://www.24chasa.bg/novini/article/7854193", "text": "Русия приветства изказването на френския президент Еманюел Макрон за мозъчната смърт на НАТО в интервюто му за сп. \"Икономист\", предадоха ТАСС и Франс прес, цитирани от БТА. \"Това са златни думи. Правдиви и отразяващи същината на положението. Това е точно определение на настоящото състояние на НАТО\", написа в страницата си във Фейсбук говорителката на руското външно министерство Мария Захарова. В интервюто Макрон заявява, че НАТО напълно е загубила координация и се намира в състояние на мозъчна смърт. Френският президент също казва, че Европа трябва да започне да се възприема като самостоятелна геополитическа сила, иначе \"няма да контролира съдбата си\". Същевременно Макрон посочва в същото интервю, че руският модел \"не е жизнен в дългосрочен план\", отбелязва АФП.", "date": "2019.11.07", "title": "Москва хвали Макрон: Думите му за мозъчната смърт на НАТО са златни"}
{"url": "https://www.24chasa.bg/novini/article/7854098", "text": "Телекомуникационният доставчик “Юнайтед груп” купува българския оператор “Виваком” за 1,2 млрд. евро. Това обявиха от американската компания в четвъртък. Последната смяна на собствеността във “Виваком” бе през 2016 г. Тогава руската банка ВТБ организира търг като кредитор на телекома. Наддаването бе спечелено от Спас Русев, който придоби 46% от “Виваком” за 330 млн. евро. Другите акционери са ВТБ и кредитори на телекома. “Виваком” е добре управлявана компания със силен мениджмънт и се вълнувам от възможностите, които имаме, за да изградим още по-силен бизнес”, каза в изявление главният изпълнителен директор на “Юнайтед груп” Виктория Боклаг. В съвместно изявление двата участника в сделката, както и фондът “БиСи партнърс”, която е собственик на “Юнайтед груп”, са обявили, че трансакцията се очаква да се извърши през второто тримесечие на 2020 г., тъй като трябва да получи одобрение на антитръстовите органи. Предложената сума е по-висока от индикативната оферта, която се цитираше от различни източници - 1,1 млрд. евро. Компанията е собственост на фондовете “БиСи партньрс” и “Кей Кей Ар” (KKR). Още в края на септември “24 часа” написа, че това е най-вероятният нов собственик на българския телеком. Другият основен играч бе фондът “Провидънс екуити партнърс”, чиято първоначална оферта беше 1,05 млрд. евро, твърдяха източници на американското издание “Файненшъл таймс”. Още тогава се очакваше обаче “Виваком” да бъде оценен на около 1,2 млрд. евро въз основа на последните сделки в региона за телекомуникационни активи. “Юнайтед груп” има бизнес основно в Западните Балкани, най-вече в Сърбия. Той е стъпил там преди години с изкупуването на операторите SBB, Telemach Slovenia и Telemach BiH. Компанията продължава да се разширява чрез придобивания на местни кабелни оператори, платформи за медийно съдържание и мобилни услуги. Сега предлага телевизия и фиксирана и мобилна телефония в бивша Югославия, медийно съдържание и рекламен бизнес. Миноритарен акционер в “Юнайтед груп” е и Европейската банка за възстановяване и развитие (EБВР). Фондът “БиСи партнърс” управлява активи с годишни приходи от над 35 млрд. долара. Общите активи под негово управление са на стойност над 22 млрд. долара. “Виваком” е най-големият оператор в България по приходи, като за 2018 г. те са 948 млн. лв., а печалбата преди данъци е 359,8 млн. лв. Телекомът има над 3 млн. абонати, които ползват мобилни услуги, тези с фиксиран интернет са 444 хил., а на телевизионни услуги - 468 хил. ", "date": "2019.11.07", "title": "“Юнайтед груп” купува “Виваком” за 1,2 млрд. (Обзор)"}
{"url": "https://www.24chasa.bg/novini/article/7853835", "text": "По време на редовното заседание на Комисията по граждански свободи, правосъдие и вътрешни работи в Европейския парламент, днес бе разгледан докладът на Европейската комисия за напредъка на България по механизма за сътрудничество и проверка. Елена Йончева, евродепутат от Групата на социалистите и демократите в ЕП, се обърна към ЕК с думите: „Приветстваме предложението на ЕК да отпадне мониторинга върху България по Механизма за сътрудничество и проверка (МСП). Ние се надяваме да отпаднат и формалните пречки пред страната ни за пълноправно членство в Шенген. България има право да се присъедини към общо пространство без гранични процедури. Приемането ни в Шенген ще даде увереност в българското общество, че при изпълнението на критериите валидни за всички страни членки е възможно постигането на пълна интеграция в структурите на съюза, без двойни стандарти. В същото време, достигането на демократичните принципи не е еднократен акт. България се нуждае от подкрепата на ЕС, с реални възможности за въздействие при констатирани отстъпления от тези критерии. Обръщаме внимание на продължаващото разделение в обществото относно реформата в съдебната система. Приветстваме създаването на нов всеобщ механизъм за контрол, разпростиращ се върху всички страни членки. Но България е на първо място по корупция в ЕС и проблемът се задълбочава. Това се констатира от изследователския център на ЕП, като в изследването са използвани данни на ОЛАФ, Евростат и ЕК. В доклада на ЕК за България от юни тази година се казва, че „българските органи ще трябва да покажат конкретни и трайни резултати, по дела за корупция по високите етажи на властта.“ Такива резултати няма. България е номер 1 по корупция и според годишния доклад на „Трансперънси интернешънъл\" Следва да се подчертае и ерозиращата среда на свободата на медиите в България. Въпреки че свободата на словото не е предмет на Механизма за сътрудничество и проверка, медийната среда е от особено значение за независимостта на съдебната власт и справедливото прилагане на закона. Способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите. В България се констатира драматично влошаване на медийната свобода през последните 10 години. Според “Репортери без граници”, през 2006 г. заемахме 34 място по свобода на медиите, а през 2019 г. сме на „похвалното“ 111 място. За тези негативни резултати вина носи изцяло правителството, което създава общата рамка на свобода на мненията. Досегашната политика показва, че властта се стреми да ограничава този граждански демократичен инструмен и обществен коректив за оказване на критика върху действията на управляващите. Приветстваме отпадането на мониторинга върху България. Той не постигна очаквания от българските граждани резултат. Но българите заслужаваме да отпаднат всички формални пречки за пълноправното ни членство в Шенген. България не бива да бъде наказвана заради своите политици.”, завърши изказването си Елена Йончева.", "date": "2019.11.07", "title": "Йончева в Европарламента: България не бива да бъде наказвана заради своите политици"}
{"url": "https://www.24chasa.bg/novini/article/7853843", "text": "Френската полиция извърши днес мащабна операция по премахване на два мигрантски лагера в североизточната част на Париж, обитавани от 600 до 1200 мигранти, съобщиха Франс прес и Асошиейтед прес. Акцията е възможност за правителството на президента Еманюел Макрон да афишира, че изпълнява обещанието си за твърд курс спрямо имиграцията, отбелязва АП, цитирана от БТА. Полицията разчисти стотици палатки и заплаши да изпрати в ареста всеки, който се върне в района на лагерите. Полицейският префект на Париж Дидие Лалман заяви пред журналисти, че са били евакуирани 1606 души и мястото е опразнено. Около 600 полицаи придружиха нелегалните мигранти, настанили се в импровизирани палатки близо до столичното околовръстно шосе, до автобусите, с които ги откараха във физкултурни салони и центрове за настаняване в района, съобщава Франс прес. Тази широко отразявана във медиите акция, най-голямата подобна от повече от година, става ден след обещанието на френското правителство да си върне контрола над имиграцията. Новите мерки за справяне със засилващата се имиграция, обявени вчера, включват квоти за икономически мигранти и прагове за приемане на мигранти според нуждата от кадри в определени професии, посочва АП.", "date": "2019.11.07", "title": "Френската полиция евакуира два лагера на нелегални мигранти в Париж"}
{"url": "https://www.24chasa.bg/novini/article/7853850", "text": "Благодаря на президента, че спази Конституцията и се произнесе в разумен срок. Процедурата продължава. Това каза избраният за главен прокурор Иван Гешев пред \"24 часа\" след като  .                                                                                                                                                                                                                                                                                                                        ", "date": "2019.11.07", "title": "Иван Гешев: Благодаря на президента, че спази конституцията"}
{"url": "https://www.24chasa.bg/novini/article/7853855", "text": "Министър-председателят Бойко Борисов заминава за Женева, където утре ще участва в лидерската среща „Стратегически диалог за Западните Балкани“ в рамките на Световния икономически форум. Премиерът Борисов, заедно с държавни и правителствени ръководители и външни министри от Балканите и от страни-членки на ЕС, ще проведат дискусия за регионалното сътрудничество и насърчаване на помирението, които са ключови за стабилността и икономическия прогрес. Участниците също ще бъдат информирани за инициативите на Световния икономически форум за подкрепа на публично-частното сътрудничество в региона. Това съобщиха от правителствената информационна служба. Преди утрешния официален старт на срещата, по-късно днес премиерът Бойко Борисов ще участва в работна вечеря, на която лидерите ще обсъдят новите предизвикателства и възможности, които оформят политическия и икономически климат в Европа. В контекста на актуалната ситуация в Западните Балкани, тема на дискусия ще бъде и формирането на позитивна бъдеща перспектива за региона.", "date": "2019.11.07", "title": "Борисов ще участва в лидерската среща \"Стратегически диалог за Западните Балкани\""}
{"url": "https://www.24chasa.bg/novini/article/7853846", "text": "450 млн. лв. са предвидените през 2020 г. приходи от тол такси за използване на републиканската пътна мрежа от тежкотоварни автомобили над 3,5 тона и 296,3 млн. лв. от електронни винетки. Така постъпленията от таксите за ползване на републиканската пътна мрежа догодина ще са общо 746,3 млн. лв. Това съобщи министърът на регионалното развитие и благоустройството Петя Аврамова днес на заседание на парламентарната Комисия по регионална политика, благоустройство и местно самоуправление, цитирана от пресцентъра на МРРБ. Приходите от тол таксите ще постъпват в централния бюджет, от където ще се преразпределят към бюджета на министерството. Министър Аврамова информира народните представители за напредъка по въвеждане в експлоатация на електронната система за таксуване. Напълно е завършен първият етап от Електронната система - таксуване на база време (електронна винетка). Приет е вторият етап от системата - таксуване на база изминато разстояние (тол такса). Тя е въведена в техническа експлоатация и е в тестови режим от 16 август. Към момента е на финален етап процесът на определяне на тарифите и обхватът на пътната мрежа, за чието ползване ще се дължи тол такса. Предстои размерът на таксите да бъде подложен на обществено обсъждане. Въведено е 24-часово обслужване. Отворени са процедури за регистрация в регистъра на националните доставчици на услуги за електронно таксуване и сключване на договори с доставчици на услуги и процедури по вписване на доставчици на декларирани данни в публичния списък на АПИ. Изградени са общо 200 стационарни контролни точки. Проверени са 1 198 547 пътни превозни средства. Съставени са 9 067 акта и 78 061 нарушители са заплатили компенсаторна такса на място в мобилните контролни единици. Постъпилите суми от компенсаторни такси и глоби са 6 241 257 лв. Регионалният министър посочи, че членовете на Обществения консултативен съвет са запознати с последния вариант на обхвата на републиканските пътища, за които се предлага да се плаща такса за тежкотоварни автомобили. Тя обърна внимание, че платени ще са 6050 км от републиканската пътна мрежа. Останалите 14 000 км от нея ще са безплатни за тежкотоварните автомобили, както и безплатни остават 20 000 км общинска пътна мрежа. Направихме сериозни отстъпки в обхвата на системата. Това е оптималния вариант, за да имаме средства за ремонт и изграждане на пътища, заяви Аврамова.", "date": "2019.11.07", "title": "746,3 млн. лв. са очакваните приходи от тол такси и е-винетки през 2020 г."}
{"url": "https://www.24chasa.bg/novini/article/7853876", "text": "Тунел за бягство под Берлинската стена днес беше отворен за посещения за пръв път, в обстановка на чествания на 30-годишнината от отварянето на границата на комунистическа ГДР, предаде Асошиейтед прес, цитирана от БТА.  Тунелът на улица \"Бернауер\" близо до главния градски мемориал на разрушената Берлинска стена, беше отворен от кмета Михаел Мюлер. Той благодари на хората, които са започнали да копаят 100-метровия тунел в края на 70-те години. \"Прекрасно е да се види, че борбата за свобода се е водела и под земята. Човек може наистина да усети смелостта на жените и мъжете, които са се опитали да заведат хора на свобода и са оказали съпротива на източногерманския режим\", каза кметът на Берлин. Тунелът е бил прокопан от група хора, които по-рано успели да избягат в Западна Германия. Те искали да помогнат на свои приятели и роднини също да избягат на Запад, но броени дни преди да бъде завършен тунелът, източногерманските власти били информирани за него. Те открили местоположението му с ултразвук и частично го разрушили. През 28-те години, от 1961 до 1989 г., в които Берлинската стена разделяше германската столица, над 70 тунела са били прокопани под дългата 156,4 км преграда и около 300 души успели да избягат през тях по данни на берлинското сдружение \"Подземни светове\", което организира посещения на бункерите и тунелите на града. Някои тунели се срутили преди да могат да бъдат използвани, а други били открити от източногерманската тайна полиция Щази. Новооткритият тунел при улица \"Бернауер\" може да бъде достигнат през свързващ тунел, изкопан от \"Подземни светове\".", "date": "2019.11.07", "title": "Тунел за бягство под Берлинската стена беше отворен за посещения"}
{"url": "https://www.24chasa.bg/novini/article/7853874", "text": "През последните години хърватският град Дубровник бележи значително нарастване на броя на туристите, а популярността му нарасна допълнително след снимките на сериала \"Игра на тронове\", посочва Си Ен Ен, цитирана от БТА. Досега градът се бореше с прекомерния туризъм с ограничаване на броя на круизните кораби, пристигащи в неговото пристанище, намаляване на броя на сергиите за сувенири с 80 процента и на масите и столовете пред ресторантите с 20 процента. Сега обаче градът планира още по-строги мерки - забрана за откриване на нови ресторанти. През декември градският съвет ще гласува предложение за въвеждане на мораториум за поставяне на нови столове и маси на открито в Стария град през следващите пет години. Ако някой иска да отвори ресторант, ще получи разрешение само за затворено помещение, което в центъра на Дубровник е практически невъзможно. Като се има предвид, че деветдесет и девет процента от масите в заведенията в града са на улицата, новата ограничителна мярка на практика означава забрана за нови ресторанти.", "date": "2019.11.07", "title": "Дубровник забранява откриването на нови ресторанти"}
{"url": "https://www.24chasa.bg/novini/article/7853881", "text": "Министърът на енергетиката Теменужка Петкова ще провери напредъка на строителните дейности по изграждането на междусистемната газова връзка Гърция - България. Инспекцията ще се извърши на 11 ноември, понеделник, от 11.00 часа, между селата Войводино и Орлово, област Хасково. Това съобщи пресцентърът на енергийното министерство. За участие са поканени министър-председателят Бойко Борисов, вицепремиерът Томислав Дончев, председателят на Комисията за енергийно и водно регулиране Иван Иванов. Реализацията на приоритетния за страната проект за изграждане на интерконектора Гърция - България е от ключово значение за диверсификацията на източниците и маршрутите за доставка на природен газ в региона на Югоизточна Европа, посочват от МЕ.", "date": "2019.11.07", "title": "Петкова проверява напредъка по изграждането на интерконектора с Гърция"}
{"url": "https://www.24chasa.bg/novini/article/7853910", "text": "„Демократична България” е всичко, но не и градска десница. Това е сбор от партии, които са по-скоро леви, заяви бившият финансов министър Муравей Радев. В студиото на „Лице в лице” по Би Ти Ви той обясни, че у нас има огромно поле за ляволиберален субект, създаден от БСП. По думите му „Демократична България” може да се възползва от това място, но тя в никакъв случай не е десница. Освен това той подчерта, че част от избирателите на партията са се срамували да си признаят, че са гласували за Мая Манолова за кмет на София на местните избори от миналата седмица. Радев смята, че е имало вътрешно разбирателство между БСП и „Демократична България” на местния вот. „Как иначе бихме си обяснили БСП да гласува за районните кметове на „Демократична България”, а масово избирателите на „Демократична България” да гласуват за кмет на община (в подкрепа на Мая Манолова)?”, запита той. Според Муравей Радев това е „пазарлък”, заради който обаче избирателите няма да простят. Счита, че всички са излезли победители от изборите. В качеството си на бивш финансов министър Радев обясни, че Бюджет 2020 г. е много по-добър от предишните. По думите му финансовата рамка е балансирана. Като важен момент отбеляза, че балансирането се налага още със закона за бюджета, а не в края при неговото отчитане. Въпреки това смята, че има голям недостатък, а, именно, липсата на радикални структурни реформи. Той обясни, че промените не трябва да са видими в бюджета, а в отделните министерства. Радев беше категоричен, че и тази година реформи няма да се случат, защото е „тежко упражнение, което изисква висока политическа цена”. Експертът изтъкна, че при новия бюджет има голям финансов буфер, който може да помогне при евентуална неблагоприятна следваща година. „При нулев дефицит имаме 3% „свобода” преди да влезем в санкции – т.е около 4 млрд. лв.”, допълни още той. Според него да се планува подобен бюджет при икономически ръст от 3,3% е смелост. Въпреки това е склонен да вярва на финансовия министър Владислав Горанов.", "date": "2019.11.07", "title": "Муравей Радев: „Демократична България” е всичко, но не и градска десница"}
{"url": "https://www.24chasa.bg/novini/article/7854019", "text": "От средата на следващата година процент от сметките за ток на битовите потребители и малкия бизнес ще са по цени на свободния пазар. Това е стъпка към пълната либерализация на пазара, заяви министърът на енергетиката Теменужка Петкова по време на кръгла маса за механизмите за капацитет и въглищните региони в преход към нисковъглеродна енергетика. “Пълната либерализация ще продължи между 3 и 5 г. Всички евентуални рискове трябва да бъдат минимализирани. Работим в посока част от регулираната цена да бъде формирана на пазарен принцип”, каза тя. Преди това ще се предвидят мерките за защита на уязвимите потребители. Петкова обвърза въвеждането на механизми за капацитет с либерализацията на пазара, което е условие на ЕК за одобряването му. При такива механизми на тецовете се плаща, за да е сигурно производството на ток. Вече са нотифицирани от ЕК такива механизми в 11 държави. Разходите за механизма на капацитет, тоест на централите, които ще гарантират производството на ток, ще се определят след публичен търг, в който ще могат да участват и тецове от региона, за да се постигне най-добра цена. Механизмът е временна мярка в прехода към нисковъглеродна енергетика. България иска той да важи до 2030 г., но за въглищните централи - до 1 юли 2025 г. Един от мотивите страната ни да иска одобрение от ЕК за механизъм за капацитет е, че тя е износител на ток, а в периодите, когато може да има недостиг, трудно ще се намери вносител. Иванка Диловска от Института за енергиен мениджмънт обяви, че недостигът на приходи на въглищните централи е 843 млн. лв. От производителите на ток у нас само АЕЦ “Козлодуй” и вецовете на НЕК се вместват в определената от КЕВР референтна пазарна цена, която е 89 лв. за мвтч. Американските тецове, ВЕИ-тата и топлофикациите получават компенсациите си от Фонд сигурност на електроенергийната система. Според нея неперфектните пазари водят до недостатъчни приходи и застрашават надеждността. На пазара липсвали пари и това се отнася не само за България, но и за европейските страни. Това се знае и от ЕК, казва Диловска. Затова комисията признава тези проблеми и заключава, че механизмите за осигуряване на капацитет могат да бъдат полезни за сигурността на снабдяването с електроенергия.", "date": "2019.11.07", "title": "Токът от борсата влиза в смеките на хората от юли  2020 г. (Обзор)"}
{"url": "https://www.24chasa.bg/novini/article/7854135", "text": "Решението си държавният глава обяви две седмици след като Гешев бе избран за обвинител №1 с 20 гласа “за” и само 4 “против”. Изслушването и гласуването, които бяха безпрецедентен 10-часов маратон от въпроси и отговори, бе на 24 октомври. \"Благодаря на президента, че спази конституцията и се произнесе в срок.  Процедурата продължава\", каза пред \"24 часа\" Иван Гешев.    Първо, че кандидатът бил само един. И второ - Гешев получил “масирана, институционална подкрепа”, включително от МВР, ДАНС и ГДБОП, която била повече от тази на обществените организации. Държавният глава подчерта, че макар конституцията да не го задължава да мотивира указа си, решил да се обърне към гражданите и към членовете на ВСС: “И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един-единствен кандидат не само лиши от състезателност, но отнема от престижа и легитимността на бъдещия главен прокурор”. Радев критикува и правосъдния министър, че не е посочил втори кандидат, което довело до “пълната липса на алтернатива”. Според президента израз на високото обществено доверие, с което трябва да се ползва бъдещият главен прокурор, били становища от неправителствени, граждански, научни, професионални организации на магистрати, висши училища. Само те подлежали на публикуване на сайта на ВСС. “Въпреки това бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона, превес над мнението на обществените организации взе масираната служебна институционална подкрепа”, смята държавният глава. Според закона президентът има право само веднъж да не подпише указа за назначаването на някого от 3-мата големи в съдебната власт. При прегласуване на кандидатурата той е длъжен да го направи. Главният прокурор Сотир Цацаров вече неведнъж е заявявал, че при прегласуване отново ще подкрепи Иван Гешев. Законът казва, че ако президентът не подпише указа, тогава трябва да се направи предложение за прегласуване. Това става на заседание на пленума на ВСС, което се провежда всеки четвъртък. Законът не дава срок, така че това може да се случи още следващата седмица. с разрешение от общината пространството пред ВСС на ул. “Екзарх Йосиф”, научи “24 часа”. След като върна указа, Радев отиде на среща с представителите на Венецианската комисия  . Те са на двудневно посещение у нас по покана на правосъдния министър Данаил Кирилов. “Президентът изрази надежда, че експертното знание и съдействието, което Венецианската комисия оказва на страната ни, ще допринесат за продължаващо въвеждане на европейските демократични практики в съвременното българско законодателство”, съобщиха по-късно от президентството. Малко преди това представителите на комисията се срещнаха и с премиера Бойко Борисов, предстои им и разговор с членове на ВСС. Основната тема са промените в НПК за отговорността на 3-мата големи в съдебната власт, които изработва правосъдното министерство. Отказът на Румен Радев да подпише указа за назначаването на Иван Гешев за главен прокурор не е прецедент за държавния глава. Той не одобри и избора на съдията Георги Чолаков за шеф на ВАС през есента на 2017 г. Тогава причината беше, че Чолаков бе избран от стария Висш съдебен съвет (ВСС) в средата на септември 2017 г., дни преди да изтече мандатът на кадровиците. Радев обаче бе на мнение, че изборът трябва да се извърши от новия състав на съвета, който встъпи в началото на октомври същата година. Той върна избора на Чолаков на 4 октомври 2017 г., а на 19 октомври пленумът на ВСС прегласува кандидатурата. Тогава той получи внушителна подкрепа от 20 гласа “за” и 4 “против”. На 23 октомври 2017 г. Радев подписа указа за назначаването на шефа на ВАС, защото има право само на един отказ.", "date": "2019.11.07", "title": "Президентът отказа Иван Гешев да е главен прокурор (Видео, обзор)"}
{"url": "https://www.24chasa.bg/novini/article/7854055", "text": "Средната полезна площ на построените и въведени в експлоатация жилища в България през третото тримесечие на годината е достигнала 97,3 квадратни метра, сочат данни на НСИ, публикувани в четвъртък. Освен че е своеобразен рекорд, тази площ нараства рязко в сравнение със същия период на миналата година, когато е била средно 84,2 квадрата. Под полезна площ на жилище статистиката разбира площта на стаите за живеене плюс всички спомагателни помещения, включително балконите, но без идеалните части от сградата. Данните са средни за страната, но в някои области големината на новопостроените жилища е доста по-голяма от средната. Рекордьори са Силистра и Габрово, където средната полезна площ на новите жилища е съответно 191,4 и 190,8 квадратни метра. В другия край на това подреждане е Видин, където новопостроеното жилище е голямо средно по 46 квадратни метра. В Силистренска и Габровска област обаче срещу тази големина стоят сравнително малко жилищни сгради, получили акт 16 през третото тримесечие на 2019 г. Истинският рекордьор в това отношение е Варна, където през месеците юли, август и септември са пуснати в експлоатация 134 жилищни сгради. Това е два пъти повече отколкото в столицата с нейните 67 сгради. Двоен на София-град е и броят на новите жилища в морската столица - 603 на 318. При това въобще не става въпрос за маломерни жилища, защото и площта на новото жилищно строителство във Варненска област е над 57 хиляди квадрата, докато в столицата е към 31 хиляди. В Пловдивска и Бургаска област също има повече нововъведени в експлоатация жилищни сгради отколкото в столицата. В Пловдив те са 77, а в Бургас 76, но броят на жилищата в тях е значително по-малък отколкото във Варна. Новото жилищно строителство в България през третото тримесечие е рекордно за последните 4 години и броят на новите жилищни сгради и на жилищата в тях е най-висок от началото на 2015 г. насам. За тези четири години е имало три цикъла на подем и спад на жилищното строителство. Спрямо същия период на миналата година броят на новите сгради е нараснал с 60,9%, а броят на жилищата в тях - с 48,8%. Новите жилищни сгради са почти изцяло със стоманобетонни конструкции - тухлените сгради са едва около една пета от всички. Най-много са двустайните апартаменти, след тях идват тристайните и четиристайните, а едностайните и тези с над 4 стаи са най-малко.", "date": "2019.11.07", "title": "Новото жилище на  българина стигна  средно 97 квадрата"}
{"url": "https://www.24chasa.bg/novini/article/7853626", "text": "През третото тримесечие на 2019 г. местните администрации на територията на област Добрич са издали разрешителни за строеж на 25 жилищни сгради с 41 жилища в тях и с 4563 кв. м разгъната застроена площ , и на 36 други сгради с 5 210 кв. м - сочат данните на териториалната статистика. Спрямо предходното тримесечие броят на издадените разрешителни за строеж на жилищни сгради, застроената им площ и броят на жилищата в тях намаляват, съответно с 21.9, 52.4 и 62.7%. Броят на издадените разрешителни за строеж на други сгради се запазва, а разгънатата им застроена площ бележи спад с 54.5%. В сравнение с третото тримесечие на 2018 г. броят на издадените разрешителни за строеж на нови жилищни сгради, жилищата в тях и разгънатата им застроена площ намаляват, съответно с 40.5, 25.5 и 42.4%. Броят на издадените разрешителни за строеж на други сгради нараства с 16.1%, а общата застроена площ намалява с 69.8%.", "date": "2019.11.07", "title": "Намалява строителството на жилищни сгради в Добричка област"}
{"url": "https://www.24chasa.bg/novini/article/7853663", "text": "Съединените щати определиха задържането на инспекторка от Международната агенция за атомна енергия (МААЕ) в Иран като възмутителна провокация, предаде Ройтерс. \"Задържането на инспекторка от МААЕ в Иран е възмутителна провокация. Всички членове на управителния съвет трябва да дадат ясно да се разбере, че подобни действия са напълно неприемливи, няма да бъдат толерирани и ще имат последици\", каза постоянната представителка на САЩ в МААЕ Джаки Уолкот на заседание на управителния съвет на агенцията, цитирана от БТА. Европейският съюз заяви, че е дълбоко обезпокоен от станалото. \"Призоваваме Иран да гарантира, че инспекторите от МААЕ ще могат да изпълняват функциите си съгласно\" поетите от Техеран ангажименти, се казва в комюникето, цитирано от Франс прес. По-рано Ройтерс съобщи, че Иран е задържал за кратко инспекторката. Иран потвърди, че не я е допуснал до основния обект за обогатяване на уран в Натанз. Причината била, че тя дала положителна проба за следи от експлозиви.", "date": "2019.11.07", "title": "САЩ: Провокация е задържането на инспекторка от Международната агенция за атомна енергия в Иран"}
{"url": "https://www.24chasa.bg/novini/article/7853650", "text": "Невена Зартова стана първата жена, начело на най-голямата прокуратура - Софийската районна и то точно 14 години след първия си работен ден там. Решението е на ресорната колегия на Висшия съденен съвет. Зартова поема поста от Радослав Димов, който оглави Софийската апелативна прокуратура. Тя му бе заместник и ще е изпълняващ длъжността до избора на титуляр. Почти кариера на обвинителката е минала в Софийската районна прокуратура. Тя работи година като експерт в парламента, а в СРП постъпва на 7 ноември 2005 г. Именно от 7 ноември пое шефския пост. Избрана е за заместник районен прокурор на 24 юни 2014 г. и оттогава заема поста. Тя е и говорител на Софийската районна прокуратура от 2015 г. Многократно е награждавана за работата си.", "date": "2019.11.07", "title": "Невена Зартова стана първата жена начело на най-голямата прокуратура"}
{"url": "https://www.24chasa.bg/novini/article/7853612", "text": "Ш.А., на 43 г., и Х.А., на 27 г.  от Момчилград бяха осъдени, след като излъгали двама мъже, че на тях и на техни близки са им необходими пари за лечение, за лекарства, за операции, за заплащане на кръв за операции и че ще им бъдат върнати получените от тях пари назаем, съобщиха от прокуратурата. На единия пострадал двете жени причинили имотна вреда за 26 500 лева, а на другия - за 3300 лева.  Според събраните по делото доказателства, двете се запознавали със самотни мъже, които търсели връзка с жена, като успявали под най-различни предлози да ги склонят да им дават пари. През повечето време те общували с пострадалите в социалните мрежи и им изпращали снимки, на които уж били в болница, чакали за операция или се лекували вкъщи, като се нуждаели от пари за санаториум и др.. Щетите не са възстановени. С определение на съда на Х.А. е наложено наказание от две години и шест месеца лишаване от свобода условно с изпитателен срок от пет години и на Ш.А. е наложено наказание от три години лишаване от свобода условно с изпитателен срок от пет години. Присъдата е окончателна и не подлежи на протест и обжалване.", "date": "2019.11.07", "title": "Осъдиха 2 жени, мамили самотни мъже да им дават пари за \"операции\""}
{"url": "https://www.24chasa.bg/novini/article/7853594", "text": "Първият товарен влак от Китай за Европа, който пресича териториите на Казахстан, Азербайджан, Грузия и Турция, премина през тунела под Босфора, съобщава телевизия TRT. Влакът \"China Railway Express\" е тръгнал от китайския град Шиан. В състава му са включени 21 вагона с обща дължина 820 м, в които се превозват 42 контейнера. Влакът трябва да измине около 11,5 хиляди километра за 12 дни, преминавайки през териториите на 10 държави. Крайната дестинация на влака е Прага, предава \"Канал 3\". Средният транспортен коридор, известен още като „железния път на коприната”, преминава по железопътното трасе Баку-Тбилиси- Карс и през тунела при Мармарис свързва Европа с Азия. Благодарение на този маршрут се очаква разходите и времето за превозване на товари от Китай в Европа да бъдат намалени значително.", "date": "2019.11.07", "title": "Първият товарен влак от Китай за Европа премина под Босфора (Видео)"}
{"url": "https://www.24chasa.bg/novini/article/7853595", "text": "Окръжна прокуратура-Габрово внесе в съда обвинителен акт срещу собственик на дружество за данъчно престъпление. Обвинението срещу Г. Т. е за това, че на 17.01.2015 г., в гр.Габрово, като собственик и управител на „Е“ ЕООД, избегнал установяване и плащане на данъчни задължения в големи размери в Годишна данъчна декларация по Закона за корпоративното подоходно облагане за данъчния финансов резултат и дължим корпоративен данък за 2014 година, която се изисква и подава по силата на закона, подадена в ТД на НАП-Велико Търново, офис-Габрово по електронен път, чрез Ц. Д. и подписана с електронния ѝ подпис, като затаил истина за действителната обща печалба от дейността на дружеството в размер на 67158.52 лева, и укрит корпоративен данък е в размер на 6715.85 лева, което е в големи размери - престъпление по чл.255, ал.1 от НК. Предстои насрочване на делото за разглеждане от съда.", "date": "2019.11.07", "title": "Съдят собственик на дружество за данъчно престъпление в Габрово"}
{"url": "https://www.24chasa.bg/novini/article/7853598", "text": "Дванайсетокласници от 11 професионални гимназии в Западна България ще премерят сили в училищния кръг на новото издание на конкурса „Стани стипендиант на ЧЕЗ“. На 13 декември те ще решават тест от 60 въпроса. За целта трябва да се регистрират до 29 ноември на адрес:  . Състезанието се организира за осма поредна година. То е част от графика на националните състезания по професии през учебната 2019–2020 г. на Министерството на образованието и науката. „Целта ни е да покажем на младите хора, че българската енергетика и българският бизнес имат нужда от тях и те могат да намерят своята професионална реализация в родината. „Стани стипендиант на ЧЕЗ“ осигурява не само стипендия на победителите, но и възможност за надграждане на образованието и за работа в престижна българска компания“, каза Евгения Накова, директор „Човешки ресурси“ в „ЧЕЗ България“ ЕАД. Победителите в първия кръг ще бъдат обявени в края на януари. Те ще се явят на регионален кръг през февруари, а финалът на състезанието ще бъде през март 2020 г. Учениците в отборите, класирани на първите три места (по двама участници във всеки отбор), ще получат от ЧЕЗ стипендия в размер на 600 лв. за втория учебен срок на XII клас и шанса да кандидатстват с оценката от конкурса в четири висши учебни заведения - Технически университет в София, Колеж по енергетика и електроника, Минно-геоложки университет „Св. Иван Рилски“ и Висше транспортно училище „Тодор Каблешков“. Допълнителна информация за регламента на състезанието и периодите на провеждане на отделните кръгове може да бъде намерена на сайта  .", "date": "2019.11.07", "title": "11 гимназии ще се състезават в конкурса „Стани стипендиант на ЧЕЗ“"}
{"url": "https://www.24chasa.bg/novini/article/7853622", "text": "Полицейските власти в германското градче Детмолд в западната провинция Северен Рейн-Вестфалия успяха да заловят 15-годишна тийнейджърка, заподозряна, че е наръгала смъртоносно доведеното си братче на 3-годишна възраст. Инцидентът е станал в сряда вечерта, след което заподозряната е избягала от местопрестъплението и се укрила. Полицията е започнала да я издирва с помощта на кучета и хеликоптер. Издирването е продължило цяла нощ, докато най-накрая е била заловена през днешния ден след съдейстие на роднини на тийнейджърката, информира ''La Vanguardia''. Предстои разследване на трагичния случай, което трябва да установи мотивите, довели до убийството на 3-годишнотото дете, предава \"Канал 3\".", "date": "2019.11.07", "title": "15-годишна уби 3-годишното си доведено братче в Германия"}
{"url": "https://www.24chasa.bg/novini/article/7853632", "text": "Бюджет 2020 е добре балансиран. Като гледам изпълнението му, няма причина да няма коледни добавки за пенсионерите, каза пред журналисти в Народното събрание финансовият министър Владислав Горанов. \"Относително далече сме от там, но както вървят числата, както върви изпълнението на приходната част, няма причина да пестим от това\", каза Горанов, цитиран от БТА.                                                                                                                                                                                                                                                                                                                                ", "date": "2019.11.07", "title": "Горанов: Няма причина да няма коледни добавки за пенсионерите"}
{"url": "https://www.24chasa.bg/novini/article/7853674", "text": "Европейската комисия повиши прогнозата си за икономическия растеж на Турция за тази година от минус 2,3 процента на 0,3 процента спрямо прогнозата в предишния си доклад, съобщава турският телевизионен канал НТВ, като цитира есенните икономически прогнози на ЕК. В доклада се прогнозира растеж на турската икономика от 3,1 процента през 2020 г. и 3,5 процента за 2021 г., предава БТА. Според прогнозата в доклада нивото на безработица в Турция през тази година се очаква да бъде 13,7 процента, през 2020 г. - 13,3 процента, а през 2021 г. - 12,9 процента. Европейската комисия предвижда инфлацията за тази година в Турция да бъде 15,3 процента, през 2020 г. - 10,3 процента, а през 2021 г. - 9,3 процента. В доклада се отбелязва, че след валутната криза от миналата година, с финансовите стимули и увеличението в износа турската икономика се възстановява по-бързо от очакваното.", "date": "2019.11.07", "title": "ЕК повиши прогнозата си за растежа на турската икономика за тази година"}
{"url": "https://www.24chasa.bg/novini/article/7853679", "text": "Сигналът е бил подаден от International Federation of the Phonographic Industry (IFPI), чрез Българската асоциация на музикалните продуценти (БАМП). Към сигнала са били приложени и списък на сайтове и обекти, чиито права са нарушени. В хода на проверката е установено, че сайтовете били позиционирани на сървъри на международна компания в България, като част от тях били прикрити чрез използване на прокси сървъри (анонимизиращи услуги) на компания от САЩ. След проведените компютърно-разузнавателни дейности и издадени разпореждания, достъпът до интернет страниците е преустановен, престъпната дейност е прекратена и са предотвратени огромни щети за авторите и правоносителите.", "date": "2019.11.07", "title": "ГДБОП спря 11 сайта, разпространявали песни без разрешение"}
{"url": "https://www.24chasa.bg/novini/article/7853696", "text": "Ново искане за незабавно изменение на мярката за неотклонение „задържане под стража“ изпрати до Специализираната прокуратура адвокатът на кметът на Несебър Николай Димитров- Ина Лулчева, предаде  Тя настоява постановлението за привличане като обвиняем на Николай Димитров да се отмени, както и пpoдължaвaщият apecт, тъй като той е нeзa?oнocъoбpaзeн и пoдмeня вoтa нa гpaждaнитe. Защитата се позовава на peшeниeтo нa Koнcтитyциoнния cъд oт 2011 г., cпopeд което дeлaтa зa избopни пpecтъплeния, в?лючитeлнo ОПГ, ca извън oбxвaтa нa cпeциaлизиpaнитe cтpy?тypи. Ето и пълния текст на новото искане: ГОСПОДА ПРОКУРОРИ, Както Ви е известно, подала съм молба за отмяна/изменение на мярката за неотклонение на Николай Кирилов Димитров. При разглеждането на молбата моля да имате предвид и следното. Както изтъкнах пред съда, делата за организирани престъпни групи, целящи извършване на престъпления по раздел ІІІ, глава ІІ НК не са от компетентността на Специализирания наказателен съд, респ. на Специализираната прокуратура. Това изрично е посочено в Решение № 10/2011 г. на Конституционния съд на Република България по к.д. № 6/2011 г., според което делата за структури на организираната престъпност са подсъдни на Специализирания съд, като „НЕ СА ОБХВАНАТИ ВСИЧКИ СЛУЧАИ, НАПРИМЕР ЧЛ. 169 Г НК“, а именно – образуване и ръководене на престъпна група, поставила си за цел да извършва престъпления по този раздел – каквото е обвинението срещу подзащитния ми. След като повдигането на обвинение от Специализираната прокуратура и произнасянето на Специализирания съд по исканията за мерките за неотклонение е извън компетентността на Специализираната прокуратура и Специализирания съд, то всяка мярка за процесуална принуда, взета от тези органи, се явява процесуално невалидна, респ. противозаконна. С оглед на това мярката за неотклонение на подзащитния ми Николай Димитров следва да бъде незабавно отменена на основание чл. 17, ал. 5 НПК, според който съдът, прокурорът и разследващите органи са длъжни да освободят всеки гражданин, който незаконно е лишен от свобода. Независимо от това, Ви моля да отмените постановлението за привличане на г-н Димитров като обвиняем, като издадено от некомпетентен орган.", "date": "2019.11.07", "title": "Адвокат Ина Лулчева: Спецсъдът няма правомощия да задържа Николай Димитров"}
{"url": "https://www.24chasa.bg/novini/article/7853685", "text": "Съдът в Елхово задържа молдовец, обвинен в противозаконно превеждане на чужди граждани през българската граница, съобщиха от Апелативната прокуратура в Бургас. На 3 ноември в района на ГКПП Лесово Константин Т. превел през границата от Турция в петима иракчани. Бежанците били превозвани с лек автомобил мерцедес. Според държавното обвинение може да се направи обосновано предположение за това, че Константин Т. е извършил престъплението, в което е обвинен. Прокуратурата е категорична, че молдовецът може да се укрие или да извърши друго престъпление, ако бъде пуснат и поиска най-тежката мярка за неотклонение \"задържане под стража\". Съдът прие мотивите на обвинението и задържа чужденеца. Определението може да бъде обжалвано пред окръжния съд в Ямбол.", "date": "2019.11.07", "title": "Арест за молдовец, превел петима иракчани през границата ни"}
{"url": "https://www.24chasa.bg/novini/article/7853702", "text": "Ръководената от САЩ военноморска коалиция днес започна официално мисията си за защита на корабоплаването във водите на Персийския залив - район от ключово значение за доставките на петрол по света, в който през последните месеци бяха извършени нападения срещу петролни танкери, предаде Франс прес, цитирана от БТА. Вашингтон призова за създаването на коалицията след поредица атаки в Залива, за които беше обвинен Иран. Техеран отрича да е извършил нападенията. Операция \"Сентинъл\", която има за цел да гарантира корабоплаването в Персийския залив и Оманско море, е отбранителна мярка и не заплашва никого, увери днес вицеадмирал Джим Малой, командващият американските военноморски сили в Близкия изток, на церемония в командния център на мисията в Бахрейн. Тази операция не съдържа нападателен елемент, освен ангажимента за взаимна отбрана в случай на атака, подчерта той и добави, че ангажиментът на САЩ в района ще трае, докато е налице заплаха. Първи в предложената коалиция се включи през август Бахрейн, където е базиран Пети американски флот. През септември към начинанието се присъединиха Саудитска Арабия и Обединените арабски емирства. Великобритания и Австралия са главните западни страни, съгласили се да изпратят военни кораби да ескортират търговските съдове в Залива. Най-новият член на коалицията е Албания, която стана част от нея на 1 ноември. Повечето европейски страни отказаха да участват, опасявайки се, че това би навредило на усилията им да спасят споразумението за иранската ядрена програма от 2015 г., заплашено да се разпадне след излизането на САЩ от него през 2018 г.", "date": "2019.11.07", "title": "Коалицията за защита на корабите в Персийския залив започна мисията си"}
{"url": "https://www.24chasa.bg/novini/article/7853724", "text": "Доц. д-р Бойко Пенчев е преизбран за втори мандат за декан на Факултета по славянски филологии на Софийския университет \"Св. Климент Охридски\" на състояло се Общо събрание. Това съобщи пресцентърът на висшето училище, цитиран от БТА. Бойко Пенчев е роден на 16 януари 1968 г. в Карлово. Завършва специалността \"Българска филология\" в Софийския университет през 1994 г. През 1996 г. става редовен асистент в катедрата по българска литература в СУ. Редовен доцент е от април 2005 г. В периода 2007-2015 г. е заместник-декан на Факултета по славянски филологии, отговарящ за магистърските програми, а от 2015 до 2019 г. е декан на факултета. В периода 1993-2008 г. Бойко Пенчев е редактор във вестник \"Литературен вестник\", а от 2001 до 2009 г. поддържа седмична публицистична колонка във вестник \"Дневник\". Преводач е на научни и художествени книги от английски език. Научните интереси на Бойко Пенчев са в областта на връзките между литературата и модернизацията с подчертано внимание към проблематиката на модернизма, идеологията, културната памет. Осъществил е различни научни проекти в конкурсните програми на Центъра за развиване на учебните програми към Централноевропейския университет в Будапеща, в Дома на науките за човека в София и в Центъра за академични изследвания в София. Автор е на литературоведските книги \"Тъгите на краевековието\"/1998 г./, \"Българският модернизъм: моделирането на Аза\" /2003 г./, \"Септември '23: идеология на паметта\" /2006 г/, \"Спорните наследства\" /2017 г./ Автор е и на поетическите сборници \"Стихосбирка\" /1992 г./ и \"Слизане в Египет\" /2000 г./.", "date": "2019.11.07", "title": "Доц. д-р Бойко Пенчев преизбран за декан на Факултета по славянски филологии на СУ"}
{"url": "https://www.24chasa.bg/novini/article/7853729", "text": "Допитванията предричат победа на Испанската социалистическа работническа партия (ИСРП), но без абсолютно мнозинство, както стана и на 28 април тази година. След вота тогава 47-годишният икономист се опита неуспешно да съчетае подкрепата на едни и гласуването с \"въздържал се\" на други, за да бъде утвърден от парламента, преди да се стигне до нови избори - четвъртите за четири години. Сега Санчес, баща на две момичета, отново е в предизборна кампания. За пет години и половина той спечели два пъти вътрешнопартийни избори и участва три пъти в парламентарни избори, печелейки само последните. Педро Санчес, роден на 29 февруари 1972 г. в Мадрид в семейство на предприемач и чиновничка, обаче е упорит. Преди две години се смяташе, че с политическата му кариера е свършено, след като на изборите през 2015 и 2016 г. неговата партия регистрира най-лошите резултати в историята си. Бившият баскетболист, висок 1,90 м, неизменно в костюм с безупречна кройка, дори се отказа от депутатското си място, за да не бъде длъжен да следва своята партия, която реши да остави консерватора Мариано Рахой да управлява начело на правителство на малцинството. На 1 юни 2018 г. обаче Санчес пробва рискован ход и успя да свали от власт затъналия в корупционен скандал Рахой, обединявайки гласовете на левицата, баските и каталунските партии. Нестабилното мнозинство, което го подкрепи, в крайна сметка се разпадна през февруари, принуждавайки го свика изборите през април. Това беше само поредното сътресение в една бурна политическа кариера. Общински съветник в Мадрид от 2004 до 2009 г., после депутат, Санчес е избран начело на социалистическата партия на първите първични избори в нейната история. В обстановка на политическа парализа след парламентарните избори през декември 2015 г., спечелени от Мариано Рахой, той безуспешно се опитва да състави правителство с подкрепата на либералите от \"Сиудаданос\" и \"Подемос\". След изборна загуба, по-тежка и от безпрецедентното поражение през 2016 г., той е изхвърлен от ръководството на партията. През май 2017 г. обаче Санчес се завръща през парадния вход, след като в предизборната си кампания обикаля цяла Испания със своя личен автомобил, за да сплоти активистите, които впоследствие гласуват за възстановяването му начело на партията. Той описва пътуването си, триумф на упорството, в книга, озаглавена \"Наръчник по упоритост\" - първата, издадена от действащ испански премиер. Още със стъпването си в двореца Монклоа (премиерската резиденция в Мадрид), Санчес разбуни духовете, като назначи правителството с най-много жени министри в испанската история и се съгласи да приеме спасените от хуманитарния кораб \"Аквариус\" мигранти, които никой не искаше. Поради невъзможността да накара парламента да приеме бюджет, той увеличи минималната работна заплата с 22 процента с указ. Санчес води също продължителна съдебна битка срещу семейството на Франсиско Франко за ексхумирането на бившия диктатор от огромния му мавзолей (най-сетне станало факт през октомври). С това той се надява да укрепи позициите си сред левите избирателите, но предизвика възмущението на десницата, за която е \"осквернител\". Каталунската криза го принуди да обърне курса. Той започна диалог с каталунските сепаратисти, който прекъсна с началото на съдебния процес срещу техните лидери за опита за отцепване на областта през 2017 г. След като осъждането им на 14 октомври предизвика бурни протести с над 600 ранени, Санчес втвърди тона. Обвиняван от десницата в слабост пред сепаратистите, той си постави за цел да сложи край на \"сектантското употреба\" на регионалната обществена телевизия ТВ3 от каталунското правителство и прие наредба-закон за борба срещу активистите им в интернет. (От БТА)", "date": "2019.11.07", "title": "Педро Санчес - политикът в перманентна предизборна кампания"}
{"url": "https://www.24chasa.bg/novini/article/7853718", "text": "Британският финансов министър Саджид Джавид заяви днес, че едно ново консервативно правителство би похарчило до 20 милиарда британски лири (25,7 милиарда долара) повече годишно за пътища, жп линии и други инфраструктурни проекти, а освен това би имало възможност да намали данъците, предаде Ройтерс. Ако Борис Джонсън бъде преизбран за премиер на изборите на 12 декември, според Джавид правителството ще определи нови бюджетни правила, позволяващи му да похарчи до 3 процента от годишния брутен вътрешен продукт (БВП) за инфраструктура, което е доста повече от средно 1,8 процента от БВП, насочвани към такива проекти. В реч, в която той определи плановете си като \"отговорни\" на фона на по-големите обещания за разходи на опозиционна лейбъристка партия, Джавид посочи, че дългът като дял от БВП ще бъде по-нисък в края на следващия парламент, отколкото в началото му. По думите на Джавид ниските лихви за правителството означават, че е разумен момент за инвестиции. Ако лихвите се повишат рязко, правителството ще преразгледа плановете си за разходи, каза той, цитиран от БТА. Финансовият министър изтъкна, че ще има възможност за намаляване на данъците, ако правителството се придържа към новите си бюджетни правила. Ако се придържаме към тези правила, които определих днес ще можем да си позволим известно намаляване на данъците, каза Джавид пред аудитория в Манчестър. Той говори малко преди евентуалният финансов министър на опозиционната Лейбъристка партия Джон Макдонъл да представи своя план за изразходване на 400 милиарда британски лири за 10 години за училища, жилища и болници. Изборите, насрочени от Джонсън, за да се опита да преодолее парламентарната безизходица по въпроса за Брекзит, се оформят като състезание между две партии, които имат огромно желание да сложат край на мерките за икономии, наложени след идването на власт на консерваторите през 2010 година, отбелязва Ройтерс.", "date": "2019.11.07", "title": "Консерватори и лейбъристи обещават край на икономиите в битката за гласове преди изборите във Великобритания"}
{"url": "https://www.24chasa.bg/novini/article/7853733", "text": "Неврокопският митрополит Серафим и свещеници от епархията отслужиха панихида за Неврокопския митрополит Борис. В навечерието на годишнината от убийството на митрополит Борис, епархията си спомня за живота му и за неговата отдаденост на църквата и на Бог. На 8 ноември 1948 година, на излизане от храма \"Свети Димитър\" в петричкото село Коларово, където е отслужил литургия за освещаването му, митрополитът е убит мъченически, припомниха свещеници. Убедени сме, че той е сред светиите и с дръзновение се застъпва за своите чеда от епархията, каза след края на панахидата Неврокопският митрополит Серафим. Господ да удостои нас, да достигнем до този момент, в който вече няма да служим панахиди за дядо Борис, а ще отслужваме богослужения в негова прослава и в търсене на неговото застъпничество, допълни владиката. Преди няколко години, по инициатива на митрополит Серафим, Светият Синод на Българската православна църква дава благословия за започване на процедура за канонизацията на митрополит Борис Неврокопски. Изисква време народът да възстанови паметта си за своя светец, да го обикне, да го желае, да го търси, допълни митрополит Серафим. По-лесната част е да се формулира като писмен текст и като решение, материалите са събрани, животът му е известен, нямаме съмнение, но хората да го приемат като светец и това да стане като се запознаят с живота му, допълни Неврокопският митрополит. На панахидата присъстваха съвременници на митрополит Борис Неврокопски. Сред тях бяха дъщерята на неговия личен шофьор Зиновия Ганчева. Тя е единайсетгодишна, когато убиват духовния водач на епархията, но е запазила спомени за доброто му сърце, скромния живот и контакта му с хората. Митрополитът е подгреба в предверието на храма \"Въведение Богородично\" в Благоевград. Цветя на гроба му постави Христина Бояджиева, която пред репортер на БТА сподели, че е била шестгодишна, когато е убит митрополита. Помня добре как се разнесе мълвата, хората бяха посърнали, тъжни, след това започна да се усеща страх, разказа тя. Утре, от 14 часа, в епархийския център в Гоце Делчев ще има научна сесия, посветена на 125-годишнината от създаването на Неврокопска митрополия към Българска екзархия. На нея ще бъде представен сборник с материали, посветен на митрополит Борис Неврокопски.", "date": "2019.11.07", "title": "Свещеници отслужиха панихида за Неврокопския митрополит Борис"}
{"url": "https://www.24chasa.bg/novini/article/7853739", "text": "Незаконното изгаряне на стърнища продължава и днес да замърсява въздуха в Северна Индия въпреки арестите на фермери, предаде Франс прес. Първите подобни случаи датират от края на септември. Оттогава за нарушение на законовата забрана за изгаряне на стърнища са арестувани над 84 души, заяви пред Франс прес високопоставен служител на полицията на северозападния щат Пенджаб, предава БТА. Токсичният облак, който се носи в момента над Северна Индия, до голяма степен се дължи на изгарянето на стърнища в региони в околностите на столицата Делхи. Според властите общо над 48 000 случая на изгаряне на стърнища са били регистрирани от края на септември в щатовете Пенджаб и Хариана. Гъст смог обгърна части от пакистанската провинция Пенджаб, предаде ДПА. Властите наредиха днес затварянето на училища и посъветваха жителите на град Лахор да си стоят у дома. Замърсяването е причинено от изгарянето на стърнища в индийски Пенджаб, заяви Сахибзад Хан, главен метеоролог на Пакистан.", "date": "2019.11.07", "title": "Токсичен облак се носи над Северна Индия"}
{"url": "https://www.24chasa.bg/novini/article/7853757", "text": "Доц. д-р Мира Маркова е новият декан на Историческия факултет на Софийския университет \"Св. Климент Охридски\" и тя е избрана на състояло се Общо събрание. Това съобщи пресцентърът на висшето училище, цитиран от БТА. Кандидатурите за поста са били две - на проф. д-р Александър Николов, и на доц. д-р Мира Маркова. На балотаж доц. Маркова е избрана с 40 на 36 гласа. Доц. Мира Маркова работи в СУ от 2003 г. след конкурс в катедрата \"Етнология\" на Историческия факултет. Заема последователно длъжностите старши асистент и главен асистент, а от 2011 г. е доцент. Работи по темите за етнологията на града, славянската етнология, локалните култури, религиозните култове и паметта. Има издадени две монографии и 17 студии, както и над 40 други научни публикации. Доц. Маркова преподава курсовете \"Етнология на града\", \"Славянска етнология\", \"Българска етнология\", \"Локалните градски култури\", \"Регионални традиции и музейна мрежа\", \"Столичният град на Балканите: модернизация и европейски тенденции\", \"Култура и идентичност\", \"Вяра, обред и локални традиции\". Доц. Маркова има редица научни специализации в престижни университети и институции в чужбина. Участва в повече от 30 теренни експедиции не само в България, но и в Гърция, Хърватия, Полша, Украйна. Работи и с българската диаспора на полуостров Крим през 2009 г.", "date": "2019.11.07", "title": "Доц. д-р Мира Маркова е новият декан на Историческия факултет на Софийския университет"}
{"url": "https://www.24chasa.bg/novini/article/7853162", "text": "Вицепрезидентът Илияна Йотова откри международното изложение за текстилна техника и продукти „ТексТейлър Експо 2019“, което се провежда в Международен панаир Пловдив. Участниците в тазгодишното второ издание са 75 от осем държави – България, Германия, Гърция, Испания, Китай, Румъния, Холандия, Турция. 13 професионални и висши училища от България също са представени на изложението. Това съобщиха от прессекретариата на държавния глава.  „Няколко дни ще имаме възможност да се запознаем с последните технологични достижения на текстилната индустрия, да се докоснем до продуктите на българските производители, до идеите на младите дизайнери, които ще прославят България по света. Произведеното в България винаги е било гаранция за качество“, посочи Илияна Йотова в приветствието си. Вицепрезидентът благодари на чуждестранните партньори, които са се включили в изложението. Илияна Йотова изтъкна значимата роля и високия престиж на Международния панаир в Пловдив, който за пореден път става арена за създаване на контакти и обмяна на идеи. „Пловдив винаги е давал възможност на младите хора да изразят себе си, да покажат съзидателната си мощ“, посочи вицепрезидентът. „Бъдете различни, за да бъдете незаменими“, обърна се Илияна Йотова към младите участници, като цитира иконата Коко Шанел. В богатата съпътстваща програма на изложението е включен и конкурс за млади дизайнери.", "date": "2019.11.07", "title": "Вицепрезидентът откри международно изложение за текстилна техника и продукти в Пловдив"}
{"url": "https://www.24chasa.bg/novini/article/7853141", "text": "Две зоологически градини, две телевизионни кули, две летища, два футболни отбора - Берлин бе сцена за наддаване между двете Германии, което създаде дубликати, оцелели и до днес - 30 години след падането на Стената. \"Двете страни се състезаваха кой ще възстанови Берлин най-добре и най-бързо\", обясни пред АФП Хано Хохмут, изследовател в Потсдамския институт за съвременна история. В бившия Източен Берлин, в луксозния квартал Фридрихсфелде, все още се намира най-голямата зоологическа градина в Европа - Тирпарк. Далеч не така реномиран и богат като западния си аналог Зоологишер Гартен, източноберлинският зоопарк бе създаден през 1955 г., за да конкурира внушителния си съсед, построен един век по-рано, през 1844 г. В тази зоологическа градина бяха представени над 120 животински вида, част от които с произход от Източния блок. След обединението на Германия двете градини полагат усилия за възможно най-тясно сътрудничество. За Берлин тя е това, което е Айфеловата кула за Париж - извисилата се над Александерплац в бившия Източен Берлин Телевизионна кула е туристически символ на столицата от самото си построяване през 1969 г. Дълго време обаче конструкцията й се използва за пропаганда: \"Съветският блок се опитваше всякак да демонстрира големите си успехи. И неслучайно формата на Фернзетурм копира тази на сателит, на съветския Спутник\", посочва Хано Хохмут. Антената, висока 368 метра, все още излъчва сигнал; не такъв обаче е случаят с по-малката й сестра Берлинер Функтурм, разположена в западния квартал Вестенд. Както впрочем и във Фернзетурм, в \"малката\" 150-метрова стоманена кула работи днес гурме ресторант. Повече от столетие вече столицата разполага с три оперни театъра. Реновирането на Дойче Опер, частично разрушена по време на Втората световна война, приключва през 1961 г. - месец и половина след появата на Стената. Навремето тя е единствената опера в западната част и се нарежда сред най-значимите културни обекти във ФРГ. Впоследствие се откриват и две опери в бившия Източен Берлин - Щаатсопер на Унтер ден Линден с диригент Даниел Баренбойм, а на няколкостотин метра оттам - Комише Опер. В края на Втората световна война стратегическите обекти, включително летищата, са превърнати в развалини. Източноберлинското летище Шьонефелд успява да нагоди няколко писти и площадка с необходимите съоръжения. Но заради съветската блокада американските и френските съюзници с помощта на германски персонал успяват за 90 дни да изградят на северозапад новото летище Тегел, за да подпомага \"въздушния мост\", който снабдява западната част от града през 1948-1949 г., и да допълва летище Темпелхоф, превърнато след време в парк за берлинчани. Останалите две все още се използват в очакване да бъде открито летище Берлин-Бранденбург Вили Бранд, което трябваше да започне работа през 2012 г. Срокът постоянно е отлаган заради множество конструктивни дефекти и превишаване на разходите - накрая хората взеха да се съмняват ще видят ли проекта изпълнен изобщо. Денят 27 май 2019 г. ще остане завинаги в паметта на берлинските футболни фенове. Създаден през 1966 г. в източната част, ФК Унион Берлин за пръв път се класира тогава за Първа Бундеслига - най-високото ниво в немския футбол. Клубът, играещ с екипи в червено и бяло, разполага с малък стадион в източен квартал на града, главно с правостоящи места, и претендира, че все още брани работническите традиции и антифашистките ценности. Дербитата срещу западния му съперник Херта Берлин, основан през 1892 г. и ветеран на Бундеслигата, използващ легендарния Олимпийски стадион, се очертават горещи. (От БТА)", "date": "2019.11.07", "title": "30 години след падането на Стената Берлин все още вижда живота двойно"}
{"url": "https://www.24chasa.bg/novini/article/7853160", "text": "Китайската страна е предложила гръцката столица Атина като един от вариантите за място за подписването на междинно търговско споразумение между САЩ и Китай, съобщи АНА-МПА, като се позовава на китайски официален представител. Китайският президент Си Цзинпин ще пристигне на официално посещение в Атина тази неделя. Въпреки това осведомени източници смятат, че не е много вероятно подписването да стане в Гърция, предава БТА. Гръцки правителствени представители са казали пред Ройтерс, че поне засега не е получавано искане за организиране на подобна церемония по време на посещението на китайския президент. Сред другите предложения за подписването на очакваното споразумение са щатите Айова, Хаваи и Аляска.", "date": "2019.11.07", "title": "Пекин предлага на САЩ да подпишат търговското споразумение в Атина"}
{"url": "https://www.24chasa.bg/novini/article/7853177", "text": "В следващите две години растежът на българската икономика ще изгуби почти една пета от темпото и ръстът на реалния вътрешен продукт ще намалее от 3.6% на 2.9%. Забавянето (спрямо предходната година) ще се усети още догодина, защото понижаването е от 3.6% за 2019 г. на 3% за 2020 г., предава  . Такава е есенната прогноза на Европейската комисия за страната, публикувана днес заедно с очакванията за всичките 28 държави в Европейския съюз. В нея спрямо пролетната прогноза от месец май се подобряват очакванията за тази година (от 3.3% на 6%) и се влошават тези за догодина (от 3.4% на 3%). При средно темпо на растеж от 1.8% в периода 2011-2015 г. показателите като че ли изглеждат добре. Но в същото време е видимо предупреждението, че забавянето, започнало преди 4 години, продължава и ще достигне най-ниското си ниво (2.9%) през 2021 г. В обобщен вид заключението е следното: \"Икономическият растеж на България ще се забави и ще остане близо до потенциала. Въпреки слабото външно търсене и повишената несигурност в чужбина растежът ще се движи от динамиката на вътрешното търсене. Износът и вносът ще растат с умерено темпо и според очакваното външно търсене. Инфлацията ще намалява с отшумяването на временни фактори и цените на петрола се понижават допълнително.\" Публичният дълг ще намалява, правителството ще поддържа излишък, смятат още в комисията. Прогнозата на ЕК в същото време е за увеличаващи се общи инвестиции, макар и темпото да остава видимо под това от миналата година. Ако растежът на всички инвестиции през 2018 г. на годишна база да е бил 5.4%, за 2019 г., очакваното им увеличаване е с 1.8%. Но догодина комисията прогнозира увеличаването им с 3%, а през 2021 г. - с 3.3%. За сравнение, в Унгария тази година в Брюксел очакват да има увеличаване на инвестициите със 17% спрямо предходната година, когато ръстът бе със 17.1%, а година по-рано - с 18.7%. След това обаче унгарците ги очаква по-скоро инвестиционен шок, защото прогнозата за растежа на инвестициите в тяхната икономика през 2020 и 2021 година намалява рязко на 2.1% и 2.6% съответно. Румънците би трябвало през настоящата година да изпитат ефекта от засилен растеж на инвестициите - прогноза от 8% при отчетени -3.3% миналата година. Безработицата ще продължи да намалява, но също така и да наближава границата, отвъд която бизнесът просто няма откъде да намери служители и динамиката на трудовия пазар е много ниска. Днешната есенна прогноза на комисията е за безработица от 4.4% през 2019 г., 4.1% през 2020 г. и 4% през 2021 г., след като през 2016 г. по официални данни тя е била 7.6%, а миналата година - 5.2%. И отново от Брюксел предупреждават, че догодина ще ще има нулев ръст на заетостта, след като за настоящата година прогнозата е за ръст от 0.6%. \"Частното потребление има голям принос за цялостния ръст, основно поради бързия растеж на заплащането и намаляването на безработицата\", смятат в ЕК. Авторите подчертават важността на вътрешното потребление и с прогнозата за малък отрицателен ръст на износа на България за 2019 г. и обяснение, че сериозен риск може да е евентуално рязко и продължително влошаване на външното търсене на български продукти и услуги от чужбина с вторичен отрицателен ефект под формата на увеличена безработица и свиване на търсенето в страната. \"Икономическият растеж продължава, създаването на работни места е стабилно, а вътрешното търсене е силно. Въпреки това може да бъдем изправени пред проблеми в бъдеще: период на голяма несигурност, свързана с търговските конфликти, нарастващо геополитическо напрежение, постоянна слабост в производствения сектор и несигурността около Брекзит\", заяви вицепрезидентът на Комисията Валдис Домбровскис при представянето на есенните макроикономически прогнози, предава  . \"Настоятелно призовавам всички държави от ЕС с високи нива на публичен дълг да провеждат разумна фискална политика и низходяща посока на нивата на дълга. От друга страна, онези държави-членки, които имат фискално пространство и възможности, трябва да ги използват именно сега\", посочи той. \"Предизвикателният път напред не оставя място за самодоволство\", отбеляза и Пиер Московиси, еврокомисар по икономическите и финансовите въпроси, данъците и митниците. \"Всички лостове на политиката ще трябва да бъдат използвани за укрепване на устойчивостта на Европа и в подкрепа на растежа\".", "date": "2019.11.07", "title": "ЕК: С 1/5 ще намалее ръстът на българската икономика в следващите 2 години"}
{"url": "https://www.24chasa.bg/novini/article/7853198", "text": "Пускането на третия лъч на метрото ще се забави поне с два месеца заради избили подземни води по време на строителството. \"Много подземни води, такава геология досега не сме имали! Вода изби при строителството на станциите на Орлов мост, при НДК беше ужасно, при \"Попа\" - също. Въобще навсякъде\", обясни днес за     инж. Стоян Братоев, изпълнителен директор на \"Метрополитен\" АД. За забавянето съобщи \"Капитал\", като посочи, че се очаква строителството по осемте метростанции – при Военна академия, НДК, \"Попа\", Орлов мост, театър \"София\" и при бул. \"Вл. Вазов\", да приключи на 5 декември вместо в началото на октомври, както обещаваше кметът Йорданка Фандъкова през август в медиите. Тунелопробивната машина е стигнала с 4 месеца закъснение до метростанцията при Военна академия поради принудителни спирания за заздравяване на почвите. По план строителството в тези участъци трябваше да приключи през септември. Изпълнителите на проекта от \"Джи Пи груп\" и \"Трейс груп холд\" са посочили в договорите си, че ще го завършат за 35 месеца, считано от декември 2015 г. Причината за 4-месечното закъснение на \"къртицата\" в този участък е в избилите обилни подземни води. Трасето на третия лъч минава на няколко места в близост до Перловската река. Наложило се е да се изграждат общо 2800 колони, които да укрепят почвите и да се ограничи достъпът на водата до трасето. \"На станцията при НДК ни беше особено трудно, защото 5-6 месеца се борихме с водата. Направиха се сондажи, които да отнемат налягането на водата, за да може да влезе машината. На \"Попа\" също имаше много подземни води и се направи дренаж, за да се заздрави основата под дънната плоча на станцията, преди да мине машината\", обясни инж. Братоев пред \"Капитал\". Изпитанията на автоматизираните системи на производителя на метровлаковете - \"Сименс\", включват синхронизирането на перонните автоматизирани врати, монтирани на станциите. Те са прозрачни прегради, които отделят трасето на метрото от перона, и ще предпазват гражданите от инциденти. При спиране на метровлака вратите му трябва да съвпаднат точно с перонните врати на преградите. \"За първи път се прилага толкова сложна автоматика и всеки обект е различен и затова не можем твърдо да кажем кога ще е готово\", обяснява инж. Братоев. По договора със \"Сименс\" тестовете трябва да са 6 месеца, но никой не може да каже колко дълго ще продължат, защото сроковете имат различна начална дата за всеки обект. \"За първия участък срокът е от май, а за другите обекти – от лятото\", казва Братоев пред \"Капитал\". И посочва, че изпитанията на две от станциите вече са приключили, а следващите три ще са готови в следващите няколко месеца. Първият участък – от станция \"Красно село\" до театър \"София\", който трябваше да бъде пуснат до края на годината според кмета Фандъкова, най-вероятно ще заработи през февруари 2020 г. \"До края на ноември ще приключат строителните работи и ще заработи преди началото на пролетта\", заяви за \"Дневник\" инж. Братоев. Той добави, че все пак ще се търсят начини и за пускане по-рано на този участък. Вторият етап на новия метродиаметър включва 3.8 км трасе от ул. \"Житница\" през кв. \"Овча купел\" до Околовръстния път. По договор той трябва да е готов през март 2020 г., тъй като строителството му започна през юли 2017 г. и срокът за изпълнението е 32 месеца. Стойността му е 101.9 милиона евро, от които 68.5 милиона са осигурени по ОП \"Транспорт\". Според предишни изявления на Фандъкова и инж. Братоев вторият етап ще е готов \"в първата половина на 2020 г.\". За третия етап, който е с три метростанции – от кръстовището на бул. \"Вл. Вазов\" и ул. \"П. Хитов\" до жк \"Левски Г\", до края на годината ще бъде обявена обществената поръчка за изпълнители. За четвъртия етап – отклонението от третия метролъч при Военна академия в посока кв. \"Гео Милев\", кв. \"Слатина\", зала \"Арена Армеец\" и бул. \"Цариградско шосе\", търгът ще бъде пуснат през първото тримесечие на 2020 г. Строителството на тези два етапа ще започне след 2021 г. при осигурено финансиране от новия програмен период на ЕК и се очаква да са готови за експлоатация през 2025 г.", "date": "2019.11.07", "title": "Подземни води забавят пускането на третия лъч на метрото"}
{"url": "https://www.24chasa.bg/novini/article/7852884", "text": "Хора от вътрешния кръг на убития лидер на \"Ислямска държава\" Абу Бакр ал Багдади се опитват да влязат в Турция от Сирия, заяви турският президент Реджеп Тайип Ердоган, цитиран от Асошиейтед прес. По думите на президента броят на хората, заловени от Турция, които имат семейни връзки с Багдади, \"доближава двуцифрено число\". \"Целият близък кръг на Багдади се е насочил към нашата страна и тези хора търсят начини да се установят в нашата страна или да дойдат в нашата страна\", каза пред репортери Ердоган, цитиран от БТА. В същото изказване той посочи, че турските сили за сигурност са задържали в Сирия дете, за което чрез ДНК-анализ е потвърдено, че е на убития миналия месец при операция на САЩ лидер на \"Ислямска държава\". През последните дни стана известно, че Турция държи също по-голямата сестра на Багдади, негова съпруга и негов зет.", "date": "2019.11.07", "title": "Турция задържа и дете на Багдади, хора от вътрешния му кръг се опитват да влязат в страната (Обновена)"}
{"url": "https://www.24chasa.bg/novini/article/7853236", "text": "Вицепремиерът и министър на външните работи Екатерина Захариева и министърът на външните работи и европейските въпроси и министър на имиграцията и убежището Жан Аселборн се договориха България и Люксембург да работят заедно за европейската перспектива на страните от Западните Балкани след липсата на решение за начало на преговори с Република Северна Македония и Албания. „Ако обединим усилията си и помогнем на Република Северна Македония и Албания да започнат преговори, ще помогнем не само на тях и народите им, но ще помогнем на цяла Европа“, изтъкна министър Захариева, която прие Жан Аселборн в МВнР на първото му официално двустранно посещение у нас. Европейската интеграция на Западните Балкани, която и двете страни подкрепят, беше сред основните теми в разговорите. Според Екатерина Захариева присъединяването на тези страни към ЕС ще помогне и за решаване на един от най-големите проблеми в региона на Западните Балкани – емиграцията на млади хора. Три на сто или почти 60 000 души от населението на Албания, например, са напуснали страната миналата година. „Европа направи голяма грешка като на последния Европейски съвет не се съгласи да започне преговори с Република Северна Македония и Албания. Това наистина не е добре. Ще дадем най-доброто от себе си, за да не забрави ЕС Балканите. Още през 2003 г. на срещата в Солун казахме, че всички страни на Балканите трябва да могат да станат членове на ЕС като изпълнят необходимите условия“, категоричен бе Жан Аселборн. Люксембург и лично министър Аселборн бяха едни от най-големите поддръжници на България по време на първото й Европейско председателство през 2018 г., включително по приоритета за европейската интеграция на Западните Балкани. „Люксембург е една от 6-те държави, основателки на ЕС, с много опит от предишни периоди на председателство и вашия опит и подкрепа особено по европейската перспектива на Западните Балкани бяха изключително важни за нас“, каза Екатерина Захариева. Тя подчерта, че по европейските въпроси България и Люксембург имат 90 на сто сходни позиции, включително борбата с климатичните промени, дигиталния пазар, сближаването и намаляването на различията между страните в ЕС, политиките на добросъседство. По темата за бъдещия общ бюджет на ЕС външният ни министър подчерта необходимостта той да бъде балансиран като в него да не бъде забравяна кохезионната политика. Двамата министри обсъдиха и бъдещето на Европейския съюз и новата Европейска комисия като изразиха надежда, че тя ще започне пълноценна работа на 1 декември. Екатерина Захариева и Жан Аселборн бяха единодушни колко е важно да бъде запазено единството в ЕС особено на фона на предизвикателства като Брекзит, миграционен натиск и несигурност в международните отношения. „Съвсем скоро, на 9 ноември, ще бъдем заедно в Берлин, за да отбележим 30 г. от падането на Берлинската стена. Това събитие доведе до промени, които с една дума могат да бъдат описани като „свобода“ за Централна и Източна Европа“, заяви външният ни министър като отбеляза колко важна за България е интеграцията и членството в ЕС. „Падането на Берлинската стена беше началото на ново време за България и на нов Европейски съюз. Той е основан с идеята да вложим цялата си енергия да направим Европа по-добра и да решим заедно проблемите, които не можем да решим сами. Въпросът е да поддържаме тази общност“, заяви Жан Аселборн. Той потвърди пълната подкрепа на Люксембург за интеграцията на България в Еврозоната, начало на преговори за членство в Организацията за икономическо сътрудничество и развитие и за пълноправно членство в Шенген. „Европейският съюз е много сложен организъм и имаме достатъчно проблеми, но ако две страни в съюза нямат проблеми – това трябва да го показваме. Люксембург ще направи всичко, което може, за да стане България част от Шенген. Трябва да направим тази стъпка в ЕС. Ако не я направим, дискриминираме страната ви“, каза Жан Аселборн. Двустранните отношения между България и Люксембург са традиционно добри. Двамата министри подчертаха, че трябва да се работи повече за активизиране на икономическото сътрудничество. През 2018 г. българският износ за Люксембург възлиза на 11,2 млн. евро (20.4% ръст в сравнение с 2017 г.), а вносът от Люксембург е 50,3 млн. евро. Сред възможностите за развитие на икономическите връзки и инвестиции министър Захариева открои бързоразвиващия се в България високотехнологичен сектор. Принос за активизиране на икономическото сътрудничество се окачва да има и планираният догодина в Люксембург двустранен бизнес-форум, организиран от посолството ни в Брюксел, което е акредитирано и за Люксембург, Българската търговско-промишлена палата и Търговската палата на Люксембург.", "date": "2019.11.07", "title": "Захариева: Ако помогнем на Северна Македония и Албания, ще помогнем на цяла Европа"}
{"url": "https://www.24chasa.bg/novini/article/7853189", "text": "Съюзът на съдиите в България призова президента Румен Радев да откаже издаването на указ за назначаването на Иван Гешев за главен прокурор с аргумента, че изборът е бил непрозрачен. Най- голямата съдийска организация в страната припомня, че в хода на обсъждането на кандидатурата главният прокурор Сотир Цацаров е заявил \"недвусмислено\", че решенията кой да бъде избран за главен прокурор и председатели на двете върховни съдилища досега са били вземани в други две сгради, а не във Висшия съдебен съвет (ВСС). \"Подобно изказване в правовата държава изисква незабавна реакция от компетентните държавни органи, защото съдържа твърдения за опасна подмяна на демократичната процедура по овластяване на най-високите административни длъжности в съдебната власт, от които в значителна степен зависи облика ѝ пред гражданите\", посочва съдийският съюз. Цялото становище на УС на ССБ до Президента на България:  Макар заседанието да продължи 10 часа, изборът формално беше публичен, но не и прозрачен. В хода на обсъждането главният прокурор Сотир Цацаров заяви недвусмислено, че решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия Висш съдебен съвет. Подобно изказване в правовата държава изисква незабавна реакция от компетентните държавни органи, защото съдържа твърдения за опасна подмяна на демократичната процедура по овластяване на най-високите административни длъжности в съдебната власт, от които в значителна степен зависи облика й пред гражданите. Още повече изказването събужда тревога в контекста на публично съобщени твърдения от бивши председатели на районен и апелативен съд, че техният избор също е бил е резултат на прикрит подбор от лица извън съдебната власт преди официалната процедура. Вместо твърденията1 да бъдат проверени преди стартиране на процедурата за главен прокурор, за да се изключи всякакъв риск от компрометиране на съдебните институции, който по същество е риск и срещу националната сигурност, бездействието на кадровия орган на съдебната власт се задълбочи с липсата на реакция на думите на г-н Цацаров. В резултат – нито съдиите, прокурорите и следователите, нито българските граждани получиха прозрачна информация кога, как и от кого се подбират председателите на съдилища и ръководители на прокуратури. Подобно мълчание на Висшия съдебен съвет е нетърпимо, защото в началото на мандата на предходния главен прокурор доби широка публичност информацията, че той е бил „избран“ от управляващата партия (т. нар. скандал с репликата на административния ръководител на Софийската градска прокуратура към политически лидер и бивш минстър-председател „Ти си го избра“). Споделяме резона в думите на г-н Цацаров, че е дошъл моментът главният прокурор да бъде излъчен от средите на прокуратурата. Това обаче следва да бъде извършено с насърчаване на активността на редовите прокурори да излъчват и предлагат за номиниране автентичните професионални авторитети, т.е. тези, които имат професионална компетентност, юридическа култура, нравствен интегритет и способност за развиване на правото и утвърждаване на авторитета на професията. В настоящия случай изборът не беше прозрачен и поради това, че нямаше истинско състезание за една от най-важните властови позиции в държавата. Цялата процедура, представянето на професионалната биография на кандидата и самото му изслушване не убеждават, че избраният отговаря на изискванията на чл. 170, ал. 1, т. 5 от Закона за съдебната власт за придържане и налагане на висок етичен стандарт, което предпоставя като базисно условие уважението към опонента и основните човешки права. Процедурата не беше годна да създаде убеждение и за това, че избраният единствен кандидат притежава онази професионална компетентност, която надхвърля обичайно изискуемите умения за работа по делата, необходима за дефиниране на целите на наказателната политика на държавата, за извеждане на ясни и справедливи високи критерии за оценка на прокурорите и кариерното им израстване във връзка с показаните от тях резултати и способности за утвърждаване на справедливия процес, за защита на индивидуалните права и за промяна на институционалната култура в дух на професионална независимост, липса на страх и подкрепа на всеки прокурор да повишава своята квалификация и да се самоусъвършенства в обществен интерес. Затова считаме, че предложеният Ви за назначаване, избран от Пленуна на Висшия съдебен съвет кандидат, не отговаря и на изискванията, предвидени в чл. 170, ал. 5, т. 2 от Закона за съдебната власт – да притежава висока професионална компетентност, която включва задълбочени знания в областта на правото, богат практически опит в съответната област на правото, изявени аналитични способности. Обезпокоени сме и от факта, че по време на изслушването, както и преди избора – в интервю по Българската национална телевизия на 23.07.2019 г., кандидатът за главен прокурор квалифицира хора, които изразяват несъгласие с неговата номинация, като „десни екстремисти“, „болшевики“, постигнали „резултати на меншевики“. Подобна реч е несъвместима с разпоредбата на чл.170, ал. 5, т. 3 от Закона за съдебната власт, която изисква главният прокурор да се отличава с изявена независимост. Осъзнаването за значителния ресурс на властнически правомощия, включително репресивни, изисква главният прокурор да има такова публично поведение, което не оставя и следа от съмнение в обществото за агресивност, за пристрастност, за личностни нагласи за силово налагане, самоизтъкване и дискриминиране на отделни граждани или обществени групи. Поради това Ви призоваваме, уважаеми Господин Президент, изхождайки от високия авторитет, с който се ползва Вашата институция – единствената, която е овластена в резултат на пряк мажоритарен избор от всички български граждани, oлицeтвopявa eдинcтвoтo нa нaциятa и е въpxoвeн apбитъp мeждy ypeдeнитe c ?oнcтитyциятa зa?oнoдaтeлнa, изпълнитeлнa и cъдeбнa влacт, да предприемете действия за продължаване на конституционната реформа на модела на прокуратурата и да откажете на основание чл. 129, ал. 2 от Закона за съдебната власт да подпишете указ за назначаване на предложения Ви от Пленума на Висшия съдебен съвет кандидат за главен прокурор.", "date": "2019.11.07", "title": "Съюзът на съдиите призова Радев да не подписва указа за Гешев"}
{"url": "https://www.24chasa.bg/novini/article/7853284", "text": "През 2018 г. над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%) през последните 4 седмици. Това сочат публикувани днес данни на статистическата служба Евростат. В сравнение с 2013 г. делът на щастливите хора в ЕС се е увеличил с над 2 пункта. Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. Следват Люксембург, Испания и Дания, предава  . На обратната страна на скалата най-ниско ниво на щастие е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%). В отделно проучване Евростат отбелязва, че нивото на удовлетвореност от живота варира значително в общността, като на дъното е България. Граждани на ЕС са били запитани „Като цяло колко сте удовлетворени от живота напоследък?“, като отговорът е по скала от 0 до 10, при която 0 е „изобщо не съм удовлетворен“, а 10 – „напълно удовлетворен“. Най-високо ниво на удовлетвореност е регистрирано във Финландия – 8,1 пункта, следвана от Австрия (8), Дания, Полша и Швеция (по 7,8). За сравнение България се класира последна с 5,4 точки. След страната ни е Хърватия (6,3), Гърция и Литва (по 6,4). Унгария (6,5) и Латвия и Португалия (по 6,7).", "date": "2019.11.07", "title": "Евростат: Българите са сред най-нещастните в ЕС"}
{"url": "https://www.24chasa.bg/novini/article/7853280", "text": "Днес е било подписано разрешението за търговска експлоатация на находището на природен газ \"Афродита\" в кипърската изключителна икономическа зона, съобщава кипърското издание \"Филелефтерос\". Споразумението за срок от 25 години е подписано между кипърското министерство на енергетиката и консорциума, формиран от компаниите Шел (Shell), базираната в Тексас Нобъл Енерджи (Noble Energy) и израелската Делек (Delek), съобщава БТА. Целта на консорциума е да започне търговска експлоатация на находището през 2025 г. Очакваните приходи за кипърската държава се оценяват на 9,3 милиарда долара за период от 18 години. Залежите в \"Афродита\" се оценяват на около 113 милиарда кубически метра природен газ.", "date": "2019.11.07", "title": "Кипър даде зелена светлина за експлоатация\nна находище на природен газ \"Афродита\""}
{"url": "https://www.24chasa.bg/novini/article/7852773", "text": "Със старта на операциите на консултативен център, оторизиран от ООН, Китай започна да предлага услуги за предупреждение за цунами на девет страни в района на Южнокитайско море този вторник, предаде  Построен от Китай и упълномощен от Междуправителствената комисия по океанография към ООН, Центърът с централа в Пекин започна пробния си период в края на януари 2018 г. „Оттогава насам способностите му непрекъснато се засилват\", каза Уан Хун, директор на Държавната администрация за океаните към Министерството на природните ресурси на Китай. Той представи още, че смарт системата за обработка на информация и засичане на цунами, за която Китай държи интелектуалните права, оперира стабилно от самото начало. Сега центърът може да изпраща предупреждения за цунами само 10 минути след появата на земетресение, благодарение на интелигентната система. С достъпа до данни в реално време от над 600 станции за мониторинг на земетресения, 530 от които чуждестранни, центърът е способен да определя базовите параметри на земетресенията в рамките на 3 до 5 минути, без значение къде се случват по света. Китайският консултативен център е третият по рода си в тази област. Останалите два се намират в САЩ и Япония.", "date": "2019.11.07", "title": "Китайски център ще предупреждава за цунами в района на Южнокитайско море"}
{"url": "https://www.24chasa.bg/novini/article/7853324", "text": "Ще успее ли държавният глава Стево Пендаровски да разтопи сърцето на своя френски колега Еманюел Макрон на негов терен във френската столица на среща, насрочена за идната седмица /вторник/? Това ще бъде първа среща на Макрон с наш висш представител след като през октомври произнесе присъда за страната с това, че не позволи да й бъде определена дата за преговори с Европейския съюз. Тъкмо поради това вето за Македония и за Албания натискът върху френския президент сега е твърде силен и според познавачите на ситуацията срещата с неговия македонски колега ще бъде отлична възможност да изкупи греха си. Експертите са оптимисти, че президентът Пендровски ще се върне с позитивни впечатления от Елисейския дворец, предаде БТА. Съветникът на президента Денко Малески заяви, че засега не може да се предвиди изходът от срещата Макрон-Пндаровски, но добави, че има голяма вероятност тя да доведе до компромис. \"В момента не знаем дали целият натиск от САЩ и от другите партньори от ЕС е оказал някакво влияние и е накарал Макрон да преразгледа решението си. Подкрепата за Македония бе силна, но френският президент изведнъж поиска по-строги критерии за приемане на нови членки в ЕС. Все пак има възможност на срещата да бъде постигнат някакъв компромис с цел да се запази инициативата на Макрон, а страната паралелно да започне преговорите за членство в ЕС\", обяснява Малески. От друга страна бившият посланик Ристо Никовски казва, че срещата на Пендаровски с Макрон е много важно събитие за нас, но все пак не трябва да се очакват чудеса. \"Париж много ясно каза, че трябва да се извърши много по-дълбока реформа и че са необходими съществени промени в процедурата за приемане на нови страни в Европейския съюз. Да не забравяме, че срещата в Париж е в рамките на конференция, а това й дава особено третиране, т.е. по-голяма формалност отколкото същественост. И след тази среща ще остане домашната ни задача да работим интензивно по реформите, а членството в ЕС и започването на преговори остават дългосрочна задача\", обясни Никовски. Бившият посланик на Македония в НАТО Нано Ружин смята, че щом Макрон организира срещата с нашия президент, тогава той определено ще иска оттам да излезе позитивна новина. \"Симптоматично е как толкова бързо, почти панически, френският президент реши да покани македонския си колега на среща в Париж. Очаквам, че Макрон, който е сериозен политик и който не може да върви срещу онова, което веднъж е казал, този път ще се опита да оправдае негативната стъпка. Предполагам, че на срещата ще говори за новата методология, която обяви на последната среща на лидерите на ЕС, но и за четирите стълба, които трябва да се изпълнят - върховенство на закона, сигурност, икономическо сътрудничество и реформи. Във всеки случай очаквам президентът Пендаровски да се върне с позитивни впечатления от Елисейския дворец\", обяснява Ружин. Той добавя, че от срещата може да се очаква само оптимистичен епилог. Смятам, че президентът Макрон иска да се избегне негативният ефект с оглед на това, че и самият той неотдавна спомена, че не бива да се позволява в Западните Балкани да нахлуе влиянието на Китай, Русия и Турция, казва Ружин. Позитивни сигнали за страната тези дни изпрати и заместник председателката на френския Сенат и член на комисията по външни работи Елен Конве Муре, която посочи, че блокадата на Франция не е негативна активност към Македония. Тя добави, че Париж този път ще даде зелена светлина за членството на страната в НАТО, но трябва да мине малко време. Не става дума за вето, нито за отказ от страна на Франция, защото Париж не иска да блокира процеса, а само се изясни негативно по въпроса, защото може би днес ЕС не е готов да приеме нови страни членки и е необходимо да се видят определени критерии, които ще помогнат да се пристъпи към членство и да бъдат приети нови страни-кандидатки, изтъкна Конве. Премиерът Зоран Заев приветства обявената среща на президента Стево Пендаровски с неговия френски колега Еманюел Макрон и смята, че това може да бъде само от помощ, но представлява и възможност още веднъж да се разговаря за процеса на разширяване на Европейския съюз. \"Щастлив съм, че най-накрая наш висш представител ще може да се види с първия човек на приятелска Франция. Това за нас със сигурност е възможност още веднъж да се разговаря за всички аргументи на нашата страна. Вярвам, че това ще бъде отлична възможност да представим нашите становища и аргументи по този въпрос\", заяви Заев. Той изрази надежда, че в бъдеще и той ще може да се срещне с Макрон, посочвайки, че вече от три-четири месеца е искал среща. Разширяването на Европейския съюз ще бъде формално в дневния ред на срещата на министрите на външните и европейските работи на ЕС, която ще се състои на 19 ноември в Брюксел, потвърдиха от Европейския съвет. Министрите на страните-членки на ЕС, които подкрепят разширяването, настоявали темата да бъде върната на дневен ред възможно по-скоро, но не трябва да се очакват никакви заключения. Министрите ще разговарят за положението, в което се намира въпросът в този момент, а дипломатически източници добавят, че очакват Франция да внесе по-детайлни искания за предложенията за реформа на методологията на процеса на разширяване. Разширяването и блокадата на преговорите за членство със Северна Македония и Албания бяха тема на обсъждане и на неформалната среща на посланиците в Брюксел завчера. Дипломатите тълкуват това като опит да се поддържа темата за разширяването на ЕС и сигнал, че ЕС не се отказва от тази политика.", "date": "2019.11.07", "title": "В.\"Слободен печат\": Пендаровски ще иска разумен компромис от Макрон?"}
{"url": "https://www.24chasa.bg/novini/article/7853358", "text": "Френски генерал, любимец на Наполеон, е официално идентифициран с ДНК тестове на скелет с един крак, открит в Западна Русия, предаде Би Би Си. Анализът потвърдил, че останките принадлежа на Шарл-Етиен Гудан, обявиха френски археолози. Гудан е ударен от снаряд по време на Битката за Валутино на 19 август 1812 г. край Смоленск. Кракът му бил ампутиран, но той умира от гангрена 3 дни по-късно на 44-годишна възраст, предаде  . Френската армия взема сърцето му, което е погребано в гробище в Париж, но гробът му остава неизвестност, докато скелетът с един крак не е открит в Смоленск. Скелетът бе открит през юли в дървен ковчег в парк под основите на сграда от екип френски и руски археолози. Издирването на тленните останки на Гудан започна през май под ръководството на френския историк Пиер Малиновски с подкрепата на Кремъл.", "date": "2019.11.07", "title": "Откриха останките на генерал на Наполеон в Русия (СНИМКИ)"}
{"url": "https://www.24chasa.bg/novini/article/7853368", "text": "Берлин не бива да забравя ключовата роля на Вашингтон за обединението на Европа и Германия след края на Студената война, заяви днес генералният секретар на НАТО Йенс Столтенберг, цитиран от Ройтерс и БТА. Тези думи са реплика на изказването на германския външен министър Хайко Маас, който заяви, че обединението на Германия е \"дар от Европа\". Столтенберг, който се стреми да съхрани ангажимента към НАТО на скептично настроения към организацията американски президент Доналд Тръмп, се опита да припомни на Германия за усилията на САЩ за опазване на европейската сигурност, отбелязва Ройтерс. \"Обединението на Германия и Европа щеше да е невъзможно без гаранцията на САЩ в областта на сигурността\", каза Столтенберг на събитие по случай 30-годишнината от падането на Берлинската стена. \"Всеки опит за дистанциране на Европа от Северна Америка не само ще отслаби трансатлантическия Алианс, но и ще изложи Европа на риска от разделение\", подчерта генералният секретар на НАТО. Напрежението между Берлин и Вашингтон се засили при управлението на Тръмп, изтеглил САЩ от редица международни споразумения - нещо, което се отрази негативно на външната политика на Европейския съюз, отбелязва Ройтерс. На срещата на върха на НАТО през юли американският президент заяви, че Германия е \"пленник\" на Русия заради енергийната си зависимост от нея. Представители на правителството на САЩ критикуват Германия, че не харчи достатъчно средства за отбрана. В статия, публикувана миналия уикенд в 26 европейски страни, германският външен министър Хайко Маас не спомена за приноса на Съединените щати за победата срещу Съветския съюз в Студената война и за значението на Вашингтон за сигурността на Европа, припомня Ройтерс.", "date": "2019.11.07", "title": "Столтенберг: Европа ще бъде изложена на опасност, ако Германия обърне гръб на САЩ"}
{"url": "https://www.24chasa.bg/novini/article/7853244", "text": "Синът на Вергил Славов, близък до Йосиф Йосифов-Йоско Констинбродския, бе задържан с огромно количество дрога в Костинброд, научи \"24 часа\". Виктор Славов бил задържан заедно с другаря си Александър Капкиев в Костинброд. Двамата били арестувани от полицаите от ОД на МВР-София, снощи. Те били хванати с 50 пликчета марихуана и 23 пликчека амфетамини. В един от адресите, които обитавали, пък били открити още 2 спейсбека с канабис и 5 патрона. Двамата са задържани. По неофициална информация Славов също е зад решетките, но по друго дело.", "date": "2019.11.07", "title": "Арестуваха сина на човек на Йоско Костинбродския с дрога"}
{"url": "https://www.24chasa.bg/novini/article/7853414", "text": "Шведски екип откри стотици бутилки с алкохол в останките на кораб, потънал по време на Първата световна война в Балтийско море, пише БГНЕС. От групата, специализирана в спасяването на алкохол от корабокрушения, заявиха, че тестват алкохола дали все още е годен за пиене. Членовете й са извадили от кораба „Кирос” 600 бутилки коняк и 300 бутилки Бенедиктин - билков ликьор. Той е потопен от немска подводница през 1917 г. Конякът и ликьорът се тестват в лаборатория. \"Условията в Прибалтика са много подходящи за съхранение на този вид напитки, защото е тъмно и много студено\", заяви Петер Линдберг, който ръководи експедицията. Той обясни, че неговата група е намирала останките му преди близо 20 години, но е загубила позицията им, откривайки я много години по-късно. Линдберг и неговият екип са оптимистични, че бутилките са годни, тъй като все още има слой въздух между тапата и спиртните напитки вътре, а много от бутилките с коняк са запечатани с тънък слой калай. \"Стойността на тези бутилки тепърва ще се определя, тъй като конякът е от марка, която не съществува днес\", разказва още ръководителят на експедицията. Той се надява, че спиртните напитки могат да бъдат продадени от международни аукционни къщи, където предишни находки са минали под чука, и се надява те да получат висока цена. \"Не знам дали мога да си позволя да запазя бутилка за себе си\", заключава Линдберг. „Кирос“ напуска Швеция през май 1917 г. и е потънал в Аландско море от торпедо Екипажът на кораба е оцелял и е бил прехвърлен на друг кораб. По-късно се завръща в Швеция.", "date": "2019.11.07", "title": "Откриха стотици бутилки алкохол в потънал през Първата световна война кораб"}
{"url": "https://www.24chasa.bg/novini/article/7852994", "text": "Смолянският съд даде присъда от 6 месеца на 18-годишният Мартин Шахънски, който избяга от местния затвор. Шахънски се измъкнал от затворническото общежитие от открит тип край Смолян през мрежа в банята около 23 часа на 21-ви октомври. След това е прескочил бетонната ограда с мрежа над нея. Повикал такси и офейкал за родното си село Калояново, Пловдивско. След това бе заловен на излизане от къщата си в селото. По споразумение, одобрено от Районен съд-Смолян, Шахънски ще трябва да изтърпи 6-те месеца при първоначален „общ“ режим. Той е избягал на 40-тия ден от постъпването му в затвора за кражба, наложена му от съда в Пловдив за 2 години. Новата присъда се присъединява към не изтърпяното наказание по предишната присъда. Определението на Районен съд-Смолян е окончателно и не подлежи на протест и обжалване.", "date": "2019.11.07", "title": "Осъдиха на 6 месеца младежа, който избяга от затвора в Смолян"}
{"url": "https://www.24chasa.bg/novini/article/7852939", "text": "ТИР падна в дере, помете и двама души от друг аварирал автомобил, съобщиха от полицията. На 6 ноември в село Медовница (главен път Е-79) е катастрофирал турски влекач „Волво“ с прикачено полуремарке, управляван от 48-годишен водач. Движейки се с несъобразена с пътните условия скорост на мокър асфалт, при навлизане в десен завой с надлъжен наклон, шофьорът изгубил контрол над управлението. Товарната композиция поднесла, навлязла в насрещната лента, излязла в ляво от пътя, при което задната лява част на полуремаркето ударила аварирал извън платното лек автомобил „Мерцедес“ със софийска регистрация, информира dariknews.bg. Товарният автомобил паднал в крайпътно дере, там били отхвърлени стоящите в близост до Мерцедес-а шофьор и спътничката му. Пътни полицаи тествали на място с дрегер двамата водачи, пробите им не отчели наличие на алкохол. Тримата, без опасност за живота, били транспортирани в болницата във Видин. След оказана медицинска помощ 31-годишният мъж - (с фрактура на рамо) и 52-годишната жена - (с фрактура на глезен) били освободени за домашно лечение. Турският водач - с комоцио, бил настанен за лечение в болницата. Дежурна оперативна група извършила оглед на местопроизшествието, по случая е образувано досъдебно производство. От началото на месеца това е трета катастрофа с турски водач на ТИР. В неделния ден във видинско бе убит колоездач, а преди това три тежкотоварни камиона се удариха.", "date": "2019.11.07", "title": "ТИР падна в дере, помете и двама души от друг аварирал автомобил"}
{"url": "https://www.24chasa.bg/novini/article/7852941", "text": "Доживотна присъда е получила шефката на австралийската неонацистка групировка \"Арийски момичета\" Мелъни Атууд, написа местното издание на британския в. Дейли мейл. Магистрати в западния град Пърт са признали 39-годишната жена и нейния любовник Робърт Едхаус (на 22 години) за виновни в предумишлено убийство на мъжа, с когото Атууд е деляла един покрив - Алън Тейлър. Както е станало известно по време на изслушвания, Атууд е завъртяла връзка с Едхаус зад гърба на Тейлър. Рогоносецът е надушил кръшкачката. Неонацистката е отрекла връзката и за да докаже своята вярност, е предложила тройка. Тя е щяла да доведе още една жена и всички да се отдадат на любовни ласки. Атууд преди очакваното интимно преживяване е наляла питие на своята жертва. В уискито е имало приспивателно, което е оказало мигновено въздействие върху Тейлър. Тогава \"Арийското момиче\" е взело чук и нанесло няколко смъртоносни удара по главата на мъжа. След това убийцата е извикала своя любовник и двамата са развихрили дрехи и мебели, за да замаскират своето престъпление като убийство по време обир. Пред съдиите двамата са признали вината си за жестоко деяние. Въпреки разкаянието, магистратите са наложили на любовниците най-тежкото възможно наказание.", "date": "2019.11.07", "title": "Неонацистка уби гаджето си с чук в Австралия (Снимки)"}
{"url": "https://www.24chasa.bg/novini/article/7852991", "text": "Турският президент Реджеп Тайип Ердоган отново заяви, че независимо от изтичането на определения краен срок в споразуменията на Турция със САЩ и Русия терористите не са се изтеглили напълно от района покрай турската граница в Сирия, предаде турската частна телевизия НТВ. По думите на Ердоган към момента не е спазен нито крайният срок от 120 часа, договорен със САЩ, нито този от 150 часа, договорен в меморандума с Русия за изтегляне на терористите от определената ивица покрай границата с Турция. \"Терористи продължават да нападат Сирийската национална армия /СНА/ (подкрепяните от Анкара сирийски бунтовници), която съответно им отвръща\", каза Ердоган, цитиран от БТА. По думите му само тази сутрин СНА е дала 11 жертви, а от вражеска страна жертвите са още повече. Турският президент спомена и телефонния разговор, който проведе снощи с американския президент Доналд Тръмп. Той посочи, че след разговора е решил все пак да отиде на планираното посещение в САЩ по-късно този месец. Ердоган отбеляза още, че възнамерява да обсъди положението в Сирия и с руския президент Владимир Путин.", "date": "2019.11.07", "title": "Ердоган: Още има терористи в района покрай турската граница в Сирия"}
{"url": "https://www.24chasa.bg/novini/article/7853007", "text": "Тежки бури, проливни дъждове и силни ветрове удариха Черна гора. Възнихнаха проблеми с движението, станаха наводнения. Службите за гражданска защита се намесиха в тежката ситуация, информира скопското електронно издание МКД. Виж  . Най-тежко е положението в Никшич и Колашин в северната част на страната и по Адриатическото крайбрежие. Спасителите евакуираха населено място в Никшич заради преляла река. Трафикът в отделни райони във втория по големина град на Черна гора е силно затруднен от времето. От противопожарните служби алармират, че екипи работят в проблемните точки още от рано сутринта. Най-лошо е положението в басейна на река Бистрица, където мостовете са под вода.  Стихията заплашва да удари сгради, а редица от имотите в района вече са под вода. Пътят от Подгорица до Колашин е затворен заради свлачища и наводнения. В Херцег Нови падна силен дъжд. Рекордните 90 литра на квадрат за отчетени за по-малко от два часа. Улиците и обществените зони на морския град са наводнени. Силният южен вятър отмени влизането на два круизни кораба в пристанището в Котор. Ситуацията в залива остава опасна заради силните пориви на вятъра. В столицата Подгорица нивото на река Морача се е повишило с три и половина метра за 12 часа и към настоящия момент е на два метра над историческия си максимум. Службата за спешни случаи към Министерството на вътрешните работи на Черна гора издаде предупреждение, че по крайбрежието на Шкодренското езеро и река Бояна може да има наводнения.", "date": "2019.11.07", "title": "Тежки бури удариха Черна гора (На живо)"}
{"url": "https://www.24chasa.bg/novini/article/7852756", "text": "Европейският производител на самолети „Еърбъс\" и Китай планират да засилят партньорството си в индустрията, като до 2020 г. компанията ще произведе най-новия си широкофюзелажен модел A350 в центъра за монтаж и доставки в Тиендзин, се посочва в Меморандум за разбирателство, подписан в сряда, съобщава  Документът, отнасящ се за бъдещото развитие на промишленото сътрудничество, беше подписан в Пекин от Хъ Лифън –председател на Държавната комисия за развитие и реформа на Китай, и изпълнителния директор на „Еърбъс\" Гийом Фари. На церемонията по подписването присъстваха китайският председател Си Дзинпин и френският президент Еманюел Макрон. Първият модел A350 от Тиендзин ще бъде доставен до 2021 г. Ускоряването на бизнес плана ще помогне на „Еърбъс\" да реализира целта си глобалното производство на модел A320 да достигне 63 самолета на месец през 2021 г, посочват от компанията. Потенциалът на авиационния пазар в Китай е огромен. Международният транспортен трафик от и до Китай почти се е удвоил за последните 10 години. „Еърбъс\" предвижва, че Китай ще се сдобие със 7560 нови самолета през следващите две десетилетия.", "date": "2019.11.07", "title": "Китай и „Еърбъс\" засилват партньорството"}
{"url": "https://www.24chasa.bg/novini/article/7852748", "text": "Когато покривът на катедралата „Нотр Дам\" в Париж се срути при пожар на 15 април тази година, целият свят изразиха загриженост за съдбата на иконичния паметник от 12-ти век. Благодарение на безпрецедентната глобална подкрепа, прераждането на културно-историческата забележителност е сега гарантирано, предаде  В присъствието на китайския председател Си Дзинпин и френския президент Еманюел Макрон тази сряда бе подписана декларация от директора на Държавната администрация за културното наследство на Китай и френския министър на културата в сградата на китайския парламент в Пекин. „Загубата на културно наследство означава изчезването на период от историята и културата\", каза директорът и добави, „Това е един урок за нас, който гарантира опазването на културното наследство и ни подсеща да поставяме „червени линии\" в бъдеще, които да не бъдат преминавани\" Съгласно декларацията, екип от китайски експерти по културното наследство ще заминат за Париж до 2020 г, за да се включат в работата по обекта заедно с френските колеги. Директорът разкри още, че двете страни поддържат чести контакти от пожара и са проучили областите за сътрудничество. Китай е първата страна, която подписва междуправителствено споразумение по реновацията на катедралата.", "date": "2019.11.07", "title": "Китай и Франция ще работят заедно за възстановяването на катедралата „Нотр Дам\""}
{"url": "https://www.24chasa.bg/novini/article/7853022", "text": "Съдебна поръчка до властите в Израел за разпити с видеоконферентна връзка бави делото за атентата на летище Сарафово. Молбата е изпратена в чужбина още през май, но оттогава отговор по нея няма, стана ясно в спецсъда. Поръчката е за разпити на пострадалите от взрива, както и на наследници на петима от убитите. На 18 юли 2012 г. бомба избухна в автобус с израелски туристи на летището. Загинаха 7 души, сред които български шофьор и самият атентатор, поставил бомбата до багажа на туристите в автобуса. Подсъдими по делото в спецсъда са Мелиад Фарах и Хасан Ел Хадж Хасан. Единият е ливанец с австралийски паспорт, а другият според разследващите има канадско и ливанско гражданство. Процесът срещу тях се води задочно, тъй като двамата са в неизвестност и се издирват с червена бюлетина на Интерпол. Делото е първото за тероризъм у нас 1989 г. То влезе в съда през 2016 г., но започна по същество в началото на 2018 г. заради проблеми с издирването на ранените и близките на загиналите в атентата. До момента съдът е разпитал всички свидетели от България. Остава показания да дадат 51 израелци. Магистрати се надяват да получат скоро отговор на съдебната поръчка, за да може да се организира видеоконферентната връзка и процесът да върви към приключване.  До делото са допуснати граждански искове за около 200 млн. лв. от ранените и от роднини на загиналите израелци като най-големият е за 47 млн. лв. Искове са предявени от бащата на починалия български шофьор и от ескурзоводка, служителка на туроператорска фирма. Ако видеоразпитите се провалят, има вариант съдиите, прокурорът и адвокатите по делото да бъдат командировани до Израел. Не е ясно обаче кой ще поеме разходите. Съдебният състав с председател Аделина Иванова и член-съдия Виржиния Петрова определи на днешното заседание 7 резервни дати за делото между 27 февруари и 2 юни 2020 г.", "date": "2019.11.07", "title": "Поръчка до Израел бави делото за атентата в Сарафово"}
{"url": "https://www.24chasa.bg/novini/article/7853041", "text": "Толкова много искаха оставки, за да има единение. Сега не просто да дадат оставки, а да си изберат Мая Манолова и избирателите да знаят кой кой е в политиката, каза още Плевнелиев. Вече 13 г. ГЕРБ печели доверието на хората на всички избори. Надяваме се за вбъдеще хората да продължават да ни се доверяват. Работете за доверие с лице към хората в качеството на добри стопани\", обърна се президентът Плевнелиев към събралите се 140 кмета на ГЕРБ в столичното кино Люмиер. Минаха тежки избори. Много бяха тези, които говориха за изборни манипулации и точно те не казаха нито една сума, когато беше извършена най-голямата изборна манипулация - костинбродската афера. И Нинова, и Манолова, и Слави Трифонов не казаха нито дума за Костинброд. Президентът на България от 3 г. не е излязъл с една инициатива срещу корупцията. Когато назначи свое правителство с Герджиков, самият Герджиков излезе и каза, че над него се е оказвал натиск, добави Росен Плевнелиев. Той обвини още Радев, Манолова и Нинова за това, че не са казали нищо за тоталитарния режим, а Нинова и до днес открива паметници на Живков. ГЕРБ създаде здрав фундамент, пазете го. Останете заедно, имаме мисия и цели да продължим заедно. Той изрази, че го боли за родния му град Благоевград. За съжаление в последните 4 г. Там не се създаде нито едно добре платено място. Заедно с Видин, Благоевград е на дъното на класацията в България, добави Плевнелиев. Той каза още, че истинската борба с корупцията минава през индустриални зони, усилие на всички възможни нива за модернизация на държавата. Модернизирайте, градете, обърна се Плевнелиев към събралите се кметове. Той предупреди, че ни чака най-тежката битка през 2021 г., когато са президенстките избори. \"Ще ни прожектират генералска битка между генерала президент и генерала премиер. Истинската битка ще е на ценностите - между демократи и популисти. Научете се да ги разпознаване\", каза още Росен Плевнелиев.", "date": "2019.11.07", "title": "Плевнелиев: Демократична България да си избере Мая Манолова за шеф"}
{"url": "https://www.24chasa.bg/novini/article/7853035", "text": "Само за последната календарна година Министерството на икономиката е осигурило близо 150 млн. лв. за предприемачи чрез различни схеми за финансово подпомагане. Това е обявила заместник-министърът на икономиката Лилия Иванова, която е открила форум \"Европейски ден на предприемача 2019 - \"Предприемачеството - от малките стъпки до големия успех\", съобщиха от министерството. Иванова е посочила, че през тази година по ОП \"Иновации и конкурентоспособност\" /ОПИК/ е приключила процедура \"Насърчаване на предприемачеството\", по която 353 новосъздадени предприятия ще получат финансова подкрепа в размер на близо 67 млн. лв. По думите й чрез инструментите за финансов инженеринг на Фонда на фондовете, по които публичните средства се предоставят също по ОПИК, са предвидени три фонда за ускоряване и начално финансиране. \"До този момент Фондът на фондовете е създал два такива инструмента, които активно работят и набират проектни предложения за подкрепа на стартъпи. Това са Фондът на финансовия посредник \"Невек Мениджмънт\" - с публични средства от близо 40 млн. лв., и \"Иновейшън Акселерейтър България\" - със средства от около 30 млн. лв.\", е допълнила тя. Зам.-министър Иванова е подчертала, че стартъп икономиката е раздвижила много области, особено в технологичната индустрия, а приоритетни сектори, в които българските стартъпи показват потенциал, са: биотехнологии, изкуствен интелект, умни градове, виртуална и добавена реалност, роботика, електромобили и автономни автомобили; дронове, 3D принтиране и дигитализацията.", "date": "2019.11.07", "title": "Министерството на икономиката: Близо 150 млн. лв. са осигурени за предприемачи през 2019 г."}
{"url": "https://www.24chasa.bg/novini/article/7853043", "text": "Броят на въведените в експлоатация жилищни сгради през третото тримесечие на 2019 г. е 740, а новопостроените жилища в тях са 2 892. Това сочат предварителни данни на Националния статистически институт. Спрямо третото тримесечие на 2018 г. сградите са с 280 повече, или с 60.9 на сто, а жилищата в тях нарастват с 948, или с 48.8 на сто. От въведените в експлоатация новопостроени жилищни сгради през третото тримесечие на 2019 г. със стоманобетонна конструкция са 76.6 на сто, с тухлена - 20.4 на сто, с друга - 2.4 на сто, и с панелна - 0.6 на сто. Най-голям е относителният дял на новопостроените къщи (72.2 на сто), следвани от жилищните кооперации (16.5 на сто), предаде БТА. В сравнение с третото тримесечие на 2018 г. се наблюдава увеличение в броя на всички видове новопостроени жилищни сгради. Най-много жилищни сгради са въведени в експлоатация в областите Варна - 134 сгради с 603 жилища, Пловдив - 77 сгради с 217 жилища в тях, Бургас и София - 76 сгради, съответно със 764 и 102 жилища в тях. Най-висок е делът на новопостроените жилища с две стаи (38.8 на сто), следват тези с три стаи (31.3 на сто), а най-нисък е делът на жилищата с шест и повече стаи - 3.4 на сто. Общата полезна площ на всички новопостроени жилища през третото тримесечие на 2019 г. е 281.5 хил. кв. м, или със 71.9 на сто повече в сравнение със същото тримесечие на 2018 г., а жилищната площ се увеличава с 63.2 на сто и достига 196.1 хил. кв. метра. Средната полезна площ на едно новопостроено жилище също нараства от 84.2 кв. м през третото тримесечие на 2018 г. на 97.3 кв. м през същото тримесечие на 2019 година. Най-голяма средна полезна площ на едно новопостроено жилище е регистрирана в областите Силистра - 191.4 кв. м, и Габрово - 190.8 кв. м, а най-малка - в областите Видин - 46.0 кв. м, и Разград - 71.9 кв. метра.", "date": "2019.11.07", "title": "С 280 нарастнаха въведените в експлоатация жилищни сгради през третото тримесечие"}
{"url": "https://www.24chasa.bg/novini/article/7749628", "text": "Висшето училище по сигурност и икономика е сред най-престижните вузове в страната, което подготвя висококвалифицирани експерти в три професионални направления – „Национална сигурност“, „Икономика“ и „Администрация и управление“. ВУСИ обучава студенти в образователно-квалификационните степени „бакалавър“, „магистър“ и „доктор“. Учебните програми са актуализирани и изцяло съобразени с нормативите на Министерството на образованието и науката, както и с изискванията на работодателите. От учебната 2019/2020 година ВУСИ откри  , които разширяват богатото портфолио от лекционни курсове. Те са детайлно обсъдени с експерти по сигурността и представители на бизнеса, които потвърждават търсенето на специалисти именно с такива профили. Учебните планове са разработени в съответствие с изискванията на международните стандарти и осигуряват високо ниво на практически умения. Ръководството е убедено, че търсенето на дипломирани експерти от страна на частните компании и държавните институции ще бъде много голямо, защото знанията, които студентите придобиват в процеса на обучение, са ключови за бъдещата им кариера“, заяви ректорът на вуза проф. д.п.н. Георги Манолов. Той уточни, че високото качество на обучението е гарантирано от   в отделните направления. „Във ВУСИ работят доказани професори, доценти, доктори на науките, доктори и асистенти, които със своята подготовка формират специалисти за нуждите на националната сигурност, икономиката и управлението“, каза проф. Манолов. Студентите на ВУСИ се обучават в нова, свръхмодерна учебна база, разположена на бул. „Кукленско шосе“ 13 в Пловдив. Базата се състои от 4 самостоятелни корпуса, които включват аула, 6 големи аудитории, супермодерна заседателна зала, 12 семинарни и 4 компютърни зали, 2 лингвистични кабинета, библиотека, кариерен център, конферентна зала, собствен издателски комплекс и др. Тук функционират и единствените по рода си в България специализирани зали по бойни изкуства, криминалистика, хотелиерство, ресторантьорство и др. Висшето училище по сигурност и икономика има   от Националната агенция за оценяване и акредитация (НАОА) към Министерския съвет на Република България (Протокол № 16 от 8.06.2017 г.). Наличието на акредитация от специализиран държавен орган, какъвто е НАОА, е необходимо условие за легитимността на всеки вуз в страната. Тя гарантира, че учебната, научноизследователската и художественотворческата дейност на ВУСИ отговарят изцяло на нормативните изисквания. Висшето училище по сигурност и икономика получи пълен набор от отлични акредитационни оценки и на програмните акредитации на професионалните направления „Национална сигурност“, „Икономика“ и „Администрация и управление“. НАОА присъди максимални, шестгодишни, срокове на валидност на акредитациите в съответствие с чл. 79, ал. 4 от Закона за висшето образование. По този начин ВУСИ затвърди лидерската си позиция на  , предоставящ високо ниво на учебния процес в съвременна технологична база. „Постигнахме изключителни резултати, които потвърдиха системната ни и задълбочена работа, както и далновидността на ръководството на вуза“, заяви ректорът на вуза проф. д.п.н. Георги Манолов. Той допълни, че отличните оценки до голяма степен се дължат и на  , които високо ценят кадрите на ВУСИ и веднага ги наемат на работа. На практика няма млади хора, които да не се реализират на пазара на труда, при това на ръководни позиции, а някои започват и собствен бизнес, подчерта проф. Манолов. Показателни са и заплатите, които взимат дипломираните студенти на вуза. Те са  , като за направление „Икономика“ облагаемият доход на завършилите е над 1480 лв.; за направление „Национална сигурност“ надхвърля 1146 лв.; за направление „Администрация и управление“ е повече от 1160 лв. ВУСИ е   и има договори с повече от 30 чуждестранни и български университета. Вузът сключи споразумения за сътрудничество с редица авторитетни международни и български организации, с държавни учреждения и водещи частни компании, пълноправен член е на браншови структури и т.н. Във Висшето училище по сигурност и икономика функционира  , който подпомага професионалното ориентиране и кариерното развитие на студентите, докторантите, специализантите и др. Чрез него се развиват връзките и сътрудничеството между младите хора с бъдещите работодатели от съответните организации. Центърът поддържа близки отношения и с други подобни звена за професионално ориентиране и кариерно развитие. ВУСИ прилага  , която е без аналог в частното висше образование в България. Тя подпомага образователния процес на младежи в неравностойно положение; на такива от семейства на полицейски служители, загинали при изпълнение на служебния си дълг; на военноинвалиди. В нейния обхват попадат самотни и многодетни майки, предоставили изискуеми документи; лица с намалена работоспособност в резултат на болест или нараняване; студенти с отличен успех. До момента по нея напълно безплатно са обучени 18 деца в неравностойно положение и лишени от родителски грижи; безплатно са приети 7 деца на служители на МВР, загинали при изпълнение на служебния си дълг; раздадени са 78 стипендии за отличен успех; на 451 студенти с тежки заболявания са намалени таксите от 20 до 50 на сто. Във ВУСИ се провеждат и  , свързани с придобиването на допълнителни теоретични и практически умения. Те са от ключово значение за бъдещата професионална кариера на всички, които ги завършат успешно. Атрактивните квалификационни курсове са предназначени не само за студенти на ВУСИ, а и за такива от други университети; за мениджъри и служители на фирми; за желаещи да имат собствен онлайн бизнес; за безработни и хора, които търсят допълнителни доходи. Лекционните занятия се водят от висококвалифицирани преподаватели, а придобитите знания и умения дават възможност за   на конкурентния пазар на труда. През академичната 2019/2020 учебна година Висшето училище по сигурност и икономика продължава възходящото си развитие, като предлага на студентите модерно обучение, висококвалифицирани преподаватели и съвременна технологична база.", "date": "2019.11.07", "title": "Висшето училище по сигурност и икономика \nе сред лидерите в България"}
{"url": "https://www.24chasa.bg/novini/article/7853065", "text": "В края на септември 2019 г. спрямо края на предходното тримесечие броят на депозитите намалява с 0.2 на сто, а размерът им се увеличава с 3.9 на сто. Депозитите на сектор Нефинансови предприятия в края на септември 2019 г. са 597 хил. броя, което представлява спад от 5.1 на сто спрямо края на същия месец на 2018 г. В края на третото тримесечие на 2019 г. размерът на тези депозити е 25.377 млрд. лева, като на годишна база той нараства с 6.4 на сто. В края на третото тримесечие на 2019 г. броят на депозитите на сектор Домакинства и НТООД е 9.571 млн., като намалява на годишна база с 0.9 на сто. Размерът на тези депозити в края на септември 2019 г. е 53.887 млрд. лева, като нараства с 8.2 на сто на годишна база. Кредитите на сектори Нефинансови предприятия и Домакинства и НТООД към края на третото тримесечие на 2019 г. са 3.130 млн. броя. На годишна база те нарастват с 2 на сто при 1.8 на сто годишно повишение в края на юни 2019 година. Общият им размер e 57.837 млрд. лева, като той се повишава с 6.7 на сто на годишна основа. Кредитите на сектор Нефинансови предприятия в края на третото тримесечие на 2019 година са 151 хил. броя. В края на септември 2019 г. те спадат на годишна база с 0.9 на сто при годишно понижение от 1.3 на сто в края на предходното тримесечие. Размерът на тези кредити е 34.459 млрд. лева, което представлява нарастване с 5.1 на сто на годишна база в сравнение с 4.8 на сто годишно увеличение в края на юни 2019 година. Спрямо края на предходното тримесечие броят на кредитите на сектор Нефинансови предприятия нараства с 0.03 на сто, а размерът им - с 1.9 на сто. В края на септември 2019 г. броят на кредитите на сектор Домакинства и НТООД се увеличава с 2.2 на сто на годишна база, като достига 2.979 млн. Размерът им нараства на годишна база с 9.1 на сто, като достига 23.378 млрд. лева, при 8.1 на сто годишно нарастване в края на предходното тримесечие.", "date": "2019.11.07", "title": "Депозитите на домакинствата в края на септември\nдостигат 53.887 млрд. лева"}
{"url": "https://www.24chasa.bg/novini/article/7853072", "text": "НАТО е в \"мозъчна смърт\", заяви френският президент Еманюел Макрон в интервю за днешния брой на британското сп. \"Икономист\", обяснявайки това състояние с оттеглянето на САЩ от ангажиментите им и поведението на Турция, която е член на алианса, предаде Франс прес. \"Сега трябва да се изяснят стратегическите цели на НАТО\", каза Макрон, пледирайки за пореден път да се даде тласък на концепцията за обща европейска отбрана, предаде БТА. Няма никаква съгласуваност на стратегическите решения на САЩ с партньорите в НАТО, а сме свидетели на агресия, извършена от друг партньор в НАТО - Турция - в регион, където са намесени интересите ни, без съгласуване. Това, което се случва, е огромен проблем за НАТО, заяви Макрон. При тези обстоятелства френският президент си задава въпроси за бъдещето на Член 5 от Северноатлантическия договор, който предвижда военна солидарност между страните от алианса, ако някоя от тях бъде нападната. Какво ще стане с Чл. 5 утре? Ако режимът на Башар Асад реши да отвърне на Турция, ние ще изпълним ли задължението си? Това е същинският въпрос, каза Макрон в интервюто. \"Включихме се в борбата срещу \"Ислямска държава\". Парадоксът е, че американското решение и турската офанзива имат един и същ резултат: жертването на партньорите ни на място, които се биха срещу ИД - Сирийските демократични сили (СДС), допълни френският президент. Според него това прави още по-необходимо изграждането на обща европейска отбрана (Стратегическа самостоятелност и самостоятелен капацитет на Европа във военен план), от една страна, и възобновяване, трайно и без наивност, на стратегическия диалог с Русия, от друга. Пред \"Икономист\" Макрон изрази безпокойство от \"изключителната крехкост на Европа\". Според него Европа \"ще изчезне, ако не възприема сама себе си като световна сила\". Не мисля, че драматизирам. Опитвам се да бъда прозорлив, подчерта френският президентъ и очерта три основни риска за Европа: \"да забрави, че е общност\", американската политика да разстрои редиците на европейския проект и заплахата от нарастващата мощ на Китай, който \"маргинализира очевидно Европа\".", "date": "2019.11.07", "title": "Макрон: НАТО е в мозъчна смърт"}
{"url": "https://www.24chasa.bg/novini/article/7853078", "text": "Държавният глава Румен Радев ще направи днес от 17.05 часа на „Дондуков“ 2 изявление за медиите по повод избора на нов главен прокурор от Висшия съдебен съвет. Това съобщиха от прессекретариата на държавния глава.                                                                                                                                                                                                                                                                                                                                 ", "date": "2019.11.07", "title": "Румен Радев ще направи днес изявление по избора на нов главен прокурор"}
{"url": "https://www.24chasa.bg/novini/article/7853091", "text": "Асоциацията на прокурорите и Камарата на следователите в България адресираха писмо до първия зам.-председател на Европейската комисия Франс Тимерманс и Вера Йоурова, комисар по правосъдието, потребителите и равнопоставеност между половете заради атаката срещу съдебната власт около избора на главен прокурор в страната, съобщиха от пресцентъра на Асоциацията. В писмото на двете съсловни организации се аргументира тяхното становище относно процедурата за избор на главен прокурор на Република България. Същата е окачествена като законосъобразна, публична и прозрачна. Изразеното мнение е мотивирано с хронологията на процедурата по избора, както и с представянето на номинирания кандидат г-н Иван Гешев в продължилото почти десет часа изслушване от Пленума на ВСС. Отразени са и събитията, които предшестваха и съпътстват и понастоящем избора на главен прокурор на Република България, включително и публикациите в средствата за масова информация, насочени срещу г-н Гешев. Отбелязано е, че по тези публикации компетентните държавни органи в рамките на своята компетентност са извършили незабавно съответни проверки, при които не са били събрани данни за допуснати от г-н Гешев нарушения на закона. Като осъждат опитите за вмешателство в правомощията ВСС във връзка с избора на нов главен прокурор двете професионални организации оценяват обстановката, съпътстваща неприключилия все още избор, като опит за недопустима политическа намеса и изказват своето убеждение за законността на проведената процедура. Вижте цялото писмо:", "date": "2019.11.07", "title": "Прокурори до ЕК: Недопустима политическа намеса при избора на главен прокурор"}
{"url": "https://www.24chasa.bg/novini/article/7853089", "text": "Остра критика срещу градската десница в София отправи Бойко Борисов в речта си по време на Националната работна среща на партията с кметовете на ГЕРБ и СДС, която се проведе в кино \"Люмиер\" на НДК. Борисов няколко пъти натърти, че не разбира как може десните в столицата да подкрепят Мая Манолова. Но не назова персонално Демократична България, а през цялото време говореше само за градската десница. Да подкрепи срещу десните партии опонента си, който водеше белия автобус при протестите, зачуди се Борисов. Аз като се почувствам виновен за нещо, отивам и се скривам и не се връщам, докато хората не ме върнат, каза лидерът на ГЕРБ. Защо ви дразни, че сме евроатлантическа партия, попита той задочно градската десница. Огорчен съм от приятелите ни, но трябва да спрем да ги наричаме десница. Това са бившите деца и внуци на червената номенклатура, категоричен бе Борисов. И.се обърна персонално към седящия на първия ред Росен Плевнелиев: Искаш ли да ти кажа, Росене, защо - това не е градска десница, това е опозицията вътре в комунистическата партия. Премиерът изброи няколко причини довели според него до озлоблението на градската десница: когато почти бяха купили грипените, а ние обърнахме геостратегическaтa ориентация, строежа на газопровода за Гърция, който в понеделник щял да нагледа с новата американска посланичка Херо Мустафа. Но вече не си сдържаха нервите, когото службите и прокуратурата хванаха за шпионаж няколко души, а Балкански поток го изтъргувахме по-евтино, обясни премиерът. Строим газови магистрали, защо не ни подкрепиха сега, застанаха зад Мая. Кое им хареса повече, попита той. В някои градове със СДС бяхме противници, но се борихме с политически мотиви. Но когато става дума за ценности, синята идея, демокрацията, антикомунизма - ние няма какво да се замисляме, отсече Борисов. Той обяви, че този път няма да се кара на хората си, защото това се използвало от опонентите им. С тази армия, ако сега им направим предсрочни избори - 800 хиляди на 400 хиляди, закани се премиерът. Но успокои, че нямало да се случи, защото това щяло да е скъпо за държавата, а \"само във времето на служебното правителство в митниците и данъчните се губят 100 тира цигари\". Много говориха за Костинброд, но същата схема използваха и за София. Казаха, че циганите обичат Бойко - ами така е, защото им осигуряваме работни места. Вкарахме им 50 хил деца да учат. В София да си говорим с високоинтелигентните - ако не са ромите, кой ще ни чисти, в гробищните паркове? Но сме им вкарали децата да учат, затова гласуват за нас, каза Борисов. Но извади резултати от президентските избори, където гласовете на ромите за Румен Радев били 40 915, а за \"нашата Цецка\" били.19 532. Оказва се, че Радев го обичат повече, заключи Борисов. И определи Костинброд като чудовищна манипулация. Има неща, които и аз научих от Нинова - това за 3-те мандата на кметове и депутати, са все добри неща. Гледах я на трибунка с 10 души около нея да обявява старта на промяната. А един полититолог обяви пропукването на ГЕРБ. Това ме провокира да покажа как изглежда пропуканият ГЕРБ. По техните разбирания - ако сега излезем отвън, това ще е един голям протест, каза Борисов.", "date": "2019.11.07", "title": "Бойко Борисов с остра критика срещу градската десница (Видео)"}
{"url": "https://www.24chasa.bg/novini/article/7853068", "text": "МВР разследва опит за обир на бензиностанция в София, потвърдиха за БТА от пресцентъра на СДВР. По първоначални данни въоръжен мъж се е опитал да открадне оборота на бензиностанция в столицата. Служителката обаче му казала, че е натиснала паник бутона и той е избягал. Инцидентът е станал през изминалата нощ. Полицията издирва извършителя.", "date": "2019.11.07", "title": "Мъж опита да ограби бензиностанция в София, служителка го спря"}
{"url": "https://www.24chasa.bg/novini/article/7853098", "text": "Мъж е в болница след сбиване снощи в Пловдив. Сигналът е получен минути преди 22 часа в Първо РУ - на бул. \"Кукленско шосе\" 50-годишен участник в скарване бил прободен с остър предмет в областта на корема. Пострадалият е оставен под лекарско наблюдение. Като съпричастен в причинената му телесна повреда е задържан 51-годишен криминално проявен мъж. Уведомен е дежурен районен прокурор. Образувано е досъдебно производство по чл. 129 от НК. Работата по цялостното изясняване на обстоятелствата и причините за възникване на скандала продължава, предаде БТА. ", "date": "2019.11.07", "title": "Мъж прободe друг след сбиване в Пловдив"}
{"url": "https://www.24chasa.bg/novini/article/7853088", "text": "Служители от районното управление в Ямбол установиха и задържаха двама мъже и жена, съпричастни към извършени неправомерни тегления на пари от чужди дебитни карти. Разследването започнало на 16 октомври, когато местен жител потърсил помощ в полицията, след като установил липсата на двете си дебитни карти заедно с пинкодовете, както и че от тях е изтеглена сума от 1000 лева, съобщиха от пресцентъра на МВР. В хода на полицейските действия била изяснена съпричастността към посегателството на 35-годишен мъж от Ямбол. Преди няколко дни жителка на областния град също подала жалба в полицията. Обяснила, че е изгубила дебитната си карта, от която в последствие са извършени множество трансакции на обща стойност около 542 лв. В резултат на проведените оперативно-издирвателни действия била установена съпричастността към деянието на 38-годишен мъж и 54-годишна жена. Работата по случаите продължава под наблюдението на прокуратурата.", "date": "2019.11.07", "title": "Трима арестувани за източване на дебитни карти в Ямбол"}
{"url": "https://www.24chasa.bg/novini/article/7853119", "text": "Човешкият мозък така е програмиран, че допуска без проблем лъжите при търсенето на потенциален сексуален партньор, установи международно изследване, цитирано от в. \"Метро\". Въпреки че понякога хората тръгват срещу вярванията си и собствената си съвест, те често украсяват нещата или ги преувеличават, за да се представят в благоприятна светлина пред потенциален сексуален партньор. Когато се открие възможност за секс, хората променят поведението си и преминават към лъжлива самореклама, твърдят учени от екипа в университета в Рочъстър и техни колеги от Интердисциплинарния център Харцлия в Израел, предаде БТА.  В такава ситуация хората не само разкрасяват нещата, но прибягват и до откровени лъжи. Международният екип проследил поведението на 600 хетеросексуални студенти, които общували с представители на противоположния пол. На участниците бил представен сценарий, при който трябва да общуват с атрактивен събеседник. При едната група общуването протичало при съпровод от еротични изображения, при другата - не. Тези от участниците , които били \"облъчени\" сексуално, бързали да се съгласят с мнението на събеседника, въпреки че въобще не споделяли възгледите му. При друг експеримент при появата на атрактивен събеседник, участниците подавали невярна информация за броя на предишните си сексуални партньори", "date": "2019.11.07", "title": "Човешкият мозък е програмиран така, че допуска лъжата при търсенето на партньор"}
{"url": "https://www.24chasa.bg/novini/article/7853118", "text": "От близо 10 хиляди километра републикански пътища в началото на обсъжданията в последния вариант за обхвата на националната толсистема са останали едва 6050 километра. Толтакси няма да се събират за нито един километър от третокласните пътища, а само за магистралите и пътищата първи и втори клас. Това стана ясно след поредното заседание на обществено-държавната работна група за въвеждането на толсистемата. „Камионите над 3,5 тона ще плащат за преминаване по всички магистрални отсечки у нас, по 2322 км първокласни пътища и по 2932 км шосета втори клас“, обясни след заседанието членът на управителния съвет на АПИ проф. Олег Асенов. Следващата седмица ще бъде публикуван окончателният проект за новите тотакси, като той ще е близък до стойностите, с които в момента се тества системата. Например преминаването на разстоянието между София и Бургас за най-големите камиони ще струва около 70 лв. Заедно с тарифата за толтаксите ще се направи и пълна промяна на тарифите за пътните такси, като винетките няма да се пипат, каза Асенов. Предстоят обаче преговори с общините за това дали да се събират толтакси за пътища, които свързват близки селища около големи населени места. От обхвата на пътищата с толтакси е отпаднала например Южната дъга на софийското околовръстно с мотива, че тя се стопанисва от общината. Със същия мотив обаче е отпаднала и Източната дъга, която е част от републиканската пътна мрежа и прави връзката между магистралите „Тракия“ и „Хемус“. За Северната тангента обаче ще се събират толтакси и наскоро Националното толуправление е поставило там кантар за мерене на теглото на превозните средства в движение, както и преброителен пункт, за да се види кое преобладава – транзитният трафик или локалният. „Ще се водят още преговори с общините, защото някои предпочитат да нямат ангажименти с такива пътища, но други може да приемат да ги поддържат и да държат да си останат общински“, каза Асенов. Той допусна дори вбъдеще за някои такива пътища да се приеме смесен модел на стопанисване - едновременно от АПИ и от общината.  За Северната дъга например от години има спорове дали трябва да се плащат винетки или не, след като населението на близките Ихтиман, Божурище, Негован, Бухово, както и някои квартали на София ползват по принуда тангентата, защото иначе трябва да обикалят десетки километри. По същия начин Източната дъга на околовръстното разсича на две Казичене и жителите на източната му част могат да се придвижат до западната само като преминат през съоръжението. Преди няколко дни приходите от винетки са достигнали и вече надминават 358 млн. лв., колкото беше приходът от тях за цялата 2018 г., съобщи проф. Асенов. ", "date": "2019.11.07", "title": "За Северната тангента ще има толтакси, но за Южната дъга - не"}
{"url": "https://www.24chasa.bg/novini/article/7747842", "text": "Тази година се навършват 30 години от падането на комунистическия режим в България. На 10 ноември 1989 г., след 35-годишно управление, Тодор Живков е принуден да подаде оставка. По повод 30-годишнината на българската демокрация се обръщаме към вас - читателите на \"24 часа\". Изразете мнението си по следните въпроси:                                                                                                                                                                                                                                                                                                                                ", "date": "2019.11.07", "title": "Как ви се отрази демокрацията? Гласувайте в анкетите на \"24 часа\" за 10 ноември"}
{"url": "https://www.24chasa.bg/novini/article/7853117", "text": "На 6 ноември, в Комисията по граждански свободи, правосъдие и вътрешни работи в Европейския парламент, се проведе изслушване на тема: „ Свобода на медиите, свобода на словото и борба с изказванията, проповядващи вражда и омраза онлайн и офлайн“. Сред участниците бяха представители на Съвета на Европа, Репортери без граници, разследващи журналисти и други. По време на изслушването, Елена Йончева, евродепутат от Групата на социалистите и демократите в ЕП, се обърна към представителите на Съвета на Европа и Репортери без граници с думите: „Генералният секретар на Репортери без граници, Кристоф Делоар, обяви, че „медийната среда в България не е била толкова влошена от самото начало на демокрацията“. В последния доклад на организацията, България е на 111-о място по свобода на медиите. От 2006 г. насам сме солидно на дъното в класацията на ЕС, пред нас са страни, които дори не са държави-членки на ЕС. Българските журналисти са постоянно на прицела на организираната престъпност и властите. Причините за атаките срещу журналистите в България са техните разследвания - за корупция и международен трафик, за връзките между политиците и мафията, за злоупотребите с еврофондове... Повечето смели журналисти биват уволнени от работа. Имената са много - Ани Цолова , Милен Цветков , Генка Шикерова, Миролюба Бенатова, а някои биват и задържани - като Димитър Стоянов по аферата „ДжиПиГейт“. Същевременно правителството продължава да разпределя европейски средства за медиите по непрозрачен начин, като по този начин гарантира некритична медийна среда. Днес не е достатъчно Европа само да идентифицира влошаването на медийната среда в България. Оставаме с впечатлението, че Европа и европейските институции са оставили българските журналисти да се борят сами срещу корупцията и организираната престъпност в България! Интересува ме как вие ще обясните този толкова бърз спад на медийната свобода в България и кой, според вас, отговаря за тази срамна медийна ситуация?“, завърши своето изказване Елена Йончева.", "date": "2019.11.07", "title": "Елена Йончева призова европейските институции да не оставят българските журналисти да се борят сами срещу корупцията и организираната престъпност в България"}
{"url": "https://www.24chasa.bg/novini/article/7853133", "text": "Турският министър на финансите и държавната хазна Берат Албайрак обяви нов модел на подпомагане на хора с ниски доходи при покупка на жилище, предаде турската частна телевизия НТВ. Изплащането на жилище при новия модел ще бъде за срок от 20 години и при \"най-ниската в историята лихва, прилагана в Турция до днес\", каза министърът в Самсун, Северна Турция, предава БТА. По думите му всяка година от новия модел, в който ще участва и държавната Агенция за жилищно строителство /ТОКИ/, ще могат да се възползват около сто хиляди турски граждани. Подробностите за програмата ще бъдат разкрити в скоро време, каза той. Албайрак заяви още, че тенденцията на икономическо възстановяване се е затвърдила и при всички макроикономически показатели има сериозно подобряване. \"Предварителните показатели за третото тримесечие показват, че тенденцията на икономическо възстановяване се е засилила допълнително. През ноември и декември икономическите показатели ще бъдат още по-добри\", каза Албайрак. По думите на министъра Турция ще приключи годината с положителен икономически растеж, а за третото тримесечие той прогнозира растеж от около 1 на сто.", "date": "2019.11.07", "title": "Турция с нова програма за подпомагане на хора с ниски доходи при покупка на жилище"}
{"url": "https://www.24chasa.bg/novini/article/7852765", "text": "Говорителят на Китайското външно министерство Гън Шуан потвърди на редовната си пресконференция днес, че Китай ще поднови вноса на телешко и свинско месо от Канада. Неотдавна канадската страна предложи план за коригиращи действия относно издаването на сертификати за месните им продукти, след оценка от китайската страна. „Планът на Канада покрива изискванията за гарантиране на качеството и безопасността на месото и Китай се съгласи да поднови вноса на месни продукти\", каза говорителят, цитиран от Канадският министър-председател Джъстин Трюдо също потвърди новината в Туитър този вторник: „Добри новини за канадските фермери: износът на свинско и телешко месо за Китай се подновява\". По-рано, за да защити здравето на китайските потребители, Китай предприе спешни превантивни мерки и изиска от канадското правителство да преустанови издаването на сертификати за износа на месо за Китай от 25 юни. Решението дойде след като китайските митнически власти откриха следи от веществото рактопамин в партида свински продукти, внесени от Канада. Китай беше третият по големина пазар на Канада за износ на свинско месо, оценяван на 373 милиона долара. За периода, в който беше преустановен износа, се изчислява, че секторът е загубил близо 100 милиона канадски долара.", "date": "2019.11.07", "title": "Китай поднови вноса на телешко и свинско месо от Канада"}
{"url": "https://www.24chasa.bg/novini/article/7853096", "text": "Постоянен арест постанови съдът в Гоце Делчев и уважи искането на Районна прокуратура за определяне на мярка за неотклонение \"задържане под стража\" спрямо Шабан Меймиш, на 27 години. Досъдебното производство по случая е било образувано седмица по-рано във връзка с извършено престъпление по чл. 144, ал. 3 Наказателния кодекс – закана с убийство против личността. В хода на разследването, в качеството на обвиняем е бил привлечен Шабан Меймиш На 28.10.2019 г., в с. Лъжница, област Благоевград, чрез социалната мрежа \"Фейсбук\", той се заканил с убийство спрямо директортката на детската градина, както и на нейното семейство, деца и учител в детска градина \"Мечта\". Освен отправените от мъжа заплахи за саморазправа спрямо двамата възрастни, той заявил, че \"ще стреля с оръжие по децата и персонала, ще превърне детската градина в гробница, ще разпори гърлата на децата и ще ги закачи на дърветата около детската градина\". Към настоящия момент са разпитани директорът и учител в учебно-възпитателното заведение, които са обяснили за отправените им закани чрез видеоклипове по Интернет. Същите били излъчени на 27.10.2019 г. и гледани на следващия ден, а впоследствие са били приобщени към делото. Според изготвената видеотехническа експертиза, въпросните материали съдържат над четиридесет закани, като голямата част от тях са за убийства. На тях обвиняемият в детайли и с агресивен тон обяснява как ще ги извърши. От показанията на близките на обвиняемия М. се установява, че той е имал обезпокоителни промени в психическото си състояние, поради което са били взети мерки, свързани с лечението му. Същият е посещавал трима психиатри, като понякога състоянието му се подобрявало. Последният път е бил при психиатър през м. август 2019 г., след което не е отишъл на контролен преглед. С оглед проявата на агресивно поведение от негова страна се налага извод, че лечението му не е било проведено съобразно лекарските предписания. На свой ред, отправените закани биха могли да възбудят основателен страх за осъществяването им у пострадалите лица. Съдебният състав е приел доводите на прокуратурата относно опасността обвиняемият да се укрие, за да избегне наказателно преследване. Мъжът често пътувал извън страната, където работел по няколко месеца.", "date": "2019.11.07", "title": "Постоянен арест за мъж, заплашил с убийство деца и учители в детска градина в Лъжница"}
{"url": "https://www.24chasa.bg/novini/article/7853144", "text": "Новоизбраният председател на Европейската комисия Урсула фон дер Лайен няма да променя задачите на еврокомисарите по държави. Това съобщи говорител на Фон дер Лайен, цитиран от БТА. Това означава, че държавите, чиито предложения за еврокомисари досега бяха отхвърлени от Европейския парламент - Унгария, Франция и Румъния, ще запазят предвидените предварително отговорности. Френският комисар ще отговаря за индустриалната политика, единния пазар, отбранителната индустрия и космоса. Румънският комисар ще отговаря за транспорта. Комисарят, предложен от Унгария, ще работи по въпросите на съседството и разширяването на ЕС. Говорителят уточни в отговор на въпрос, че Великобритания все още не е предложила свой еврокомисар. Фон дер Лайен изпрати вчера писмо до британския премиер с настояване бързо да се предложи кандидат. Остава неясно за какво ще отговоря британският еврокомисар, след като първоначално не се предвиждаше Лондон да има свой представител в новата ЕК.", "date": "2019.11.07", "title": "Новите еврокомисари от Унгария, Румъния и Франция си запазват ресорите"}
{"url": "https://www.24chasa.bg/novini/article/7853424", "text": "„Предизвикателствата, с които се сблъскваме в момента в Европа относно защитата на журналистите, запазването на независимите медии и борбата срещу езика на омразата и дезинформацията, имат пряко влияние върху състоянието на нашата демокрация, която се основава на върховенството на закона.“ Така зам.-председателят на комисията по граждански свободи, правосъдие и вътрешен ред в Европейския парламент Емил Радев от ГЕРБ-ЕНП откри изслушването, посветено на свободата на словото в Европейския парламент, съобщиха от пресцентъра на ПП ГЕРБ. Сесията, председателствана от Емил Радев, „Свободата на словото, свободата на изразяване и борбата срещу речта на омразата“, беше проследена с огромен интерес от евродепутатите в Брюксел. „Свободата на медиите, плурализмът и независимостта са ключови компоненти на правото на свобода на изразяване и са жизненоважни за демократичното функциониране на ЕС и неговите държави-членки“, заяви българският евродепутат по време на встъпителните си думи, като отбеляза, че „журналистите и другите медийни участници в Европейския съюз са изложени на риск от множество атаки, заплахи и натиск и дори убийства, на които станахме свидетели наскоро“. Сред гостите, които запознаха представителите на комисията по граждански свободи с медийната среда в Европа бяха ръководителят на отдел „Информационно общество“ към Съвета на Европа - Патрик Пенинкс, представителят на „Репортери без граници“ - Жули Мажерзак и разследващите журналисти Питър Ердий от Унгария и Дан Тапалага от Румъния. Патрик Пенинкс призова за повече работа от страна на институциите, за да се облекчи работата на журналистите, като се разработят допълнителни инструменти към съществуващите платформи, които да улеснят упражняването на тяхната професия. Той призова да се изготви допълнително законодателство, което да пази журналистите от обременяващи дела, за да се запази правото на свобода на словото. Жули Мажерзак обобщи скорошните инциденти с разследващи журналисти, като акцентира върху убийствата на Ян Куциак от Словакия и Дафне Галиция от Малта. Питър Ердий и Дан Тапалага разказаха за трудностите, с които са се срещали в професията, като призоваха депутатите да работят за улесняване на тяхната работа с изготвянето на европейски закони.", "date": "2019.11.07", "title": "Емил Радев: Медиите в ЕС са изложени на риск от множество атаки, заплахи и натиск"}
{"url": "https://www.24chasa.bg/novini/article/7853428", "text": "Военноокръжна прокуратура - Сливен е започнала разследване на причините за смъртта на Спас Пенчев - младши водолаз във военно формирование 34 590 - Бургас, съобщиха от пресцентъра на прокуратурата. От обвинението посочват, че версиите, по които ще работят разследващите са три - техническа неизправност на барокамерата; заболявания на починалия, които не позволяват участие в такова изследване; нарушения, допуснати от екипа, провеждащ изследването при експлоатация на барокамерата и при предварителната подготовка на участниците. След инцидента е бил направен оглед на барокамерата. Разпитани са като свидетели трима военнослужещи от военно формирование 34 590 - Бургас, които са участвали по време на имитационното спускане в барокамерата заедно с матрос Пенчев. Проведен е разпит на лекаря - началник на отделение по хипербарна и морска медицина и на оператора на хипербарна камера, които са извършвали имитационните спускания. Барокамерата е била запечатана, към делото са приобщени всички документи, касаещи техническото състояние и калибровката й, както и медицинските изследвания на починалия военнослужещ. Назначена е тройна съдебно-медицинска експертиза на лекари от болницаа\"Св. Ана\" - Варна. Назначено е хистологическо изследване на тъканите - за установяване на непосредствената причина за смъртта. От прокуратурата допълват още, че предстои назначаването на комплексна техническа експертиза относно състоянието на барокамерата, разпит на други свидетели, имащи отношение къма инцидента, прилагане на всички медицински документи относно профилактичните прегледи на починалия военнослужещ, прилагане на всички заповеди, протоколи и др. документи относно основанията, начина на провеждане и организацията по извършване на имитационните спускания.", "date": "2019.11.07", "title": "Военноокръжната прокуратура в Сливен с три версии за смъртта на матроса Спас Пенчев"}
{"url": "https://www.24chasa.bg/novini/article/7853457", "text": "Почина детето, което падна от каруца в Луковит. Трагичният инцидент е станал в ромската махала в града в сряда вечерта, съобщава  . От началото на годината само в Луковит има два инцидента заради каруци.", "date": "2019.11.07", "title": "Почина детето, паднало от каруца в Луковит"}
{"url": "https://www.24chasa.bg/novini/article/7853447", "text": "Районна прокуратура-Плевен внесе в съда обвинителен акт срещу мъж, ползвал неистинско пълномощно с цел получаване на кредит срещу ипотека на недвижим имот. Обвинението срещу него е за това, че на 31 юли 2018 г. в града, пред служител при кредитна институция \"В\" ЕООД офис-Плевен, съзнателно се ползвал от неистински официален документ - нотариална заверка, с която се удостоверили подпис и текст в пълномощно на което е придаден вид, че изхожда от друго лице и по отношение на което е придаден вид, че е заверено от нотариус, като от него за самото съставяне не може да се търси наказателна отговорност. Повдигнато му е обвинение и за това, че по същото време съзнателно се ползвал от неистински частен документ - пълномощно, като го употребил, за да докаже, че съществува право, относно учредяването на договорна ипотека при кредитиране на недвижим имот в град Плевен, като от него за самото съставяне не може да се търси наказателна отговорност. Обвиняемият и другото лице, притежавали недвижими имот в град Плевен от периода на брачните им отношения. Той е упражнявал търговска дейност за осъществяването на която често използвал услугите на различни институции за кредитиране. На 31 юли 2018 г., обвиняемият посетил офис на кредитно дружество, с цел отпускане на кредит срещу ипотека на недвижим имот и пред съответния служител депозирал изискуемите документи, между които и неистински официален документ - заверено пълномощно от него за извършването на разпоредителни сделки с недвижим имот. При разглеждане на документите било установено на неистинското пълномощно. Предстои разглеждане на делото пред съда.", "date": "2019.11.07", "title": "Съдят мъж, ползвал фалшив документ за ипотечен кредит"}
{"url": "https://www.24chasa.bg/novini/article/7853465", "text": "Икономическото и социално сближаване в Европейския съюз трябва да остане приоритет и в новия мандат на европейските институции. Това заяви президентът Румен Радев на среща на „Дондуков“ 2 с министъра на външните работи и европейските въпроси, и министър на миграцията и убежището на Великото херцогство Люксембург Жан Аселборн. По думите на държавния глава е необходимо равномерното разпределение на инвестиции в Европа не само за развитието на транспорт и логистика, а преди всичко в образователна и научна инфраструктура. Това съобщиха от прессекретариата на президента. Финансирането на модерни научни центрове в подкрепа на качественото образование в страните от Източна Европа е задължителна предпоставка за създаването на перспектива за развитие на младите хора в родните им страни, подчерта Румен Радев. Според Жан Аселборн не трябва да се допуска намаляване на финансирането за политиките на Европейския съюз, които трябва да разполагат с необходимите ресурси за постигането на ефективни резултати. Двамата обсъдиха теми от дебата за бъдещето на Европа и подчертаха необходимостта от съхраняване на основополагащите ценности на Европейския съюз като единство и солидарност. Предизвикателствата в сферата на сигурността и миграцията изискват от Европейския съюз да има способността да взима ефективни и навременни решения, заяви държавният глава. Жан Аселборн потвърди подкрепата на Люксембург за присъединяването на България към Шенгенското пространство. Още през 2011 г. България е покрила техническите критерии и изпълнява ангажиментите си по опазване на външната граница на Европейския съюз, посочи Румен Радев. Президентът припомни и внесеното от него предложение през 2017 г. за изработване на европейски план за действие в случай на внезапно увеличение на миграционния натиск по външните граници на съюза. И Румен Радев, и Жан Аселборн изразиха подкрепата си за европейската перспектива на Западните Балкани. По думите на държавния глава България е приела ясна позиция в подкрепа на европейската интеграция на Република Северна Македония и очаква в рамките на преговорния процес да бъде постигнат необратим напредък в изграждането на добросъседски отношения. От европейски интерес е страните от Западните Балкани да са част от Европейския съюз, посочи Жан Аселборн. По време на срещата бяха отбелязани и конструктивните двустранни отношения между България и Люксембург, основани на активно сътрудничество в рамките на Европейския съюз. България проявява интерес към засилено сътрудничество и в областта на банковия и финансов сектор, особено в контекста на желанието на страната за присъединяване към Еврозоната. От голямо значение са стабилността и прозрачността на банковия сектор у нас, отбеляза държавният глава. Президентът открои добрите възможности, които България предоставя, за стратегическо инвестиране в областта на енергетиката, инфраструктурата, транспорта, околната среда, ИТ-сектора и туризма.", "date": "2019.11.07", "title": "Радев: Икономическото сближаване трябва да остане приоритет на европейските институции"}
{"url": "https://www.24chasa.bg/novini/article/7852779", "text": "Краткосрочно пребиваващите в Китай чужденци ще могат вече да използват мобилни плащания в континентален Китай, обяви във вторник най-голямата компания в сектора Alipay, собственост на гиганта „Алибаба\". Alipay представи международна версия на популярното приложение, разработена специално за чуждестранните туристи, което ще улесни транзакциите им в страната посредством смартфон при пазаруване, пътуване и плащане за храна в ресторанти, съобщава  Тази международна версия на Alipay не изисква притежаването на китайска банкова сметка. Посетителите могат да използват услугата „предплатена карта\", предоставяна от Шанхайската банка (Bank of Shanghai), която да заредят с юани. През 2018 г. Китай е бил посетен от близо 31 милиона туристи от чужбина, ръст от 4,7% на годишна база, сочат данни на Министерството на културата и туризма.", "date": "2019.11.07", "title": "Alipay вече е достъпен и за краткосрочно пребиваващи в Китай чужденци"}
{"url": "https://www.24chasa.bg/novini/article/7853481", "text": "Пред Районния съд в Плевен ще застане мъж, проявил жестокост и причинил смъртта на кучето си. Разследването срещу него е приключено и обвинителният акт е внесен от Районната прокуратура, съобщиха от ведомството. Обвиняемият Н.Д. от град Пордим, който е на 65-годишна възраст, от около две години стопанисвал куче, което не е имало регистрация. През пролетта на тази година обвиняемият е обесил на дърво в двора си кучето, подразнен от неговия лай по преминаващ по улицата човек. Около 20.00 ч. същия ден служители при РУ-Пордим извършвали рутинен обход на района в Славяново. Те видели пред дома на обвиняемия увисналото на дървото куче и веднага предприели действия за изясняване на случая. Ако бъде признат за виновен, обвиняемият може да получи наказание \"лишаване от свобода\" до 3 години и глоба от 1 000 до 5 000 лева.", "date": "2019.11.07", "title": "Съдят мъж, убил кучето си"}
{"url": "https://www.24chasa.bg/novini/article/7853475", "text": "Манолова обяви, че ще съди Борисов два дни преди балотажа. На 1 ноември в интервю пред bTV премиерът обяви, че Манолова е провела във Волуяк \"среща с ромите да прави такива уйдурми\", \"конспитративно, чакали са я на Волуяк и отишла да се спазарява с кои роми да излязат и да кажат: \"ГЕРБ ми платиха, Фандъкова ми плати, за да гласуваме за нея\". \"Там братя Галеви са й помогнали много през ромските лидери... Направихме така, че да ги търсим с червена бюлетина. Но това не значи, че отвън някъде нямат влияние върху ромските лидери. И няма да ме учуди ако и на първия тур са правили подобни магарии\", казва още премиерът. \"С тези си две твърдения ответникът ме опозорява като гражданин, политик, уважаван адвокат и кандидат кмет на София, два дни преди втори тур на изборите\", пише Манолова в молбата си. И обяснява, че срещата не се била конспиративна, а публична. Освен това роми във Волуяк няма, а жителите на селото споделиха с мен проблемите си, допълва тя. А братя Галеви били в неизвестност за нея. \"Борисов пряко внушава неверни клеветнически твърдения с ясно съзнание за тяхната невярност и при пълна липса на доказателства и дори физическа възможност тези събития да са се случили\", пише в иска на Манолова. \"Засегнато е доброто ми име и самочувствие на човек и политик, посветил професионалната си кариера и подчинил личния си живот в служба на обществото и хората. Клеветническите твърдения на ответника ме възмутиха и разстроиха. Причиниха ми тежки душевни болки и страдания, разрушавайки градения ми с десетилетия авторитет на гражданин и общественик. Нанесоха ми и непоправима с пари щета като политик и юрист. За нанесните ми морални щети, представляващи болки и страдания, психически натиск и дискомфорт, макар неоцении в пари, предявам граждански иск срещу ответника в размер на 15 хиляди лв.\", казва Манолова. Ако спечели делото, тя ще дари парите за изграждането на детска площадка във Волуяк.", "date": "2019.11.07", "title": "Мая Манолова съди Борисов за 15 хиляди"}
{"url": "https://www.24chasa.bg/novini/article/7853489", "text": "Днес, 07.11.2019 г., Радослав Димов встъпи в длъжност „административен ръководител - апелативен прокурор“ на Софийска апелативна прокуратура. Актът е бил връчен в присъствието на Сотир Цацаров, главен прокурор на Република България. Това съобщиха от пресцентъра на Апелативната прокуратура. Новият ръководител на САП беше представен на магистратите и съдебни служители на Апелативна прокуратура – София от Мария Шишкова, заместник на главния прокурор при Върховна касационна прокуратура и Славка Славова, завеждащ отдел „Административен“ при Върховна касационна прокуратура. Прокурор Димов има 18 години юридически стаж. След завършване на специалност „право“ в Софийски университет „Св. Климент Охридски“, през 2001 г. е започнал работа в Районна прокуратура – София. Бил е заместник на административния ръководител на СРП, завеждал е отдел „Общоопасни престъпления и престъпления, извършени от служители на ДАНС, МВР и ГД „Охрана“ при Министерство на правосъдието“. От 2017 г. е административен ръководител - районен прокурор на Софийска районна прокуратура. С решение по т. 1 от Протокол № 27/11.09.2019 г. на Прокурорската колегия на ВСС Радослав Димов е бил избран за административен ръководител на Софийска апелативна прокуратура. Встъпването му в длъжност е в изпълнение на Определение на Върховния административен съд от 28.10.2019 г., с което е допуснато предварително изпълнение на решението.", "date": "2019.11.07", "title": "Радослав Димов зае поста на административен шеф на Софийска апелативна прокуратура"}
{"url": "https://www.24chasa.bg/novini/article/7853567", "text": "Новият административен ръководител на Софийската апелативна прокуратура /САП/ Радослав Димов встъпи в длъжност, съобщиха от пресцентъра на Апелативната прокуратурата. Актът е бил връчен в присъствието на главния прокурор Сотир Цацаров. Новият ръководител на САП е бил представен на магистратите и съдебни служители от Мария Шишкова, заместник на главния прокурор при Върховна касационна прокуратура и Славка Славова, завеждащ отдел \"Административен\" при Върховна касационна прокуратура. Прокурор Димов има 18 години юридически стаж. От 2017 г. е административен ръководител на Софийска районна прокуратура. Димов е избран за административен ръководител от прокурорската колегия на ВСС на 11 септември, като с определение на Върховния административен съд от 28 октомври е допуснато предварително изпълнение на решението на колегията за неговото назначаване.", "date": "2019.11.07", "title": "Новият административен ръководител на Софийската апелативна прокуратура встъпи в длъжност"}
{"url": "https://www.24chasa.bg/novini/article/7853570", "text": "Депутатите обсъждат на първо четене бюджетите за здраве, осигурителни плащания и републиканския Бюджет 2020 на съвместно заседание на три парламентарни комисии - бюджетна, социална и здравна. В заседанието участват министърът на финансите Владислав Горанов, министърът на здравеопазването Кирил Ананиев и зам.-министър Жени Начева, управителят на НЗОК д-р Дечо Дечев, заместник-министърът на труда и социалната политика Зорница Русинова и управителят на НОИ Ивайло Иванов. В заседанието участват представители на различните съсловни и синдикални организации.", "date": "2019.11.07", "title": "Три парламентарни комисии обсъждат бюджетите за здраве, осигурителни плащания и Бюджет 2020"}
{"url": "https://www.24chasa.bg/novini/article/7853585", "text": "Двама мъже са арестувани за серия кражби от пет православни храма в Русенско. Това съобщиха от областната дирекция на МВР в Русе, цитирани от БТА. От полицията припомнят, че кражбите са извършени в периода между 24 октомври и 6 ноември тази година в храмовете в русенските села Пет кладенци, Острица, Каран Върбовка, Кацелово и Пепелина. Църквата в последното населено място е разбивана два пъти за този период. От храмовете са откраднати парични дарения, чиято обща стойност все още не е установена. В една от църквите е имало около 100 лева на монети. Крадците са взели общо 30 икони от църковните олтари, като най-голямата е \"Богородица с младенеца\" - с размери 110 см на 74 см, църковни одежди и други предмети. При разследването, в което са се включили служители на главна дирекция \"Национална полиция\" и на областните полицейски дирекции в Русе и в Търговище, са арестувани двама мъже на 45 и на 49 години - съответно от град Опака и от село Водица, област Търговище. Задържаните са известни на органите на реда. Разследването продължава, като полицаите са открили и иззели до момента 19 икони, свещници, инструменти за взломяване и други вещи.", "date": "2019.11.07", "title": "Арестуваха двама за кражби от 5 православни храма в Русенско"}
{"url": "https://www.24chasa.bg/novini/article/7853748", "text": "Депутатите от три парламентарни комисии приеха на първо четене Законопроекта за бюджет на Националната здравноосигурителна каса /НЗОК/. Разчетите за здраве за догодина представи министърът на здравеопазването Кирил Ананиев. Пред депутатите от комисията по бюджет и финанси, комисията по труда, социалната и демографската политика и тази по здравеопазване, министър Ананиев представи плануваните разходи и трансфери по бюджета на НЗОК. Принципна подкрепа за законопроекта заявиха от ГЕРБ, \"Обединени патриоти\", против бяха депутатите от ДПС и \"БСП за България\". Министър Ананиев посочи, че в консолидираната фискална програма общите разходи за здраве са в размер на 5,755 млрд. лв. или 4,5 на сто от БВП, което е нарастване с 0,1% в сравнение с предходната година. В номинални стойности ръстът на разходите за тази година е 498, 5 млн. лв. Министър Ананиев отбеляза, че проектът на бюджета на НЗОК е в съответствие с бюджетната рамка и балансираното бюджетно салдо и представлява стабилна основа за процеса на преговорите за Националния рамков договор за 2020 г. Съвместното заседание продължава с обсъждане на първо четене на Законопроекта за държавното обществено осигуряване.", "date": "2019.11.07", "title": "Три парламентарни комисии одобриха бюджета за здраве за догодина"}
{"url": "https://www.24chasa.bg/novini/article/7853767", "text": "Британската полиция съобщи днес, че е идентифицирала телата на всички 39 души, открити мъртви в камион в британското графство Есекс, и е известила семействата им, предаде Ройтерс. \"Това е важна стъпка в разследването и ни позволява да работим с колегите от виетнамската полиция в помощ на семействата на жертвите\", каза високопоставен полицейски източник, предава БТА. Всички жертви - 31 мъже и 8 жени - са виетнамци, допълни полицията в Есекс, цитирана от Франс прес. Обединеното кралство повдигна обвинения в непредумишлено убийство, пране на пари и подпомагане на нелегална имиграция на шофьора на хладилния камион, в който бяха намерени телата.", "date": "2019.11.07", "title": "Официално: Всички жертви от камиона ковчег в Есекс са виетнамци"}
{"url": "https://www.24chasa.bg/novini/article/7853780", "text": "Иво Христов, член на Групата на прогресивния алианс на социалистите и демократите, е сред новите членове на Панел за бъдещето на науката и технологиите към Европейския парламент (STOA). Българският евродепутат бе номиниран от Комисията по земеделие и развитие на селските райони в ЕП. Панелът STOA е научният инструмент за изработване на политиките на Европейския парламент. Състои се от 25 евродепутати, които се определят от девет парламентарни комисии. Европейският хъб за наука и медии (European Science-Media Hub, ESMH) е едно от звената на STOA - платформа, която насърчава общуването, обученията и обмяната на опит между представители на Европейския парламент, научната общност и медиите. Основен фокус на ESMH е да улесни и подобри разпознаването на достоверните източници на информация посредством различни инструменти за медиен мониторинг и анализ. Това е една от особено важните цели на ESMH, като се има предвид, че \"общество на постистината\", \"дезинформация\" и \"фалшиви новини\" са все по-популярни често употребявани термини. От създаването си досега ESMH е организирал редица събития и семинари като \"Как да даваме публичност на науката чрез социалните мрежи?\", „Как да спечелим изборите: размисли за използването и злоупотребата с технологии в предизборните кампании“ и обучението „Справяне с дезинформацията и дезинформацията в науката“. Това лято се проведе и първото издание на Европейските дни на младежта и научните медии (EYSMD) - тридневно лятно училище за млади журналисти на тема \"Изкуствен интелект и журналистика\". Други теми във фокуса на STOA са стратегическите прогнозни проучвания в сферата на роботиката, прецизното земеделие, 3D биопринтиране, както и проучвания за оценка на технологиите по теми, свързани с информационното общество, като Общия регламент за защита на данните (GDPR), изкуствения интелект, алгоритмите, дезинформацията, блокчейн, социалната поляризация и др. ", "date": "2019.11.07", "title": "Иво Христов е сред новите членове на научния панел към Европейския парламент"}
{"url": "https://www.24chasa.bg/novini/article/7853776", "text": "Русия опроверга днес информациите в печата за пристигането през последните два месеца на близо 200 руски наемници в Либия, където, както се твърди, Москва подкрепя антиправителствените сили на маршал Халифа Хафтар, предаде Франс прес. Американският в. \"Ню Йорк таймс\" съобщи във вторник, че в обхванатата от конфликт страна има близо 200 наемници от частната руска военна компания \"Вагнер\", за която се знае, че има присъствие в няколко държави в Африка и в Сирия. Според вестника това засилено руско присъствие би могло да наклони везните на изхода от гражданската война в полза на Хафтар - силният човек в Източна Либия, предприел офанзива срещу правителството на националното съгласие в Либия, признато от ООН, предаде БТА. Руският заместник външен министър Сергей Рябков категорично опроверга твърденията на американския в \"Ню Йорк таймс\" за пристигане на десетки руски бойци в Либия, предаде ТАСС. Според Рябков Русия работи за уреждане на конфликта в Либия, включително по линията на ООН, и не за първи път американските медии разпространяват подобен тип злонамерени слухове по адрес на Москва. \"Вече свикнахме с това и се отнасяме спокойно, макар че съм принуден да констатирам, че върху настроенията на американската аудитория подобен тип периодични медийни залпове оказват негативно въздействие, и общата атмосфера в САЩ, за съжаление, не допринася за нормализация на връзките ни, към каквато се стремим\", добави заместник-министърът.", "date": "2019.11.07", "title": "Кремъл: Твърденията за руски наемници в Либия са злонамерени слухове"}
{"url": "https://www.24chasa.bg/novini/article/7853736", "text": "Конституцията възлага на главния прокурор функции, които имат ключово значение за правосъдието, призвано да постига справедливост. Затова изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава обществения интерес, правата на гражданите и върховенството на закона, обясни Радев. Той уточни, че конституцията не го задължава да мотивира указа с решението си, но решил да се обърне към гражданите и към членовете на ВСС, които избират главния прокурор. И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един-еденствен кандидат не само лиши от състезателност, но отнема от престижа и легитимността на бъдещия главен прокурор, каза Радев. И допълни, че е белег на демократичната държава е наличието на алтернативи при заемането на висши държавни длъжности. Подходът за единствен кандидат бе подкрепен на практика и от изпълнителната власт, която в лицето на министъра на правосъдието отказа да посочи втори кандидат и така доведе до пълната липса на алтернатива, коментира още държавният глава. Обществото ни е особено чувствително към съдебната власт, като отговорна за справедливостта и затова бъдещият главен прокурор трябва да се ползва с високо обществено доверие, обясни Радев. Негов израз били становища от изчерпателно изброени в Закона за съдебната власт субекти: неправителствени организации, професионални организации на магистрати, т граждански организации, висши училища и научни организации - т.е. от гражданското общество. Само такива становища подлежат на публикуване на сайта на ВСС. Въпреки това бяха публикувани множество становища от държавни институции, включително от изпълнителната власт като МВР, ДАНС, ГДБОП. Така, в разрез със закона, превес над мнението на обществените организации взе масираната служебна институционална подкрепа, критикува Радев. Изборът на главен прокурор е акт с високо обществено значимост и начинът на неговото провеждане трябва да поражда доверие в обществото, а не да поражда съмнение, обясни Радев защо връща на ВСС предложението за назначаване на Иван Гешев за главен прокурор.", "date": "2019.11.07", "title": "Президентът Радев отказа да подпише за назначаване на Гешев за главен прокурор (Видео)"}
{"url": "https://www.24chasa.bg/novini/article/7853798", "text": "Румънският президент Клаус Йоханис призова румънците да отидат да гласуват на първия кръг от президентските избори в неделя, съобщава информационният сайт Зиаре, цитиран от БТА. На предизборна проява в град Браила, в която участваха около 3000 членове на Национално-либералната партия, Клаус Йоханис призова либералите да убедят хората да отидат да гласуват в неделя. \"Един силен вот, един ясен вот от страна на румънците е абсолютно необходим, за да се продължи нататък с оптимизъм и смелост. Битката, войната не приключват в неделя. Имаме втори кръг. Имаме местни и парламентарни избори. Изборите за Европейски парламент вече ги спечелихме\", заяви Клаус Йоханис, визирайки победата на Национално-либералната партия (НЛП) през май т.г. Йоханис бе лидер на НЛП преди да бъде избран за държавен глава през 2014 г., а сега партията подкрепи кандидатурата му за втори президентски мандат. Президентът припомни, че е присъствал на вчерашното първо официално заседание на правителството на НЛП, което встъпи в длъжност в началото на седмицата, и допълни, че \"е дишал по-леко\". \"За да продължим напред за румънците, за да може това либерално правителство да изпълни обещанията си, е необходим гласът на румънците\", каза Йоханис. По думите му той твърдо вярва, че Румъния не може повече със Социалдемократическата партия (СДП) на \"властовите бутони\". Същевременно Йоханис предупреди, че СДП остава силен противник. \"Не трябва да си правим никакви илюзии тук, но имаме причини за оптимизъм\", каза президентът и припомни успеха на НЛП на евроизборите, успеха на инициирания от него референдум в сферата на правосъдието и успеха на вота на недоверие срещу правителството на СДП, оглавявано от Виорика Дънчила. Дънчила, която е лидер на СДП, се състезава с още двама кандидати за влизане във втория кръг на президентските избори на 24 ноември.", "date": "2019.11.07", "title": "Президентът Йоханис към румънците: Гласувайте в неделя"}
{"url": "https://www.24chasa.bg/novini/article/7853837", "text": "Престолонаследникът на Абу Даби шейх Мохамед бин Зайед ал Нахаян и българският премиер  Бойко Борисов обсъдиха по телефона важни дела от двустранен и регионален характер. За това съобщават днес медиите в Обединените арабски емирства (ОАЕ). Престолонаследникът и зъместник върховен главнокомандващ на въоръжените сили на ОАЕ са се чули, за да уточнят кооперация и координация между двете страни и въпроси от взаимен интерес, съобщева в. \"Ал Иттихад\" - един от най-големите вестници, излизащи в Абу Даби. В телефонния разговор са били засегнати различни регионални и международни дела, добавя вестникът.", "date": "2019.11.07", "title": "Престолонаследникът на Абу Даби и Борисов обсъдили важни дела по телефона"}
