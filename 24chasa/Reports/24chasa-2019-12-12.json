{"url": "https://www.24chasa.bg/novini/article/7972465", "text": "Три години след въвеждането на знаковото законодателство, въвеждащо санкциите на САЩ срещу режима на Башар Асад, Русия и Иран за минали и продължаващи военни престъпления в Сирия, той ще бъде окончателно приет от Конгреса. Предполага се, че законопроектът за „Цезар“ може не само да постигне известна справедливост и отчетност за жертвите на Дамаск, но и да даде възможност на САЩ да намерят евентуално политическо решение на войната в Сирия, коментират в редакцията на американското издание The Washington Post. Очаква се държавният глава Доналд Тръмп да подпише Националния закон за отбраната тази седмица, след като Конгресът го утвърди. С подкрепата на двете партии и на двете камари Конгресът добави към него Закон за гражданска защита на Сирия – „Цезар“, който позволява използването на санкции срещу високопоставени сирийски правителствени служители, военни ръководители и всички отговорни за продължилите повече от осем години жестокости на Асад, военните престъпления срещу невинни цивилни и престъпленията срещу човечеството, информира  Съгласно законопроекта санкциите ще бъдат налагани и върху няколко основни сектора на икономиката на Сирия, както и до всяка публична или частна организация, която помага на сирийските въоръжени сили за възстановяването на страната, докато не стане ясно какъв в мащаба на жертвите на Асад. Това означава, че руските военни и енергийните компании, които искат да поставят основите на петролен бизнес в Сирия, могат да бъдат наказани, ако помогнат на Дамаск по някакъв начин - същото се отнася и за иранските паравоенни сили, подкрепящи Асад. Законът е кръстен „Цезар“ – по псевдонима на сирийски военен фотограф, който дезертира през 2013 г. и разкри пред света повече от 55 хиляди снимки на изтезанията и убийствата на хиляди цивилни в скандалните затвори на Асад. Тези снимки, в чиято автентичност уверяват от ФБР и които бяха показани по целия свят, са само малка част от онова, което Стивън Рап, тогавашният посланик на военния отдел в Държавния департамент на САЩ, описа като най-лошата „машина за брутални убийства“ от времето на нацистите. Фотографът, посещавал Вашингтон четири пъти, за да привлече внимание към жертвите на режима и да призове за справедливост за тях, се е разплакал, когато е разбрал, че законопроектът е на път да влезе в сила. „След повече от осем години жертвите на жестокостта на Асад и техните семейства са една крачка по-близо до справедливостта и отговорността. Благодарен съм на хората от САЩ“, цитира изданието думите му. Законопроектът измина дълъг път. Той мина три пъти гласуване в Камарата на представителите, но така и не никога не беше подлаган на специално гласуване на заседание на Сената. Сега, когато Асад поема контрола над голяма част от Сирия и политиката на администрацията на Тръмп по отношение на Сирия е непоследователна и хаотична, това законодателство може да се опита да окаже натиск върху сирийския президент и неговите съюзници да спрат военните си престъпления, включително бомбардировките над цивилни лица, обсади и глад, нападения срещу училища и болници и др. Зад кулисите законодателството беше до голяма степен промотирано от сирийско-американска неправителствена организация, т. нар. Сирийска спешна работна група. Изпълнителният й директор Муаз Мустафа заяви, че законопроектът „Цезар“ е стъпка към отчетността, справедливостта и мира в Сирия, дори и докато военните престъпления продължават. Законопроектът е насочен и към всеки международен агент, който се опитва да помогне на Асад да възстанови страната, докато той не спре да убива собствените си хора. Това означава, че САЩ могат да наложат санкции на всяка международна компания, която помага на сирийската енергетика, авиация, строителство или друг отрасъл, както и на тези, които дават пари на режима. Това се прави, за да бъде лишен Асад от средства за реставрация, а другите- от възможността да се възползват от това. Администрацията на Тръмп може да използва тези нови санкции и да принуди Асад, Русия и Иран да договорят добросъвестно политическо решение, което ще предостави основата за достоен живот на сирийския народ. Въпреки осемте години на неуспешна политика на САЩ към Сирия, противопоставянето на масовите зверства все още е както наш стратегически интерес, така и морален дълг, уверява изданието.", "date": "2019.12.12", "title": "САЩ са готови да наложат санкции на Асад, Русия и Иран за военни престъпления в Сирия"}
{"url": "https://www.24chasa.bg/novini/article/7971845", "text": "В Германия все още има хора, готови доброволно да работят като кметове. \"Със сигурност в селото има хора, които са по-свободни от мен, но те не проявиха желание.\" Юрген Бол от лятото работи доброволно като кметски наместник на Герхардсбрун. Повече от три години малкият град в Рейнланд-Пфалц с население от 170 жители не е имал кмет. Тогава на фермера му дожаляло и решил да се заеме с тази задача, пише \" \". Кметствата в редица населени места в Германия стоят празни. Кметските наместници и местните управници нямат желание да се кандидатират повторно, в общините намирането на попълнения става все по-трудно. В Бавария, където местният вот ще се проведе през март 2020 г., около 50 процента от всички сегашни кметове - над 1000 души, няма да участват в изборите отново. Юрген Бол знае причината: \"В началото човек мисли, че на такова малко място няма много работа. А тя е много повече от очакваното\". Той отделя на \"своето\" място повече от десет часа седмично. Заедно с членовете на селския съвет е възстановил стената на гробището и се е погрижил за прочистването на черните пътища. Най-голямата задача, която му предстои, е ремонтът на улицата, която минава през центъра на селото. Местните власти са в криза не само заради недостига на кандидати - намалява и периодът, в който доброволците са готови да се ангажират с подобен тип работа. Едно обаче е сигурно: кметове като Йозеф Рюдел, прекарал 56 години начело на община Виндхаген, която има около 4000 жители, се срещат все по-рядко. Александер Хандшу от германския Съюз на градовете и общините смята, че това се дължи както на нарастващата натовареност, така и на увеличаващата се враждебност към ангажираните с местното управление. \"Има все повече обиди и заплахи срещу хората, които се занимават с проблемите на местно ниво. Бих се радвал някой да каже колко му харесва това, че сме отдадени на общинската дейност\", обяснява Хандшу. Татяна Цирюлников, общински ръководител на един от кварталите в Алтенщат, в провинция Хесен, е изпитала всичко това на гърба си. Студентката получи поста в средата на октомври, след като първоначалният избор на единствения кандидат-кмет Щефан Ягш, член на крайно дясната Националдемократическа партия, предизвика яростни реакции в цялата страна. \"След избирането ми за управител на общината получих \"прекрасен\" имейл\", разказва иронично Цирюлников. \"Там бе написано и, че руснаците и чужденците скоро ще завземат нашата Германия. Било срамно в какво се е превърнала родината им. Във Фейсбук дори ми бе отправена смъртна заплаха.\" За най-високопоставения служител на община Алтенщат именно тази враждебност е причина за липсата на интерес към заемането на постове в местните власти. \"Хората биват нападани, включително в ръководните органи\", обяснява Клаус Бубе в интервю за ДВ. \"Мнозина са отчаяни. По-рано доброволците се задържаха с десетилетия, а сега се предават само след две-три години.\" В баварския град Шванфелд общината била принудена да превърне доброволната дейност на кметския наместник в платена, и то на пълен работен ден. Защото в най-старото село в Германия не се намерил нито един жител, който да иска да наследи дългогодишния кмет Ричард Кьот и да се кандидатира за общинските избори през март 2020 г. Едва след като местният всекидневник \"Майнпост\" съобщил за отчаяното търсене на кмет, се получили 30 заявления. По-рано интересът е бил по-голям. \"Имало е моменти, когато сме имали по трима кандидати за поста в общини от по 300 души\", потвърждава кметът Маркус Францен от Гиндорф в Райнланд-Пфалц. Селото с малко над 300 жители било без ръководител в продължение на три години и половина, затова на местните избори през май тази година Францен решил да сложи край на окаяната ситуация: той се отказал от почетния си пост като заместник-ръководител на доброволната пожарна команда в селото и бил избран за кмет. Сега се грижи за детската площадка и уличното осветление в селото, а неговите съселяни са му благодарни. \"Получавам голяма подкрепа, особено когато посещавам възрастните хора\", разказва Францен. Съюзът на кметовете във федералната провинция Баден-Вюртемберг вече не желае да получава признание само на думи, затова говорителят Михаел Макурат, кмет на Дитцинген, поиска повече пари за доброволците. Освен това политическите партии би трябвало да се погрижат по-добре за осигуряването на приемственост. \"Ако нещата продължат да се развиват по този начин, никой няма да иска да си рискува главата, за да не му я отсекат.\"", "date": "2019.12.12", "title": "Германия отчаяно търси кметове"}
{"url": "https://www.24chasa.bg/novini/article/7971887", "text": "До момента в Министерството на околната среда и водите не е постъпвало искане за съдействие от италианските власти, не е искана нотификация за внос на такъв отпадък, допълни министър Нено Димов. Той припомни, че от лятото са проведени срещи с МВР и Агенция „Митници“с цел засилване на контрола при вноса на отпадъци.", "date": "2019.12.12", "title": "Маринов: В Италия се води разследване за задържаните вагони с отпадъци"}
{"url": "https://www.24chasa.bg/novini/article/7971857", "text": "Възрастна жена загина на място след като бе пометена на пешеходна пътека от „Фиат” във Враца тази вечер. Шофьорът на колата на средна възраст карал с висока скорост по мокрия от дъжда бул. „Васил Кънчов” и не успял да спре пред пресичащата жена. Минути след инцидента пристигна екип на спешния център, който само установи, че ударената от колата жена няма признаци на живот. Според първоначалната информация тя е получила тежка черепно-мозъчна травма, несъвместима с живота. У загиналата ченгетата не открили никакви документи и все още не се знае нейната самоличност. Заради катастрофата движението по натоварения булевард бе блокирано повече от час. На мястото полицейски екип регулират трафика и се мъчи да преодолее задръстването.", "date": "2019.12.12", "title": "Шофьор уби жена на пешеходна пътека във Враца"}
{"url": "https://www.24chasa.bg/novini/article/7971948", "text": "Италианската полиция обяви днес, че е арестувала 13 души и е разбила международна престъпна група, която е прехвърляла с яхти малки групи мигранти от Гърция в Италия, съобщи Ройтерс, цитирана от БТА. Така наречените \"призрачни лодки\" често избягват засичане от патрулите на бреговата охрана, което позволява на пътниците им да изчезнат веднага щом стъпят на сушата и да избегнат регистрация от полицията. През последната година италианско-гръцката престъпна група е прехвърлила повече от 100 души до южния бряг на Италия срещу 6000 евро на човек, съобщи полицията. Гръцката част от операцията е намирала клиенти в Турция. След прекосяване на Егейско море мигрантите, предимно от Сирия, Ирак, Иран и Пакистан, са били откарвани в Атина, а след това качвани на малки лодки, осигурени от италианците. Повечето пътувания до Италия започвали от гръцкия остров Корфу.", "date": "2019.12.12", "title": "Италианската полиция разби група за трафик на мигранти от Гърция към Италия"}
{"url": "https://www.24chasa.bg/novini/article/7971964", "text": "Четиринадесет годишният Айзък Джонсън от град Блумингтън, щата Минесота, получи Гинес сертификат за най-голяма зейнала уста, съобщава агенция ЮПИ. Отворените му челюсти откриват устна кухина с дължина 9.32 сантиметра. По този начин Джонсън подобри предишния световен рекорд в дисциплината. Той принадлежеше на германец, чиято зейнала паст беше с дължина 8.78 сантиметра, предаде БТА. Тийнейджърът се хвали, че може спокойно да лапне бейзболна топка или основата на половин литрова бутилка.", "date": "2019.12.12", "title": "Тийнейджър постави рекорд за най-голяма зейнала уста (Видео)"}
{"url": "https://www.24chasa.bg/novini/article/7971963", "text": "Движението по пътя Пловдив - Хасково е затруднено заради тежка катастрофа, станала на 500 м от комплекс \"Кемера\", съобщиха от полицията. В 18.16 часа, в посока Хасково, лек автомобил \"Опел\" навлиза в насрещното платно и се удря челно в \"Рено Меган\". Пострадали са водача на Реното, на 23 години, и спътничката му на 15 г., които са закарани в болница. По-леко са пострадали двамата пътници от Опела. Причините за катастрофата се изясняват.", "date": "2019.12.12", "title": "Тежка катастрофа затруднява движението по пътя Пловдив - Хасково, има ранени"}
{"url": "https://www.24chasa.bg/novini/article/7972005", "text": "Шоуменът и лидер на партия \"Няма такава държава\" Слави Трифонов призова във фейсбук Ангел Джамбазки да си подаде оставката като евродепутат:   Припомняме ви, че евродепутатът Ангел Джамбазки е заловен да шофира пиян в Самоков. Той е спрян за проверка и е подложен на тест с дрегер, който отчел 1,5 промила алкохол в кръвта. Случаят е докладван в районната прокуратура. От държавното обвинение обаче не са образували наказателно дело срещу него, защото има имунитет. \"Не правете като мен! Не карайте пили\", заяви Джамбазки пред \"24 часа\". \"Постъпих неразумно и безотговорно - седнах да шофирам, след като бях употребил алкохол. Направих, може би, обичайната грешка - да си мислиш, че за 50 метра няма да те хванат, че не си употребил много и няма проблем. В случая ме спря патрул на КАТ, които правеха рутинна проверка, точно за употреба на алкохол. Спряха ме, поискаха ми документите и поискаха да направят проверка. На този етап, когато бях употребил алкохол, реших да не се правя нито на интересен, нито на важен, по закон мога да откажа проверката, но реших, че това ще бъде лош пример, а и бях взел това решение, от което се срамувам. Провериха ме с дрегера и видяха, че е повече от позволеното по закон. Разбрах, че това ще има последствия и така трябва да бъде. Реших да дам кръвна проба, за да няма спекулации с резултата и ще настоявам за максималното наказание\", обясни случилото се Джамбазки.", "date": "2019.12.12", "title": "Слави Трифонов поиска оставката на Ангел Джамбазки"}
{"url": "https://www.24chasa.bg/novini/article/7972042", "text": "На този етап администрацията на САЩ няма планове за производство и продажба на нефт от находища в Сирия, които са под контрола на американските войски. Това изявление направи министърът на отбраната на САЩ Марк Еспър, предава ТАСС, цитирана от  \"Аз съм съсредоточен върху военната задача, която имаме там, да предотвратим възраждането на терористичната групировка „Ислямска държава“, министърът, изказвайки се по време на изслушване в комисията по въпросите за въоръжените сили на САЩ в Камарата на представителите. „Всичко, което мога да ви кажа е следното - в момента не знам за никакви (такива) планове“, увери Еспър в отговор на въпрос на депутат дали администрацията на Тръмп планира да започне да продава сирийски петрол.", "date": "2019.12.12", "title": "Пентагонът: САЩ не планира да добива и продава сирийски петрол"}
{"url": "https://www.24chasa.bg/novini/article/7972057", "text": "Българският премиер Бойко Борисов похвали ролята на Турция в борбата с терористите от ИДИЛ, като заяви, че никой не може да замени страната в това отношение, съобщи в. „Сабах“, цитиран от БГНЕС. Борисов направи коментара на пресконференция след срещата си с генералния секретар на НАТО Йенс Столтенберг в Брюксел. Българският премиер подчерта, че геостратегическото местоположение на Турция между двата континента я прави незаменим партньор на НАТО. \"Никоя държава не може да замени Турция в борбата срещу ИДИЛ\", каза той в отговор на въпрос дали България да може да замени Турция в НАТО. Борисов също така похвали усилията на Турция да предотврати притока на нелегални мигранти към Европа. \"Турция се придържа към споразумението и не е имало нито едно влизане от нелегален мигрант от Турция в България\", каза той. Българският премиер заяви още, че се противопоставят на санкциите срещу Турция заради закупуването на системи за противоракетна отбрана С-400, произведени от Русия. \"Не мога да давам съвети на американския Конгрес, но дипломацията трябва да бъде приоритет\", заяви Борисов по повод одобрението на законопроект в Сената на САЩ за налагане на санкции на Турция. Той заяви, че диалогът и дипломацията трябва да бъдат предпочитани пред санкциите.", "date": "2019.12.12", "title": "Борисов: Никой не може да замени Турция в борбата срещу ИДИЛ"}
{"url": "https://www.24chasa.bg/novini/article/7972084", "text": "Украинската полиция задържа днес петима заподозрени за убийството на изтъкнат журналист преди три години, но властите уточниха, че още не са установили кой е поръчителят, предаде Асошиейтед прес. Президентът Володимир Зеленски заяви, че разследващите още не знаят кой е поръчал убийството на Павел Шеремет. Роденият в Беларус журналист загина във взривен автомобил в центъра на Киев на 20 юли 2016 г. Украинските власти дълго време бяха критикувани, че не успяват да разкрият извършителите. Министърът на вътрешните работи Арсен Аваков заяви, че арестите са резултат от \"трудно и упорито\" разследване, довело до \"шокиращи\" по думите му резултати. Сред арестуваните извършители има известни ветерани от петгодишната война с проруските сепаратисти в Източна Украйна, информира БТА. \"Обществеността трябва да разбере разликата между патриотизъм и предателство\", каза министърът. Заместник-началникът на националната полиция Евхен Ковал заяви, че целта на заподозрените е била да дестабилизират \"обществено-политическата ситуация в Украйна\" с показното убийство. Един от заподозрените - Андрий Антоненко, съобщи за задържането си във Фейсбук, като написа, че апартаментът му е обискиран. Антоненко, рок музикант, е служил като сержант от специалните сили по време на боевете в Източна Украйна. Другите задържани са Юлия Кузменко, лекарка, помагала украинските войски в Източна Украйна като доброволка, Яна Дугар, също воювала в Донбас, както и Владислав Гришченко, експерт по взривни устройства, и съпругата му Ирина, които са обвиняеми и по друго дело. Антоненко и Кузменко са обвинени, че са заложили взривното устройство под колата, в която е загинал Шеремет.", "date": "2019.12.12", "title": "Украйна задържа заподозрени за убийството на журналиста Павел Шеремет"}
{"url": "https://www.24chasa.bg/novini/article/7972097", "text": "Грузинският парламент спря днес работа за четири часа заради зловонна течност, излята в парламентарната зала, предаде Ройтерс. Председателят на парламента Арчил Талаквадзе нарече случая \"химическа атака\". Протестно движение на граждани заяви, че е внесло в залата на парламента антисептичен препарат с цел да прекъсне работата на депутатите преди гласуването за назначаване на съдии във Върховния съд, които според опозицията са привърженици на правителството. На част от депутатите им прилоша, след като вдишаха изпаренията. Инцидентът обаче не доведе до никакви сериозни поражения върху здравето на народните представители, информира БТА. \"Искахме да покажем, че нашият парламент вони\", каза Нодар Рухадзе, лидер на движението #Shame (Позор), което подкрепя демонстрантите, настояващи за преминаване към изцяло пропорционална избирателна система в Грузия. Промяната бе планирана за 2024 г., но опозицията настоява тя да бъде приложена на практика по-рано. В крайна сметка, след възобновяване на парламентарната работа, депутатите одобриха 14 от 20-те кандидати за членове на Върховния съд. ", "date": "2019.12.12", "title": "Грузинският парламент спря работа за четири часа заради отровно вещество"}
{"url": "https://www.24chasa.bg/novini/article/7972111", "text": "Правителството в Атина ще поиска лидерите на Европейския съюз да покажат практическа подкрепа за Гърция срещу турската агресия. Това заяви премиерът на южната ни съседка Кириакос Мицотакис преди срещата на върха на ЕС в Брюксел, предава гръцката държавна информационна агенция ANA-MPA, цитирана от  „Ще поискам и съм сигурен, че ще получа практическата им подкрепа срещу турската агресия\", заяви Мицотакис. Той добави, че „т.нар. меморандум за разбирателство между Либия и Турция е недействителен. Той нарушава грубо суверенните права на Гърция и няма правна сила\". Мицотакис подчерта, че „Европа издига дипломатически стени срещу турската агресия и Гърция не стои сама в целия този процес - има много силни съюзници. Ние вървим напред със самообладание, самочувствие, но най-вече с план и с увереност, че гръцкият народ подкрепя нашите инициативи\".", "date": "2019.12.12", "title": "Мицотакис: Европа издига дипломатически стени срещу турската агресия"}
{"url": "https://www.24chasa.bg/novini/article/7972161", "text": "Американският Сенат одобри днес резолюция, която признава масовите убийства на арменци в Османската империя преди век за геноцид, предаде Асошиейтед прес. Резолюцията бе блокирана три пъти по искане на Белия дом, но днес бе одобрена единодушно от сенаторите. Тя бе внесена за гласуване в Сената от демократа Робърт Менендес от щата Ню Джърси и републиканеца Тед Крус от щата Тексас. Текстът й гласи, че геноцид на арменци е имало и че за него е отговорна Турция. \"Казвам на моите приятели и колеги, че геноцидът си е геноцид\". Сенаторите трябва да имат смелостта да го заявят ясно и точно без колебание, заяви Менендес, цитиран от БТА. Менендес и Крус три пъти се опитаха да прокарат резолюцията в Сената с помощта на процедурни маневри, с които да избегнат дълги обсъждания, но всеки път някой от сенаторите републиканци заявяваше, че Белият дом не одобрява инициативата. Камарата на представителите одобри през октомври идентична резолюция, която бе възприета от мнозина като начин да се изрази недоволството на САЩ от турската инвазия в Северна Сирия. Турция в продължение на години лобираше САЩ да не признават убийствата на арменци за геноцид, а турският президент Реджеп Тайип Ердоган заяви, че няма да признае приетата от Конгреса резолюция. Неправителствени организации приветстваха приетата резолюция и заявиха, че тя е трябвало да бъде приета много по-рано. \"Президентът не успя да намери хора, с които да наложи ветото на Ердоган\", заяви Арам Хампарян, изпълнителен директор на Националния комитет на арменците в Америка. Дългогодишното противопоставяне на Турция срещу резолюцията бе \"най-дългото вето над американско\" политическо решение от чужда страна, изтъкна Хампарян. Арменският геноцид е признат от около 30 страни по света и от общността на историците. Предполага се, че между 1,2 и 1,5 милиона арменци са били убити по времето на Първата световна война от войските на Османската империя, която тогава е съюзник на Германия и Австро-Унгария, отбелязва Франс прес. Турция обаче отказва тогавашните събития да бъдат определяни като геноцид.", "date": "2019.12.12", "title": "САЩ прие резолюция, признаваща арменския геноцид"}
{"url": "https://www.24chasa.bg/novini/article/7967573", "text": "Един кандидат-кмет, който изненадващо бе подкрепен от иначе вражеските отбори на БСП, ГЕРБ и ДПС, обещаваше на последните местни избори, че ще направи 15-те детски градини в своята община безплатни. За някои от избиратели това беше вписано в графата \"популистки обещания\", но когато Генчо Генчев получи своя нов кметски мандат в Свищов, сред първите му действия бе да обяви отпадането на месечната такса в детските градини. Мотивът - това е един от ефективните начини да се пребори демографската криза в Свищов. Така от Нова година всяко от близо 800-те деца, ще е на пълна издръжка от общинската хазна. Облекчението за родителите е 50 лв. месечно, които досега внасяха за храна и обслужване. Прогнозата е, че с тази мярка през 2020 г. поне още 100 деца ще влязат в забавачките. \"Никога не съм си позволявал в предизборната си кампания и в работата си да използва децата за политика. Предприехме този ход след задълбочен финансов анализ, за да не бъде ощетено нито едно перо в бюджета на общината, и оптимизация на разходната политика за обслужването на детските градини. Още от миналата година обсъждаме идеята за премахването на таксите. Първата крачка направихме, когато отпадна абонаментната такса от 10 лв. По-късно много от областни и окръжни прокуратури в България я отмениха като незаконосъобразна, а години наред е вземана”, обяснява как е действал кметът. “Едно е да дадеш еднократно парична помощ за раждане на дете и така общината да е отхвърлила ангажиментите, друго е основна грижа, която ние 4-5 години ще полагаме за нашите деца.”, продължава Генче Генчев със своята философия за промяна на финансирането в детските градини. Той е убеден, че онези 600 лева, които всяко семейство ще спести и пренасочи към други пера от своя бюджет, дава равен достъп на всички хлапета до образователната среда. Кметът пресмята, че там, където има две или три деца, е финансово трудно за родителите да ги записват в градините. В 5-те детски градини с яслени групи в града и още 10 в населените места са записани 793 деца. Средната посещаемост е над 80% според данните на образователните експерти. Очаква се през 2020 г. децата да станат близо 900, но това няма да създаде недостиг на места. Общината е готова при нужда да построи нова детска градина.   Генчо Генчев уверява скептиците, че отпадането на таксата на децата. Община Свищов все още поддържа собствени кухни във всяко детско заведение, където да се приготвя топла и качествена храна Безплатните детски градини струват на местния бюджет 270 000 лв. Направени са обаче изключително много икономии в различни други дейности, които да покрият този недостиг в бюджета на Свищов. През последните 3 г. сградите на забавачките са санирани и са въведени мерки за енергийна ефективност, което е дало около 100 хиляди лева икономии от отопление, и ток. Още 170 хиляди лв. ще отпаднат от текущите ремонти, тъй като вече сградите са реновирани, обзаведени с ново оборудване. Кметската идея вече е обсъждана в комисиите в общинския съвет и е получи пълна подкрепа. Новината предизвика вълну от фурор в цялата страна, но и подозрение, че в Свищов ще вдигнат сериозно местните данъци, за да компенсират разходите от близо четвърт милион. Генчо Генчев посъветва песимистите да не смесват данъчната политика с децата. Кметът очаква тази иначе скромна мярка да се усети скоро и мотивира младите да работят без притеснения кой ще се грижи за наследниците им. Кметът на Свищов продължава със своята следиборна програма за справяне с демографския срид като в момента се обсъжда Още преди 2 години община Свищов създаде и Фонд за лечение на деца с бюджет от 50 000 лв. Чрез него се подпомагат тежки операции и лечение на животозастрашаващи заболявания. Тази година помощ са получили 7 деца от Свищов. “Допускаме само сериозни случаи, днес подписах заповед за 1500 лв. на родителите на 17-годишно момче със сериозна травма на подбедрицата, на което предстои четвърта операция”, обяснява кметът.", "date": "2019.12.12", "title": "Кметът на Свищов направи детските градини безплатни със саниране и икономии"}
{"url": "https://www.24chasa.bg/novini/article/7972189", "text": "Съд в Париж осъди джихадист на 30 г. затвор за извършеното от него през февруари 2015 г. нападение с нож срещу трима войници, охраняващи еврейски център в Ница, съобщава БГНЕС. Муса Кулибали, сега на 35 г., извърши нападението си само седмици след убийството на 12 души в офисите на вестник „Шарли Ебдо“ в Париж, което сложи началото на вълна от нападения, извършени в името на ИДИЛ и други джихадистки групи. При обявяване на своето решение съдиите отбелязаха, че Кулибали е показал „малко или никакво съжаление“ за нападението, при което двама войници са ранени преди трети да събори Кулибали на земята. Те намериха за „почти фанатична“ решимостта му да прилага призиви на ИДИЛ към френските граждани да извършат терористични атаки в страната си. Атентатът предизвика критики към усилията на правителството за сигурност след клането в „Шарли Ебдо“, доколкото Кулибали е бил добре известен на полицията. Няколко седмици по-рано френските разузнавателни служби бяха уведомени, че той се опитва да влезе в Турция - ключов етап по пътя на джихадистите, които искат да се бият в Сирия - и помолиха страната да го експулсира.", "date": "2019.12.12", "title": "Джихадист получи 30 г. затвор за нападение в Ница"}
{"url": "https://www.24chasa.bg/novini/article/7971756", "text": "Американският посланик в Атина Джефри Пайът изрази пред журналисти категоричното несъгласие на САЩ с позицията на Турция във връзка с меморандума за разграничаване на морската юрисдикция, който тя подписа с Либия в края на ноември, съобщи АНА-МПА. Вече сме получили конкретните текстове и завършихме юридическия анализ на меморандума между Турция и Либия. Правното становище на САЩ е, че изявленията на турското правителство за претенции към морски зони и конкретно за континенталния шелф се различават от юридическия ни анализ и от юридическия анализ на Конвенцията на ООН по морското право, която се отнася до статута на островите\", каза американският посланик и допълни, че \"обитаемите острови като предмет на обичайното международно право се третират по същия начин, както и континенталните територии\", предаде БТА. Пайът подчерта същевременно, че \"правилният подход към тези въпроси не е с едностранни декларации, които пренебрегват позициите на засегнатите държави, в конкретния случай на Египет и на Гърция, а чрез диалог\". Гърция реагира остро на подписания меморандум между Анкара и Триполи, който разграничава изключителните икономически зони на двете страни в Източното Средиземноморие, въпреки че между тях се намира гръцкият остров Крит. Позицията на Турция е, че островите не пораждат същото право на изключителна икономическа зона, както континенталните територии.", "date": "2019.12.12", "title": "Посланикът на САЩ в Атина подкрепи Гърция\nза Източното Средиземноморие"}
{"url": "https://www.24chasa.bg/novini/article/7971771", "text": "Броят на засечените пристигания на мигранти в Средиземно море е намалял от началото на годината по западния и централния маршрут, но се е увеличил значително по източния, сочат данни на Европейската агенция за гранична и брегова охрана Фронтекс, които бяха оповестени днес, предаде ДПА. Общият месечен приток по главните мигрантски маршрути в Европа е намалал с 25 процента през ноември в сравнение с предишния месец на около 14 400, а общият брой за последните 11 месеца е намалял с десет процента на около 124 600 души, съобщи Фронтекс. Макар пристиганията в Егейско море на изток да са намалели с 20 процента през ноември, спадът се дължи на лошото време и противоречи на тенденцията в предишните месеци, информира БТА. Цифрата за 11 месеца по източния средиземноморски маршрут достигна 74 100, което е с 42 процента повече в сравнение с 2018 г. Регистрирани са 1 900 незаконни преминавания на границите в Западните Балкани през ноевмври и над 10 600 през 11-те месеца на 2019 г., което е повече от два пъти повече в сравнение с преди една година. Около 1 200 мигранти са преминали през централния средиземноморски маршрут, предимно през Италия, през ноември, което е спад с 46 процента в сравнение с октомври. Броят на нелегалните мигранти преминаващи по западния средиземноморски маршрут, предимно през Испания, през ноември е спаднал с 80 процента от октомври, на 950, а общият им брой за 2019 г. е около 22 200, което е по-малко от половината на броя им за същия период на 2018 г.", "date": "2019.12.12", "title": "Фронтекс: Броят на мигрантите по източния маршрут нараства"}
{"url": "https://www.24chasa.bg/novini/article/7971729", "text": "Изкуственият интелект увеличава неравенствата по света, а усъвършенстването му би трябвало да се подложи на стриктна регулация, що се отнася по-специално до технологиите за лицево разпознаване, се казва в доклад на учени, цитиран от Ройтерс и Франс прес. Нюйоркският университет изтъкна първите негативни последствия от използването на технологии на изкуствения интелект, които са все по-често използвани в ежедневието. Системи за широкомащабно събиране и анализ на данни, за автоматизация на процеси и автономно обучение на машини са използвани в здравеопазването, образованието, интервюта за работа и съдебната система, без подходящи структури за контрол, смятат учените, съобщава БТА. Те са обезпокоени от използването на изкуствения интелект в различни сектори, от човешки ресурси до социални служби. Изглежда, че в някои области изкуственият интелект увеличава неравенството, като предоставя информация и средства за контрол в ръцете на властимащите, докато не притежаващите власт са лишени от тях. Лицевото разпознаване, което вече е много разпространено, и правещото първите си стъпки емоционално разпознаване от машини намериха приложение прекалено бързо, показва изследването. Правителства и предприятия трябва да спрат да използват лицевото разпознаване в социален и политически контекст, докато рисковете не бъдат опознати по-добре. Идентифицирането на емоции трябва да бъде забранено, като се имат предвид свързаните с въпросната технология несигурни преценки. Тя не трябва да играе роля за вземане на решения по време на интервюта за работа, медицински консултации, срещи със застрахователи или при поставяне на оценки на ученици в училище. Учените освен това пледират инженери и разработчици да бъдат информирани по-добре за възможните последствия от използването на създадените от тях апарати и компютърни програми.", "date": "2019.12.12", "title": "Учени призоваха за регулация на усъвършенстването на изкуствения интелект"}
{"url": "https://www.24chasa.bg/novini/article/7971819", "text": "След като в медийното пространство се появиха гневни възгласи заради това, че „вандали“ са написали „Т-34“ (по името на основния съветски боен танк от Втората световна война) върху бяла мечка в руския Чукотски автономен окръг, учените от региона уточниха, че всъщност това е маркировка, направена от самите тях върху животното, пише руското англоезично издание The Siberian Times. Всъщност „Т-34“, изписано върху мечката, означава местоположението, което обитава животното. Полярната мечка е имала навика да посещава бунище в близост до населено място, което е притеснявало местните жители, информира Андрей Умников, директор на Руския център за арктични проучвания, цитиран от  Затова тя е била упоена и прегледана от специалисти от Северцовия институт по екология и еволюция. След прегледа се е установило, че мечката е добре нахранена, което означава, че няма опасност да стане агресивна спрямо местните жители, твърди Иля Мордвинцев от института. Животното е било преместено далеч от населеното място. Боята ще се измие в рамките на две седмици и е поставена, за да може мечката да бъде разпозната, ако все пак се върне на бунището. Умников отрече „Т-34“, изписано върху животното, да има каквато и да е връзка с руския танк. „Полярните мечки, които ядат боклуци от контейнерите не са рядкост. Случи се на Бели остров и на Вилкитски остров“, уточни Умников.", "date": "2019.12.12", "title": "Учени са изписали „Т-34“ върху бялата мечка в Чукотка (Видео)"}
{"url": "https://www.24chasa.bg/novini/article/7972228", "text": "Дете е в тежко състояние след катастрофа с кола на НСО в София, предаде  Сигналът за инцидента е подаден около 20 часа. 14-годишното пресичало бул.\"Драган Цанков\", когато е било блъснато. Детето е настанено в Окръжна болница.                                                                                                                                                                                                                                                                                                                       ", "date": "2019.12.12", "title": "Кола на НСО удари дете, то е в тежко състояние"}
{"url": "https://www.24chasa.bg/novini/article/7972238", "text": "С черепно-мозъчна травма е 14-годишното момче,  То е настанено в реанимацията на болница \"Света Анна\". В тежко, увредено състояние, с опасност за живота е. Има доста травми, включително на крайниците. Момчето има тежка лицева черепно-мозъчна травма, гръдно-коремна травма с контузия на бял дроб и счупена лява ръка. Продължават да му се правят всички необходими прегледи, изследвания и рентгенови снимки, съобщиха от лечебното заведение за \"24 часа\". Повече информация от болницата ще дадат утре сутринта. Момчето е пресичало, близо до столичния КАТ, когато е било блъснато от автомобила. От НСО потвърдиха за инцидента и казаха, че ще излязат с информация за случилото се до 20 минути. Тази вечер в \"Света Анна\" е било закарано и още едно 14-годишно дете, също блъснато от кола. То е с по-леки наранявания.", "date": "2019.12.12", "title": "Детето, блъснато от кола на НСО, с черепно-мозъчна травма и опасност за живота"}
{"url": "https://www.24chasa.bg/novini/article/7972213", "text": "Пентагонът проведе второ по рода си изпитание на балистична ракета с наземно базиране, която щеше да бъде забранена, ако Договорът за ракети със среден и малък обсег (ДРСМО) все още беше в сила, предава Ройтерс. САЩ официално се оттеглиха от емблематичното споразумение от 1987 г. с Русия през август тази година, след като обявиха, че Москва нарушава договора – обвинение, което Кремъл отрече, припомня агенцията. В изявление Пентагонът поясни, че тестът е проведен във военновъздушната база Ваденберг в Калифорния. „В момента оценяваме резултатите от изпитанието\", се казва в изявлението, информира  През август Министерството на отбраната на САЩ изпробва крилата ракета с обхват над 500 км. Именно тогава за първи път американците изпитаха снаряд, който не би бил разрешен по силата на ДРСМО. Спорът за ДРСМО е най-острият между САЩ и Русия от края на Студената война. Някои експерти смятат, че прекратяването му може да подкопае други споразумения за контрол на оръжията и да ускори ерозията на глобалната система, предназначена да блокира разпространението на ядрените оръжия. Руският министър на външните работи Сергей Лавров посети Вашингтон, където се срещна с президента на САЩ Доналд Тръмп и държавния секретар Майк Помпео.Лавров поднови предложението на Москва за удължаване на договора за контрол на въоръженията между САЩ и Русия, докато Тръмп и Помпео подчертаха необходимостта от стратегически диалог, който включва и Китай. Споразумението от 2011 г., което задължава и двете страни да съкратят разгърнатите си стратегически ядрени бойни глави до не повече от 1550, изтича през февруари 2021 г., но може да бъде удължено със срок до пет години по взаимно съгласие.", "date": "2019.12.12", "title": "САЩ с ново изпитание на балистична ракета"}
{"url": "https://www.24chasa.bg/novini/article/7972254", "text": "Жена, ранена в главата при стрелбата в болница в Чехия тази седмица, почина днес, като стана седмата жертва на нападателя, който се самоуби, предаде Франс прес. Нападателят откри огън в университетската болница в Острава и уби на място шестима и рани трима души, сред тях и жената, починала днес следобед. Единият от ранените е изписан тази сутрин, а животът на другия, който остава в болница, е извън опасност. Полицята още не е установила мотивите на убиеца - 42-годишен мъж, идентифициран от медиите като Читрад Виташек. Според някои медии той имал психични проблеми. Свидетели твърдят пред местната преса, че Виташек бил убеден, че страда от рак и че никой не иска да го лекува. Според полицията той имал съдебно досие с присъди за насилие и кражби.", "date": "2019.12.12", "title": "Жертвите от стрелбата в болница в Чехия станаха седем, жена почина от раните си (Снимки)"}
{"url": "https://www.24chasa.bg/novini/article/7972295", "text": "Заместник-държавният секретар Джон Съливан бе одобрен днес от Сената за посланик на Съединените щати в Русия, предаде Асошиейтед прес. При гласуването в Сената Съливан получи подкрепата на 70 сенатори, а 22-ма гласуваха против кандидатурата му. Необикновено голям брой демократи подкрепиха служителя на Държавния департамент на фона на климата на партийното противопоставяне във Вашингтон, провокирано от разследването за импийчмънт на президента Доналд Тръмп, отбелязва Асошиейтед прес. Съливан ще замени на посланическия пост в Москва Джон Хънтсман, който подаде оставка още през август и сега участва в предизборната надпревара за губернатор на щата Юта, информира БТА. Джон Съливан бе одобрен за посланик във време на напрежение между САЩ и Русия, причинено от руската намеса в американските президентски избори през 2016 г. и неразбирателствата по редица въпроси, сред които Украйна, Сирия и Венецуела. Съливан е сред американските служители, водели преговори с Русия в сферата на борбата с тероризма и стратегическата сигурност. По време на изслушването си той заяви, че трябва да има противопоставяне на опитите на Русия да подрони демокрациите. Той обеща да бъде безкомпромисен по отношение на Русия, ако тя се опита да се намеси в американските избори или предприеме враждебни действия срещу нейни съседни страни като Грузия и Украйна. Въпреки изразената от Съливан позиция руският външен министър Сергей Лавров заяви при посещението си във Вашингтон, че той ще бъде добре дошъл в Москва. \"Знаем, че той е изключително професионален дипломат; ще се радваме да си сътрудничим с него\", каза Лавров пред журналисти на съвместната си пресконференция с американския държавен секретар Майк Помпейо. Съливан, който е заемал високи постове в министерството на правосъдието, министерството на отбраната и министерството на търговията, стана известен във връзка с разследването за импийчмънт на Тръмп. Той е служителят, информирал бившата американска посланичка в Украйна Мари Йованович, че Тръмп е загубил доверието си в нея и че е отстранена от поста си. Съливан заяви в края на октомври пред сенатската комисия по международни отношения, че не му е било дадено друго обяснение защо Йованович е отстранена от длъжност и че той самият й е казал, че според него тя не е направило нищо, което да провокира отстраняването й. На въпрос защо не се е противопоставил на отстраняването на Йованович, Съливан заяви, че посланиците заемат длъжността си по волята на президента и могат да бъдат отстранени във всеки даден момент дори без да има конкретна причина за това.", "date": "2019.12.12", "title": "Сенатът одобри Джон Съливан за посланик на САЩ в Русия"}
{"url": "https://www.24chasa.bg/novini/article/7971550", "text": "Бламирана ли е Корнелия Нинова и цепна ли се червената група заради избора на Сотир Цацаров начело на Комисията за отнемане на незаконно придобитото имущество? Ден след излъчването на настоящия главен прокурор в оставка за шеф на Антикорупция бурята вляво продължава. Тя избухна, след като 27 червени депутати, голяма част от тях знакови имена в БСП, подкрепиха Цацаров. Това стана минути след като от трибуната лидерката заяви, че партията е против. Г-н Цараров има безспорните качества, но не може да събуди КПКОНПИ, защото тя е мъртвородена, отсече тя. Нинова излъга от парламентарната трибуна, че БСП е взела решение да гласува против избора на Цацаров за председател. Така в четвъртък соцдепутати описваха ситуацията от предишния ден. Още във вторник на заседание на групата на БСП трима или четирима от депутатите открито са обявили, че ще подкрепят Сотир Цацаров. Сред тях били зам.-шефът на ПГ Драгомир Стойнев, Георги Търновалийски от името на пловдивските депутати - те познават Цацаров още като шеф на окръжния съд, юристът Филип Попов и др. Аргументите освен личното им мнение за професионалните му качества били, че партията е подкрепила преди време създаването на комисията “Антимафия” и е гласувала критериите за избор на неин председател. Затова било лицемерно да откажат да гласуват “за” или “против” новия председател. Според коментарите вляво обаче никой не очаквал, че освен тези няколко депутати общо 1/3 от червените ще застанат зад бившия главен прокурор. Корнелия Нинова на практика обявила от парламентарната трибуна решение, което не е било взето. Неофициално се разбра, че в движение е било коригирано и изказването от трибуната на Крум Зарков. Младият социалист е трябвало да изрази само личните си мотиви защо няма да гласува за Цацаров. Той обаче е говорил от името на цялата ПГ. Всъщност Георги Свиленски в кулоарите много точно обяснил какво решение е взела БСП във вторник, разказват колегите му - депутатите сами да преценят как да гласуват. Но никой не му обърнал внимание след емоционалната реч на Нинова от трибуната. И Антон Кутев вчера обясни ясно, че на заседанието на ПГ във вторник се разбрали как по принцип БСП няма да подкрепи Цацаров в гласуването, но това няма характер на задължително решение и депутатите имали свобода да определят личния си вот. Друго обаче се твърди в официозна позиция на червената група, публикувана на фейсбук страницата на лидерката Корнелия Нинова вчера. “По повод гласуването на председател на КПКОНПИ и разпространяваната невярна информация, че парламентарната група на “БСП за България” не е имала политическо решение, заявяваме, че на общо събрание на групата, проведено на 10.12.2019 г., с гласуване беше прието политическо решение: “Не подкрепяме кандидатурата на Сотир Цацаров”. “Против” това решение гласуваха само трима депутати. Беше взето решение - който има друго мнение, да се възползва от член 58, ал. 4   на правилника за организацията и дейността на НС и да изрази различната си позиция. Никой от гласувалите за Сотир Цацаров не направи публично това. ПГ на “БСП за България” има политическо решение за неподкрепа. Всеки, който не се е съобразил с това, носи своята лична отговорност”, се казва в огласената позиция. “27 гласа не означават бламиране на лидера. Знам тези колеги как се държат по принцип в други заседания и с други решения”, категоричен бе соцдепутатът Христо Проданов - един от тези, които изясняваха казуса в кулоарите вчера. И той разбрал на заседанието на ПГ, че не подкрепят Цацаров, но се дава свобода на тези, които са с друго мнение. Колегата му Кутев обаче видя разнобой. “Има разцепление в парламентарната група, но не може да се говори за такова в партията”, заяви той. Разделението щяло да си проличи след няколко месеца и дори нямало общо със случая, визира той предстоящия конгрес.", "date": "2019.12.12", "title": "Червени срещу Нинова: Не е имало общо решение да не подкрепяме Цацаров (Обзор)"}
{"url": "https://www.24chasa.bg/novini/article/7972330", "text": "Председателят на консерваторите в Канада Андрю Шеер обяви оттеглянето си от ръководния пост в партията, след като не успя да победи премиера Джъстин Трюдо и неговите либерали на изборите през октомври, предава AFP, цитирана от  „Току-що информирах моите колеги в партията, че ще си подам оставката като лидер\", заяви Шеер пред Камарата на общините. Шеер бе избран на поста преди две години. Сега за консерваторите предстои избирането на негов наследник.", "date": "2019.12.12", "title": "Лидерът на опозицията в Канада подаде оставка"}
{"url": "https://www.24chasa.bg/novini/article/7971905", "text": "Близо 18 млн. лева са вложени в ремонта на пътя, изпълнител е обединение между “Джи Пи Груп” и “Контратас Инглесиас”. Завърши ремонтът на над 26 км от второкласния път Момчилград - Крумовград - Ивайловград, съобщиха от пътната агенция. Той осигурява удобна връзка на големия брой туристи, пътуващи към Гърция. Инвестицията е на стойност близо 18 млн. лева. Проектът е съфинансиран от Европейския фонд за регионално развитие и националния бюджет. Обновеното трасе преминава основно през четири населени места - Крумовград и селата Полковник Желязово, Рогач и Пелин. На целия участък е положена нова асфалтобетонова настилка, а в Крумовград е извършена пълна реконструкция на платното. Поставени са нови бордюри, отводнителни улеи и облицовани окопи, който ще подобрят отводняването в ремонтираната отсечка. Построени са пет нови водостоци, а всички стари са почистени и удължени. Поставени са и нови мантинели, пътни знаци и маркировка . Изградена е стоманобетонова укрепителна стена с дължина 46 метра в района на 41-и километър. Скатът зад стената е укрепен с геомрежа и хумус. Изпълнител на проекта е Обединение “Път II-59”. В него водеща компания е “Джи Пи Груп”, участва и “Контратас Инглесиас”. Ремонтираната отсечка е част от международното трасе Кърджали - Кипринос и е значима както за регионалния, така и за международния туризъм. Вече са оправени 18 км в участъка от Момчилград до с. Карамфил.", "date": "2019.12.12", "title": "Ремонтираха 26 км от пътя Момчилград -  Ивайловград"}
{"url": "https://www.24chasa.bg/novini/article/7972064", "text": "Коледни тържества в държавните администрации през тази година няма да има. Това е разпоредил лично премиерът Бойко Борисов. Заповедта му е изпратена до всички министерства и държавни учреждения. Основната причина е да не се харчат излишни пари. По-голяма част от чиновниците сами организират тържествата си. Най-често те се правят в ресторанти, но кувертите плащат от джоба си. В самите учреждения пък досега се правеха скромни тържества в края на някой от дните преди Коледа на по чаша вино. Известно е, че Борисов не е привърженик на разточителните празници. Тази есен той взе решение и да не прави предизборно мероприятие в зала “Арена Армеец”, а в НДК. Така ГЕРБ искаше да отправи послание, че кампании могат да се водят скромно - без много плакати и билбордове, обясняват от партията.", "date": "2019.12.12", "title": "Борисов спря коледните тържества на чиновниците, за да пестят"}
{"url": "https://www.24chasa.bg/novini/article/7972377", "text": "Ако се докаже вината на служителя на НСО, който по-рано днес блъсна дете в София, то той ще бъде уволнен. Това посочиха от службата. Те изразиха дълбоко съжаление за пострадалото дете и посочиха, че вече са уведомени МВР и Военна прокуратура. По време на инцидента шофьорът е бил сам в служебното \"БМВ\", той се е прибирал от дежурство. В момента е в шок от инцидента.                                                                                                                                                                                                                                                                                                                       ", "date": "2019.12.12", "title": "НСО: Ако служителят, блъснал дете, е виновен, ще го уволним"}
{"url": "https://www.24chasa.bg/novini/article/7972059", "text": "41 души са били трансплантирани през 2019 г. и живеят втори живот благодарение на 15 благородни семейства, дарили органите на свои близки, изпаднали в мозъчна смърт. 32-ма от тях са български граждани, а 9-европейски, получили орган по линия на Евротрансплант. Това стана ясно, след като в сряда бе реализирана 15-ата донорска ситуация за тази година. При нея близките на 57-годишна жена от Варна, изпаднала в мозъчна смърт, дариха органите. Донорската ситуация бе успешно реализирана от екипа на проф. Вилиян Платиканов от УМБАЛ “Света Марина” - Варна. Черният дроб на жената спаси 46-годишен мъж от Стара Загора в крайна фаза на чернодробно заболяване, а единият бъбрек - друг мъж на 31 години от Монтана. Вторият бъбрек не е трансплантиран поради установени съдови промени. И двамата са в стабилно общо състояние и се възстановяват. Бъбречната трансплантация бе направена в Александровска болница, а чернодробната - във ВМА. Това е втората самостоятелна трансплантация на черен дроб на учениците на проф. Никола Владов, началник на Клиниката по чернодробно-панкреатична хирургия и трансплантология. ", "date": "2019.12.12", "title": "41 души живеят втори живот след 15 донорски ситуации за 2019 г."}
{"url": "https://www.24chasa.bg/novini/article/7971434", "text": "Полша, Унгария и Чехия заплашват да провалят новата инициатива на ЕС за постигане на въглеродна неутралност до 2050 г., след като в сряда Еврокомисията я обяви за повратен момент в историята на Европа, предаде Ройтерс. Лидерите на 27-те страни от ЕС, сред които и премиерът Бойко Борисов, се събраха на последния Съвет на ЕС за годината в Брюксел в четвъртък, за да договорят Европейския зелен пакт на новата шефка на ЕК Урсула фон дер Лайен. Тя опитва да примами източните членки на блока с допълнителни пари за преструктуриране на икономиките им. Евентуалното споразумение трябва да бъде прието с пълно единодушие. Те обаче искат конкретен ангажимент за финансиране на атомната енергия, при която не се отделят въглеродни газове. Българската позиция е, че борбата с климатичните промени не трябва да пречи на социалното и икономическото развитие, а приоритет за страната ни продължава да бъде правото на страните членки да определят своя енергиен микс. В началото на декември Борисов заяви, че е време за обществен дебат - да се сложи ли край на тецовете на въглища и на старите коли и да се повиши продължителността на живота. “Централите на въглища няма да са задълго. Ще опитам да го отлагам, но, от друга страна, искаме ли да живеем в смог. Заради това ни трябва широк дебат с лекари, еколози, всички”, заяви премиерът. Енергийни експерти у нас предупреждават, че България ще остане без ток след 2025 г., ако бъде приет зеленият договор. Пактът предвижда емисионният фактор на въглероден диоксид да се намали от 550 грама на киловатчас, колкото е нормата сега, на 100 грама. В момента ние емитираме 1,4 кг на мегаватчас. Освен без въглищни централи ще останем и без газ, защото има газови станции, които емитират по-високи нива въглероден диоксид от разрешените. Освен зеления курс на Фон дер Лайен теми на последния за годината Съвет на ЕС ще са бюджетът до 2027 г., кризата в Световната търговска организация и спазването на споразуменията от Минск от Русия и Украйна. Ябълка на раздора по многогодишната финансова рамка се явява орязването на парите по кохезионния фонд и общата селскостопанска политика. Преди срещата белгийската полиция евакуира сградата на съвета, окупирана от 30-ина активисти на природозащитната организация “Грийнпийс”, които опънаха транспарант, предупреждаващ за “извънредното положение” с климата. ", "date": "2019.12.12", "title": "Полша, Унгария и Чехия плашат да блокират зеления пакт на ЕК"}
{"url": "https://www.24chasa.bg/novini/article/7971109", "text": "Турция е изнудила Либия да се съгласи да подпише меморандума за делимитиране на морските пространства между тях с доставки на оръжие, твърдят гръцки дипломатически източници, цитирани от телевизия Скай. Източниците твърдят, че Гърция има на разположение сведения за изпращането на въоръжението до либийско пристанище и знае както времето на доставката, така и кораба, с който е била извършена. Според същите източници възможността за налагане на санкции от ЕС срещу Либия се проучва, но засега гръцката страна няма желание да отиде по-далеч по въпроса, предава БТА. Меморандумът, подписан в края на миналия месец между Анкара и правителството в Триполи разгневи Гърция, защото той пренебрегва наличието на гръцки острови и съответно гръцка изключителна икономическа зона между Турция и Либия.", "date": "2019.12.12", "title": "Гръцки дипломати: Турция доставя оръжие за Либия"}
{"url": "https://www.24chasa.bg/novini/article/7971110", "text": "Министърът на регионалното развитие и благоустройство Петя Аврамова съобщи по време на заседание на ресорната парламентарна комисия, че има три експертни предложения за облекчаване на последствията от водната кризата в община Перник. Първото предложение е за тестови сондажи във вододайната зона на язовир \"Студена\", които да черпят вода от подземни води и да допълват язовира или директно да отиват към пречиствателната станция чрез тръба, която да бъде изградена по дъното на язовира, уточни пред журналисти министърът, предаде БТА. Второ предложение е за еднократно изчерпване на водата от подземни карстови пещери, в които са открити големи количества вода. Предвижда се водата да бъде изпомпвана и вкарвана в естествените притоци на Струма. При този вариант експертите са предложили и еднократно пускане на статистичния обем водни количества, които се намират при помпена станция \"Крапец\", която в момента не работи и която е снабдявала високата част на Радомир. По експертни разчети става дума за около един милион кубически метра. Министърът уточни, че ако този обем бъде изпуснат към язовира, той ще го напълни, но ще е необходимо дълго време, за да се попълнят водните количества, преди отново да бъдат насочени към язовира и затова Петя Аврамова каза, че това е крайна мярка, ако водата в язовира бъде изчерпана. Третото предложение, за което ведомството устно е информирано, е базирано на стари карти, в които е посочено, че при село Друган има водоизточник, който сега не се използва, за който се предполага дебит от сто литра в секунда. Тази информация трябва да бъде проверена. Селото се намира на пътя на водопровода, който е от язовир \"Студена\" към Радомир, и би могло с помпена станция и кранови възли да се върне обратно по този водопровод вода към язовира, уточни министърът. Тя съобщи, че предложенията са пратени в МОСВ, а днес Аврамова е поискала от ресорния министър да изиска бърза оценка на експертите на ведомството за това кои от предложенията са възможни. От своя страна МРРБ е в готовност да съдейства с търсене на финансиране, проектиране и изграждане на необходимата инфраструктура. Тя изрази надежда, че предложенията ще бъдат разгледани в близките дни.", "date": "2019.12.12", "title": "Търсят вода за Перник от подземни карстови пещери и по стари карти"}
{"url": "https://www.24chasa.bg/novini/article/7971151", "text": "Шестима сръбски шофьори на тирове бяха брутално пребити на граничен пункт между Украйна и Румъния от украински шофьори, които викали, че \"това е Украйна и е наша граница\", съобщава сръбският вестник \"Курир\", цитиран от БТА. Групата пребити сръбски шофьори се обадили сутринта във вестника и обяснили, че инцидентът станал на границата между двете страни, преди влизането в Румъния при връщането им в Сърбия. Трима от шофьорите пострадали тежко, разказват потърпевшите. Запитани какъв е бил поводът за нападението те казват, че не е имало повод и не им е ясно, още повече с оглед на факта, че във всички международни институции Сърбия подкрепя териториалната цялост на Украйна и смята Крим за нейна съставна част.", "date": "2019.12.12", "title": "Украински шофьори пребиха сръбски колеги"}
{"url": "https://www.24chasa.bg/novini/article/7971154", "text": "Дванайсет души са пострадали в резултат на пожара на руския самолетоносач \"Адмирал Кузнецов\", съобщи ТАСС. Агенцията се позовава на медицински източник. Трима души се водят безследно изчезнали, съобщиха службите за извънредни ситуации. Общо 12 души са откарани в болници, десет от тях са били спасени при гасенето на пожара. Един човек е тежко състояние. Повечето от пострадалите са се натровили с дима, който са вдишали, предава БТА. Пожарът на крайцера избухна днес по време на ремонт. Огънят е тръгнал от трюма на първия енергоблок. Гори дизелно гориво. Причината може да е била нарушаване на техниката за безопасност при заваръчни дейности.", "date": "2019.12.12", "title": "12 са пострадалите на руския самолетоносач, още не е ясна съдбата на други трима (Видео)"}
{"url": "https://www.24chasa.bg/novini/article/7971152", "text": "Във връзка с информация в медиите относно  , МОСВ информира, че до момента не е постъпвала официална информация по случая, съобщиха от институцията. Въз основа на публикуваните кадри въпросните отпадъци биха могли да се определят като смесени отпадъци и би следвало да бъдат обект на процедура на предварителна писмена нотификация и съгласие, като могат да бъдат внасяни само за оползотворяване. Съгласно чл. 98 от Закона за управление на отпадъците (ЗУО) се забраняват превозите на отпадъци за Република България, предназначени за обезвреждане. До този момент в МОСВ не е постъпвало заявление за съгласие за превози на подобен вид отпадъци с железопътен транспорт от Италия за България, съответно не е предоставяно разрешение за такъв. Съгласно изискванията на Регламент (ЕО) 1013/2006, в случай на съмнение за незаконен превоз, съответният компетентен орган по прилагането му, следва незабавно да информира останалите заинтересовани компетентни органи. МОСВ в качеството си на компетентен орган по прилагане на Регламента до момента не е уведомен от италиански компетентен орган за задържане на незаконен превоз, предназначен за България. Във връзка със случая днес министърът на околната среда и водите Нено Димов изпрати писма до ръководствата на Агенция „Митници“, МВР и на Министерство на транспорта, информационните технологии и съобщенията, в които се апелира за повишено внимание и поддържане на засиления контрол върху вноса на отпадъци, който беше въведен през лятото на тази година. Още през август тази година с цел превенция МОСВ сезира контролните органи по Регламент 1013/2006 в лицето на Регионалните инспекции по околната среда и водите, Агенция „Митници“ и Главна дирекция „Гранична полиция“ за повишена бдителност при превозите на отпадъци. Предприети бяха превантивни мерки за намаляване на потенциалните рискове за човешкото здраве и околната среда, произтичащи от отпадъците с произход от внос, като през септември министърът на околната среда и водите инициира съвместни проверки на граничните и митническите пунктове, както и на черноморските пристанища, през които се въвеждат или напускат територията на страната ни трансгранични превози на отпадъци, като взеха участие експерти от РИОСВ, Главна дирекция „Гранична полиция“ и Агенция „Митници“. През ноември министърът инициира също работни срещи с органите на МВР и Агенция „Митници“ с цел подобряване на взаимодействието между контролните органи и повишаване ефективността на контрола върху трансграничния превоз на отпадъци.", "date": "2019.12.12", "title": "В МОСВ не е постъпвало заявление за внос на задържаните отпадъци в Италия"}
{"url": "https://www.24chasa.bg/novini/article/7971211", "text": "Първи случай на африканска чума по диво прасе е регистриран в област Стара Загора. Животното е намерено в района на Мъглиж, а взетите от него проби са доказали наличието на опасното заболяване, съобщи директорът на Областната дирекция по безопасност на храните д-р Дамян Миков, цитиран от БТА. Взета е и проба от отстреляни две прасета от ловната дружинка в казанлъшкото село Ясеново, но резултатът още не е готов. Очаква се да се въведе забрана за лов на диви прасета в зоната, в която е регистрирано заболяването. Всички мерки срещу африканската чума са предприети от Областната епизотична комисия, коментира областният управител на Стара Загора Гергана Микова.", "date": "2019.12.12", "title": "Първи случай на африканска чума в Старозагорско"}
{"url": "https://www.24chasa.bg/novini/article/7971235", "text": "„Мен лично Румен Радев ме изненада веднъж, че стана президент. Оттам насетне няма друга особена изненада. И вчерашното, и предишните интервюта на Радев са лишени от политическа фантазия. Той е избрал ролята на президент, който по един или друг начин разделя обществото. Президент – опозиционер. По принцип президентската институция е едно от полетата, в което политическите опоненти могат да отидат и да постигнат съгласие по някои въпроси. За това смятам, че това негово действие е неадекватно от политическа гледна точка”. Това заяви в предаването „Плюс-Минус. Коментарът след новините” по   депутатът от ГЕРБ Тома Биков. „Преди дни Радев заяви, че ще прави дебат за промени в конституцията. Това е една от възможностите, които президентът има. За да бъдат приети, трябва да се постигне точка на съгласие, защото трябват 160 гласа. Как на единия ден обявяваш, че ще търсиш тия 160 гласа. Това означава и нашите гласове, защото без ГЕРБ няма как да се приемат законодателни промени. А на следващия ден обявяваш, че това е едва ли не най-лошото правителство в историята на България. И заявяваш, че твоят идеал за управление е този на тройната коалиция, докато говориш, че си против корупцията. Ето това е неадекватно”, смята той. „Радев не каза едно позитивно нещо. Кредитният рейтинг беше същият през 2006 – 2008 г. но когато говорим за корупция, аз ще му припомня, че отсечката Чирпан – Стара Загора е строена по времето на един началник на АПИ, който беше дал поръчката на брат си. Тази поръчка стана известна като „Батко и братко”. Всички тези неща говори. Той каза, че 2016 година правителството натрупа дълго. Да му припомня, че 2016г. беше изтеглен дълг, за да може да се овладее кризата, която правителството на ДПС и БСП предизвикаха с фалита на КТБ”, категоричен е Тома Биков. „За мен един президент на края на годината и след три години на поста би трябвало да каже какво той е постигнал. Аз не съм против това да има критики, разбира се, че и правителството, и мнозинството правим грешки. Но да кажеш, че страна е в някаква трагедия. Три години е президент. Да каже какъв резултат постигна, какво постигна”, призова народният представител на ГЕРБ. „Нормално е да има мнение, но за един президент е много важно не просто да има мнение, а да очертава позиции. А той има възможност дори да очертава по-дългосрочни позиции. Той може да дава и по-стратегически позиции, които не сме чули”, заяви още Биков. Относно думите на Радев за залеза на ГЕРБ, депутатът смята, че това са ефектни фрази.", "date": "2019.12.12", "title": "Тома Биков: Радев е избрал ролята на президент, който разделя обществото"}
{"url": "https://www.24chasa.bg/novini/article/7971123", "text": "Стотици мъртви птици бяха открити на път в Уелс, като вътрешните им органи са били буквално \"изплюти\". Свидетели твърдят, че огромно стадо скорци е забелязано да лети над главите им преди да се приземи и да изяде нещо. Час по-късно изпопадали мъртви от небето, съобщава Мирър. Кадри от апокалиптичната сцена са заснети от Дейвид Едуардс, чиято съпруга Хана е видяла птиците на път за вкъщи във вторник. След като чул за странната сцена, господин Едуардс излязъл да се убеди сам, тъй като \"не й вярвал\". Той каза: \"Има повече от 300‘. \"Сякаш са паднали мъртви от небето\". Едуардс заснел сцената с мобилния си телефон, разхождайки се сред птиците, за да се опита да разбере какво се е случило. Във видеото той твърди, че \"вонята е ужасна\", информира Канал 3. Едуардс се свързва с екипа за селскостопански престъпления в Северен Уелс и Агенцията за опазване на животните и растенията с надеждата, че те могат да хвърлят малко светлина върху това как са умрели птиците. Но докато тече разследването, инцидентът остава една огромна мистерия.", "date": "2019.12.12", "title": "Стотици мъртви птици падат от небето над Уелс (Видео)"}
{"url": "https://www.24chasa.bg/novini/article/7971173", "text": "\"Цяла нощ при закрити врати и в условия на пълна непрозрачност продължиха преговорите по пакет „Мобилност“. Силово и без възможност за приемане на конструктивни предложения Финландското председателство и тримата докладчици доказаха, че ЕС отдавна върви на две скорости, договаряйки решения в ущърб на „периферните“ държави от Източна Европа.\", написа във Фейсбук ръководителят на Делегацията на българската социалисти в ЕП Петър Витанов. \"В предложената сделка присъства разпоредба за връщането на превозното средство на всеки осем седмици в държавата по регистрация. Законодателят декларира воля да не задължава водача да се прибира веднъж на четири седмици, но правната формулировка по на този текст е все още неприемлива и предстоят доуточнения. Командироването няма да се прилага за двустранни превози и при извършване на две допълнителни доставки в рамките на международен курс. За каботажните операции се предвиждат до три операции в рамките на седем дни и четиридневен период на охлаждане. Новоизбраният комисар по транспорта, г-жа Валеан се обяви твърдо против текстовете, които допускат връщане на превозното средство а всеки осем седмици, обявявайки ги за лицемерни и несъответстващи на приетата вчера нова „Зелена стратегия“. Сега трябва предложената сделка да получи одобрение първо в Европейския съвет, а после и в ЕП. Борбата за справедливост тепърва предстои!\", се казва още в профила на Витанов. ", "date": "2019.12.12", "title": "Петър Витанов: Силово се налага Европа на две скорости!"}
{"url": "https://www.24chasa.bg/novini/article/7971256", "text": "Въоръжен мъж застреля днес шест души на централен площад в Багдад, включително четирима протестиращи, след което неколцина антиправителствени демонстранти го линчуваха и обесиха тялото му на площад Тахрир, предаде Асошиейтед прес. Случаят предизвика остра осъдителна реакция от протестиращите на площад Тахрир - епицентъра на протестното движение, които заявиха, че лицата, убили нападателя, не са част от техните мирни демонстрации. Властите заявиха, че въоръженият мъж, който бил издирван по обвинения, свързани с наркотици, е бягал от силите на реда и стрелял с бойни патрони, като първо убил двама собственици на магазини, а след това четирима протестиращи близо до площад \"Ал Уатба\" в Багдад. Разгневени протестиращи го разоръжили. Снимки в социалните мрежи показаха как ритат и бият мъжа. Протестиращи обесили безжизненото му тяло на уличен стълб, докато тълпите документирали събитията с телефоните си. Влиятелният шиитски духовник Муктада Садр заплаши, че ако убийците на мъжа не бъдат идентифицирани до 48 часа, ще заповяда на своята милиция \"Сарая салям\" да напусне площада. Членове на \"Сарая салям\" (Бригади на мира), са разположени на площада за защита на протестиращите.", "date": "2019.12.12", "title": "Мъж застреля 4-ма протестиращи в Багдад, демонстранти го обесиха"}
{"url": "https://www.24chasa.bg/novini/article/7971287", "text": "Издирваният за жестоко убийство бургаски крими герой Петър Попчев-Попчето, е задържан при спецакция в столицата в сряда. 32-годишният мъж бе обявен за издирване през май заради жестоко убийство на клошар през лятото на 2016 г. в района на Старата поща в Бургас. Тогава Попчето зверски преби бездомника, който го подразнил. Според обвинението на 18-ти срещу 19-ти юни 2016г. при условията на опасен рецидив и по хулигански подбуди Попчев умишлено умъртвил Николай. Удрял го с юмруци и ритници по лицето. Пребитият мъж получил черепно-мозъчна травма и изпаднал в кома, а на 3 юли издъхнал. Тогава Попчето бе задържан и обвинен за убийство. Бургаският гангстер обаче не остана дълго зад решетките. Делото за убийството тръгна това лято, но задочно, тъй като Попчев вече бе в неизвестност. Бургаският крими герой се разследва и за масовото сбиване в плажно заведение през август 2018 г. Попчето е с богато крими досие, с десетки регистрации за кражби, хулиганство и побой.", "date": "2019.12.12", "title": "Задържаха в София Петър Попчето, дирен за жестоко убийство на клошар в Бургас"}
{"url": "https://www.24chasa.bg/novini/article/7971288", "text": "Меморандум за намерения за изграждане на завод за електрически превозни средства бе подписан в присъствието на заместник-министър председателя по икономическата и демографската политика Марияна Николова в Министерския съвет, съобщиха от правителствената пресслужба. Документът бе парафиран от изпълнителния директор на Българската агенция за инвестиции Стамен Янев и от ръководителите на корейско-китайската компания „Сонго моторс“ и италианската - „Хадид холдинг“. Двете фирми заявиха намерение да инвестират в България 200 млн. долара за изграждането на завод за производство на електрически превозни средства. „Приемаме меморандума като много добра оценка за инвестиционния климат в България и за постигнатото от правителството по линия на облекчаване и развитие на бизнес средата. Страната ни е на инвестиционната карта на Източна Европа с доказани предимства и висок кредитен рейтинг“, заяви вицепремиерът Николова. Изпълнителният директор на „Сонго моторс“ Йонгбок Шин сподели, че компанията му за първи път стъпва в България и изрази увереност, че проектът тук ще бъде финализиран. „За нас България е стабилна държава и дава гаранция за бъдещето“, изтъкна партньорът му Винченцо Ди Гранди, президент на „Хадид холдинг“, който вече има дъщерна компания развиваща транспортна дейност у нас. Очаква се при реализацията на заявените инвестиционни намерения да бъдат открити около 2000 работни места.", "date": "2019.12.12", "title": "Подписват за нов завод за електромобили пред вицепремиера Николова"}
{"url": "https://www.24chasa.bg/novini/article/7971351", "text": "Матео Салвини, лидер на дясната партия Лига, е обект на криминално разследване от прокуратурата на Рим по подозрения, че неуместно е използвал служебни полети, предаде Ройтерс, цитирайки източник, близък до разследването. Разследването за евентуална злоупотреба със служебно положение засяга 35 полета със самолети и хеликоптери, предприети от Салвини о времето, когато беше вътрешен министър в предишното правителство, което той свали през август, когато неговата партия премина в опозиция. Министрите могат да използват държавни самолети и хеликоптери по служебни причини, но не и за партийна кампания, което прокуратурата подозира, че е направил Салвини, който кръстосваше из Италия месеци наред, понякога съчетавайки министерските задължения с партийни митинги, съобщава БТА. \"Прочетох, че съм обект на разследване\", заяви Салвини днес, след като няколко вестника публикуваха новината. \"Всички мои полети с държавни самолети са били по държавни причини. Никога не съм взимал държавен самолет, за да отида на почивка, както правят други политици\", подчерта той. Италианския Одитен съд (сметната палата), който е специализиран по делата, свързани с публични средства, разгледа случая по-рано тези година и постанови, че използването на държавните полети е незаконно, но прекрати делото на основание, че те не са натоварили данъкоплатците с допълнителни разходи. Малко вероятно е разследването да отслаби подкрепата за Лигата, която безспорно е най-популярната партия в Италия, с рейтинг от около 30 на сто според изследванията на общественото мнение, посочва Ройтерс.", "date": "2019.12.12", "title": "Разследват Салвини за злоупотреба със служебни полети"}
{"url": "https://www.24chasa.bg/novini/article/7971299", "text": "Започна заседанието на Европейския съвет в Брюксел, в което участва министър-председателят Бойко Борисов. Борбата с климатичните промени и бюджетната рамка на ЕС ще бъдат сред приоритетните теми в дневния ред. Това съобщиха от правителствената информационна служба. България се застъпва за целта за постигане на климатична неутралност до 2050 г. Същевременно в борбата с климатичните промени, приоритетни за България продължават да бъдат отчитането на националните особености, разходо- ефективността, правото на държавите членки да определят своя енергиен микс, спазването на принципите за технологична неутралност и солидарност и осигуряването на справедлив социален и икономически преход, включително чрез финансиране на европейско ниво. По отношение на бъдещия многогодишен бюджет на ЕС, за България от водещо значение в преговорите продължава да бъде осигуряването на достатъчно средства за Кохезионната и Общата селскостопанска политика и тяхното справедливо разпределение, както и на адекватно финансиране за посрещане на новите предизвикателства пред ЕС. Сред останалите теми, които ще бъдат обсъдени на заседанието в Брюксел, са идеята за провеждане на Конференция за бъдещето на Европа, партньорството между ЕС и Африка, реформата на Световната търговска организация. На 13 декември лидерите от ЕС-27 ще обсъдят Брекзит и подготовката за преговорите по бъдещите отношения между ЕС и Обединеното кралство след оттеглянето му.", "date": "2019.12.12", "title": "Европейския съвет обсъжда климатичните промени, в заседанието участва и Борисов"}
{"url": "https://www.24chasa.bg/novini/article/7971340", "text": "Не правете като мен! Не карайте пили! Това каза пред \"24 часа\" евродепутатът Ангел Джамбазки, който е бил хванат да шофира под въздействието на алкохол. \"Постъпих неразумно и безотговорно - седнах да шофирам, след като бях употребил алкохол. Направих, може би, обичайната грешка - да си мислиш, че за 50 метра няма да те хванат, че не си употребил много и няма проблем. В случая ме спря патрул на КАТ, които правеха рутинна проверка, точно за употреба на алкохол. Спряха ме, поискаха ми документите и поискаха да направят проверка. На този етап, когато бях употребил алкохол, реших да не се правя нито на интересен, нито на важен, по закон мога да откажа проверката, но реших, че това ще бъде лош пример, а и бях взел това решение, от което се срамувам. Провериха ме с дрегера и видяха, че е повече от позволеното по закон. Разбрах, че това ще има последствия и така трябва да бъде. Реших да дам кръвна проба, за да няма спекулации с резултата и ще настоявам за максималното наказание\", обясни случилото се Джамбазки. Категоричен бе, че това ще му е обеца на ухото. Не се е интересувал кога ще излезе кръвната проба, но когато стане готова, ще настоява за максималното наказание. \"Това трябва да е пример. Няма значение дали един човек е строител, учител или евродепутат на пътя. Има толкова много жертви. Срамувам се от това, което направих\", допълни още Джамбазки.", "date": "2019.12.12", "title": "Джамбазки пред \"24 часа\": Не правете като мен! Не карайте пили!"}
{"url": "https://www.24chasa.bg/novini/article/7971266", "text": "Данните, постъпващи в Електронната система за събиране на такси за ползване на платената пътна мрежа на база време (е-винетка) и на база изминато разстояние (тол), ще могат да служат и за установяване на нерегламентиран превоз на пътници. Това обяви проф. Олег Асенов, член на Управителния съвет на Агенция „Пътна инфраструктура“, пред участниците в заключителната конференция по транспортна политика, организирана от Конфедерацията на автобусните превозвачи (КАП). Информацията за трафика по платената пътна мрежа, която постъпва в електронната система, може да се споделя с партньорските служби на АПИ като „Пътна полиция“ в МВР, Национална агенция по приходите, Изпълнителната агенция „Автомобилна администрация“ и др. „АПИ не е оправомощен орган да правоприлага в тази част, но може да предостави данни, за да се реагира“, посочи проф. Асенов. Нелицензираният транспорт е един от проблемите, които тревожат представителите на автобусния бранш, каза председателят на Управителния съвет на КАП Магдалена Милтенова. Пред участниците във форума проф. Олег Асенов представи същността и възможностите на тол системата. „Основната цел е да се промени моделът на пътното таксуване - този, който руши повече пътя, да плаща повече, както е справедливо“, каза той. Проф. Асенов посочи, че понастоящем две трети от приходите от такси за ползване на платени пътища постъпват от леките автомобили, а останалите – от пътните превозни средства с обща технически допустима максимална маса над 3,5 тона. Европейският модел предполага това съотношение да се обърне. „Всички споделяме, че тол системата трябва да бъде въведена, но да има плавен преход от винетни към тол такси“, каза Милтенова и отбеляза, че браншът има добър диалог с Министерството на регионалното развитие и благоустройството и АПИ. Тарифата за таксите, които се събират за преминаване и ползване на републиканската пътна мрежа е в процедура за обществено обсъждане. До 16 декември 2019 г. могат да постъпват становища, коментари и предложения по проекта. В него тол таксите за автобусите са диференцирани според общата технически допустима максимална маса до и над 12 т, екологичния им клас, както и според категорията на платената пътна мрежа – автомагистрали, първи и частично втори клас пътища. Според предложените за обществено обсъждане ставки автобусите до 12 т, в зависимост от екологичния си клас, ще плащат от 4 ст. до 8 ст. на километър за ползване автомагистрали, от 3 ст. до 7 ст. за километър на първи клас пътища и от 2 ст. до 5 ст. – за километър второкласни пътища. За автобусите над 12 т цените са с една по-високи с една стотинка на километър. Първоначалният обхват на платената пътна мрежа с тол е 6 050 км от общо близо 20 000 км републиканска пътна мрежа, за която всички ползватели понастоящем плащат, съобщава АПИ. Автобусните превозвачи настояват ставката за тези от тях, които обслужват редовни линии, да бъде нулева. Анализ на Световната банка, консултант по въвеждането на тол системата, показва, че отражението на тол таксите върху цените на автобусните билети би трябвало да е в рамките между 5 ст. и 96 ст. Разликите идват от дължината на маршрутите и от това каква част от тях е по платената мрежа, както и от натоварването и емисионния клас на автобуса. Билетът от София до Перник, например, би следвало да поевтинее с 2,2%, тъй като делът на таксуваната мрежа по този маршрут ще стане само 30%. Според анализа на Световната банка, с предложената тарифа държавата ще постигне 52% ефективно финансиране на пътната инфраструктура от пътни такси, посочи проф. Асенов. Крайната цел на реформата е в дългосрочен план пътната инфраструктура да може да се самоиздържа. „В хода на общественото обсъждане постъпиха становища, които ние, като съвносители, сме длъжни да анализираме, да видим аргументите „за“ и „против“, за да излезем с финално предложение. Ние също имаме нашите аргументи. Окончателният вариант на тарифата ще бъде приет с решение на Министерския съвет“, обясни проф. Асенов. „Прекаленото намаляване на таксите може да доведе до обратния ефект – при изключително ниски ставки да се обезсмисли въвеждането на тол таксите“, каза той.", "date": "2019.12.12", "title": "Тол системата ще установява нерегламентиран превоз на пътници"}
{"url": "https://www.24chasa.bg/novini/article/7970231", "text": "Специализираната операция е проведена вчера от служители на ГДНП и ОДМВР- Бургас. В резултат на проведените действия е установен 32-годишен от Бургас, обявен за общодържавно издирване от месец май т.г. за убийство в условията на опасен рецидив, извършено по особено мъчителен начин. Задържан е на територията на столицата. Мъжът е с богато криминално минало. Той е с множество регистрации за кражби, хулиганство, побой. Има присъди за хулиганство и убийство по хулигански подбуди. По случая е уведомена прокуратурата в Бургас и задържаният е предаден на Главна дирекция „Изтърпяване на наказанията“.", "date": "2019.12.12", "title": "Полицията в Бургас задържа 32-годишен мъж, издирван за убийство"}
{"url": "https://www.24chasa.bg/novini/article/7970312", "text": "Специализираната операция по противодействието на онлайн сексуалната експлоатация на деца е проведена през изминалата седмица. Действията по разследването са осъществени от служители на отдел „Киберпрестъпност“ при ГДБОП. В хода на акцията са установени и задържани четирима мъже, които споделяли в мрежата материали, съдържащи брутални сцени на сексуално насилие на деца. Това съобщиха от пресцентъра на МВР. При претърсванията на обитаваните от тях жилища, антимафиотите открили на компютърните им системи колекции от огромно количество видео файлове и изображения, съдържащи сексуални извращения с деца – от новородени до 12 години. Задържаните са на възраст от 28 до 56 години. Работата по документирането на престъпната им дейност продължава в рамките на образуваните досъдебни производства.", "date": "2019.12.12", "title": "Четирима мъже са задържани, споделяли в интернет сексуални извращения с деца"}
{"url": "https://www.24chasa.bg/novini/article/7970313", "text": "Белгийската полиция евакуира днес сградата на Европейския съвет в Брюксел, окупирана от трийсетина активисти на природозащитната организация \"Грийнпийс\", дошли с пожарна кола преди европейската среща на върха, посветена до голяма степен на т. нар. \"Зелен договор\" за климата, предаде Франс прес. Срещата ще се състои, но в зависимост от ситуацията може да бъде преместена в сградата \"Юстус Липсиус\", съседна на окупираното от екоактивистите здание, каза малко преди края на акцията представител на Съвета, предава БТА. Полицията предприе операция за извеждане на 28-те активисти на \"Грийнпийс\", пристигнали със стар пожарникарски автомобил, за да заблудят силите за сигурност. Те се бяха изкачили по металната конструкция на сграда \"Европа\" - новата централа на Европейския съвет, и разпънаха транспарант, предупреждаващ за \"извънредното положение\" с климата. Транспарантът създава впечатлението, че сградата е обхваната от пламъци. Акцията на природозащитниците започна рано сутринта и приключи към 11.30 ч. (12.30 ч. българско време) - доста преди началото на срещата на върха на ЕС, която е предвидено да започне в 15 ч. (16 ч. българско време). Няколко активисти бяха задържани, съобщи Ройтерс. Агенцията не даде подробности. Преди откриването на срещата на върха на ЕС председателят на Европейския съвет Шарл Мишел ще има няколко двустранни срещи с европейски ръководители и те ще се състоят в сградата \"Юстус Липсиус\", свързана с пешеходен проход с новата централа, посочва Франс прес.", "date": "2019.12.12", "title": "Евакуираха сградата на Европейския съвет в Брюксел заради \"Грийнпийс\""}
{"url": "https://www.24chasa.bg/novini/article/7970385", "text": "Папа Франциск продължи кампанията си против ядрените оръжия, като заяви в годишното си послание за мир, че страхът от ядрено унищожение, въплътен в доктрината за възпирането, дава фалшиво чувство за сигурност, което трябва да бъде заменено от политика, основаваща се на братството и взаимното доверие, предаде Асошиейтед прес. Посланието на Светия отец за Световния ден на мира, който Католическата църква отбелязва на 1 януари, беше публикувано днес. То продължава основната тема на неговото посещение в Япония, където папата порица като неморално не само използването на ядрени оръжия, но и самото им притежание. Франциск предупреждава и за опасностите за околната среда, свързани с използването на ядрената енергия, предава БТА. Също както по време на посещението си в Япония в края на миналия месец, папата свързва екологичните проблеми с въпроси на международния мир и сигурност, заявявайки, че мирът изисква нов начин на взаимодействие между хората и планетата. \"Изправени пред последиците от нашата враждебност едни спрямо други, нашата липса на уважение за общия ни дом и нашата разсипническа експлоатация на природни ресурси, смятани само за източник на незабавни печалби, независимо от местните общности, общото благо и самата природа, ние се нуждаем от екологична трансформация\", призовава Франциск. \"Всичко това ни дава по-силна мотивация и нов начин да живеем в нашия общ дом, да приемаме нашите различия, да уважаваме и почитаме живота, който сме получили\", добавя той.", "date": "2019.12.12", "title": "Папа Франциск: Нуждаем се от екологична трансформация"}
{"url": "https://www.24chasa.bg/novini/article/7970401", "text": "Асоциацията на организациите на българските работодатели (АОБР) категорично не приема продължаване на вмененото задължение работодателите да заплащат първите три дни болнични - мярка, която трябваше отдавна да бъде отменена. Това се отбелязва в позиция на АОБР във връзка със състоялото се днес заседание на Националния съвет за тристранно сътрудничество (НСТС), в което нямаше представители на работодателските организации, поради липса на точка в дневния ред за предложение за решаване на въпроса за първите три дни болнични, предаде БТА. Позицията е изпратена до медиите от пресцентъра на Асоциацията на индустриалния капитал в България. \"С тревога отбелязваме, че въпреки нашите усилия да се направи реформа, правителството планира да се запази статуквото. Години наред неглижирането на проблема с фалшивите болнични доведе до източването на огромен ресурс и от осигурителните фондове, и от работодателите\", заявяват от бизнеса. В позицията се припомня, че задължението на работодателите да изплащат първите три дни болнични беше въведено като временна антикризисна мярка за една година през 2010 г., а действа вече девет години. В нея се посочва, че \"чрез този вменен на работодателите допълнителен ангажимент фактически биват облагани тройно - чрез осигуровките, които внасят за своите работници, дължимите обезщетения за първите три дни от временната нетрудоспособност и изплащането на допълнителни възнаграждения за заместващи работници\". В случаите на масови злоупотреби в отделни предприятия през летния сезон и прибиране на реколтата се нарушават производствените графици, технологичните изисквания и изпълнението на заявките, и изплащат неустойки за неспазване на договорените срокове за изпълнение, се посочва още в позицията. Според бизнеса, въвеждането на компенсация с неработен ден при съвпадение на официалните национални празници с дните за междуседмична почивка оказа допълнителен натиск за увеличаване на злоупотребите с болничните листа. Работодателите заявяват, че ще участват в заседание на НСТС само ако и когато в дневния ред бъде включено предложение за решаване на въпроса за първите три дни болнични.", "date": "2019.12.12", "title": "Работодателите отново не приемат да заплащат първите три дни болнични"}
{"url": "https://www.24chasa.bg/novini/article/7970440", "text": "Схемата за единно плащане на площ е планирана за 16 декември. Земеделците ще получат помощта си четири дни по-късно - на 20-и. На същата дата ще се преведат и средствата за необлагодетелстваните райони, съобщи в Пловдив министърът на земеделието Десислава Танева. По повод на исканията на пчеларите за по-голяма подкрепа заради ниската изкупна цена на меда, тя призна, че пазарната ситуация в момента е трудна за тях. \"Тази година им предоставихме с 20 процента по-висок бюджет по de minimis. Другото подпомагане е в компенсаторните мерки на ос 2 на програмата за развитие на селските райони, но тя е само за биологично направление. Подготвяме различни нормативни изменения, които са в защита на пчеларския сектор за повече средства в по-широк обхват\", посочи Танева. И уточни, че предстои да се защитават подобни политики в хода на дебата за новата обща селскостопанска политика (ОСП) за 2020 г. Окончателният вариант на бюджета за нея ще стане ясен след приемане на многогодишната финансова рамка. \"Очевидно парите за ОСП няма да са ясни т. г. Очакванията са до средата на следващата бюджетът да бъде приет\", заяви министърът. Битката на страната ни ще бъде обвързаната подкрепа, от която сега се ползват зеленчукопроизводителите, овощарите и животновъдите, да се запази и дори да се увеличи. Според Танева повишените нива на производство в тези сектори се дължат именно на този инструмент. \"Трябват ни 3 пункта повече обвързана подкрепа, за да съхраним нивата на подпомагане, каквито са в момента\", добави Танева. В Пловдив тя присъства на официална церемония в Аграрния университет, на която бяха раздадени дипломите на абсолвентите. Пред пълната зала Танева подчерта, че след лансираната в ЕК \"зелена сделка\" за Европа предизвикателствата пред селското ни стопанство. \"Без науката няма държава, която да се справи с тях\", каза Десислава Танева. Във вуза я изненадоха с огромни плодове, сред които лимон, тежащ над 2 кг. \"Без ГМО са\", пошегува се студентът, който поднесе подаръка на министъра.", "date": "2019.12.12", "title": "Министър Десислава Танева: Плащаме помощта на земеделците на 20 декември (обновена)"}
{"url": "https://www.24chasa.bg/novini/article/7970471", "text": "По традиция в началото на декември Fibank (Първа инвестиционна банка) представи своя благотворителен календар за идващата 2020-та година. Събитието се състоя в литературен клуб „Перото“, където Fibank, Българската федерация по художествена гимнастика (БФХГ) и ентусиастите от приюта за бездомни животни Animal Rescue Sofia представиха каузата, която подкрепя новият календар на банката. Изящни портрети на младите грации от ансамбъла по художествена гимнастика – девойки и жени, прегърнали изоставени животни, подслонени в приюта Animal Rescue Sofia, греят на всеки един от дванайсетте месеца. Майсторските потрети на фотографа Петър Пешев напомнят картините на старите майстори. В очите на изоставените животни грее топлина и обич – онази, която заслужават да получат в своя нов дом и при своя нов приятел, който ще се грижи с цялата си любов за своя избраник. „Горди сме, че красотата и добротата са част от нашето послание в този благотворителен календар, защото тези момичета са героите на нашето време, които блестят като истински диаманти със своята прекрасна човешка същност!“, сподели Илиана Раева, Президент на БФХГ, и добави: „Обръщам се с благодарност към нашите партньори от Fibank, които за поредна година помагат на българската художествена гимнастика да върви към своята олимпийска мечта!“ Надя Станчева, управител в Animal Rescue Sofia, благодари за подкрепата с думите: „Аз вярвам в чудесата и виждам добротата, защото те са навсякъде около мен. Всяка усмивка, всяка размахана опашка, всеки спасен живот – това са чудесата в моя свят. А те са възможни единствено заради добротата на хората. Вярвам, че всеки път е по-лек, когато вървиш по него с приятел. От името на четириногите обитатели на приют „Фермата“ благодаря на Fibank, задето станаха нашият приятел по пътя!“ Всеки, който желае да се включи и да подкрепи благородната инициатива, може да придобие календара срещу сумата от 10 лв. във всеки клон или офис на Fibank, до изчерпване на количествата. В края на кампанията банката ще удвои събраните средства. Fibank по традиция подкрепя различни благородни каузи през годините, посветени на българския спорт, изкуството и редица социално-значими проекти.", "date": "2019.12.12", "title": "Благотворителният календар на Fibank вдъхновява да правиш добро"}
{"url": "https://www.24chasa.bg/novini/article/7970473", "text": "Двуглава кобра беше видяна в индийско село, но жителите му са отказали да я предадат на природозащитните органи, защото виждат в нея митично създание, съобщи ЮПИ. Двуглавата моноклева кобра е видяна в Миднапор, Бенгал. Тя е отровна, но хората не искат да я предадат, за да бъде поставена в терариум, предава БТА. Херпетологът Каустав Чакраборти обясни, че двете глави на кобрата са чисто биологична особеност, без нищо свещено. \"Както човек може да има две глави или два палеца, така и змията има две глави\" - каза той и допълни, че подобни животни са по-дълголетни в плен.", "date": "2019.12.12", "title": "Двуглава кобра заснеха в Индия (Видео)"}
{"url": "https://www.24chasa.bg/novini/article/7970511", "text": "Със заповед на министъра на отбраната е обявен конкурс за вакантни войнишки длъжности в Националната гвардейска част (НГЧ) в София. Обявени са 50 вакантни длъжности за „гвардеец“, както и още 10 длъжности за „младши шофьор“ и др., съобщават от пресцентъра на министерството на отбраната. Кандидатите за приемане на военна служба в НГЧ трябва да подадат заявление до нейния командир и необходимите документи до 7 февруари 2020 г. чрез структурите на Централното военно окръжие по постоянния си адрес на местоживеене. Конкурсът ще се проведе на 26 и 27 февруари 2020 г. в НГЧ (в гр. София, бул. „Асен Йорданов“ № 2). Той включва измерване на антропометричните данни на кандидатите за гвардейци (към които има допълнително изискване да са с ръст 175 см. - 185 см.), изпит по физическа подготовка, тест за обща култура и събеседване. Изпитът по физическа подготовка на кандидатите ще се проведе чрез определяне на качествата им за сила (лицеви опори и коремни преси), бързина (бягане совалка 10х10 м.) и издръжливост (крос 1000 м.). Тестът за обща култура включва 100 въпроса.", "date": "2019.12.12", "title": "Обявиха конкурс за 50 гвардейци"}
{"url": "https://www.24chasa.bg/novini/article/7970515", "text": "Данните на над 460 000 турски банкови карти са били пуснати в „продажба“ в сайт, използван от интернет-измамници за качване и продажба на информация за банкови карти. Измамниците купуват пакети от данни за валидни карти, които се използват за да бъдат източвани от тях различни суми или да се закупуват електронни валути. Това е най-големият теч на банкови данни от Турция в последните години, посочва  Данните на картите са били пуснати на четири порции между края на октомври и края на ноември. Смята се, че те са донесли печалба от около 500 000 долара на измамниците, които са успели да се доберат до тях и да ги пуснат в продажба.", "date": "2019.12.12", "title": "Теч на банкови данни на над 460 000 души в Турция"}
{"url": "https://www.24chasa.bg/novini/article/7970390", "text": "Жертвата пресичала големия булевард неправилно. На мястото няма пешеходна пътека. От другата страна е спирката към кв. “Люлин”. Мъжът бил от страната на Западен парк. Видял, че се задава последният тролей, и побързал да го хване. Успешно стигнал до мантинелата, която разделя платната. Прескочил я и побегнал към спирката. В този момент обаче е пометен от шофьор, който пътувал в същата посока. Предполага се, че не го е видял заради гъстата мъгла и не е успял да спре, защото настилката е хлъзгава. След удара е извикана линейка, но когато медиците пристигнали, той вече бил мъртъв.", "date": "2019.12.12", "title": "Кола уби мъж на бул. “Сливница” в София, гонил последния тролей по пътното платнo"}
{"url": "https://www.24chasa.bg/novini/article/7970474", "text": "Служител на БОП в Пловдив е бил арестуван днес. Шефът на областната дирекция на МВР комисар Йордан Рогачев потвърди информацията пред \"24 часа\". Той уточни, че акцията е на окръжната прокуратура в гради и на отдел \"Вътрешна сигурност\". От държавното обвинение съобщиха, че антимафиотът е задържан в сградата, където работи. Срещу него е образувано досъдебно производство за използване на търговски марки без правно основание и съгласието на притежателите на изключителното право с цел продажба на стоки, които носят идентични знаци с оригиналните. Според   Тодор Бакларов е закопчан заради контрабанда на стоки от Турция.", "date": "2019.12.12", "title": "Арестуваха антимафиот в Пловдив (обновена)"}
{"url": "https://www.24chasa.bg/novini/article/7970573", "text": "Броят на пострадалите в резултат на пожара на единствения руски самолетоносач, \"Адмирал Кузнецов\", намиращ се в кораборемонтния завод в Мурманск, достигна 10, съобщи ТАСС, като се позова на източник от службите за извънредни ситуации. \"Общият брой на пострадалите вече е 10, най-вече натровени от (вдишване на дим). Шест човек се намират в реанимация. Състоянието само на един от пострадалите се оценява като леко\", съобщи цитираният източник, цитиран от БТА. Според службите за извънредни ситуации по време на ремонтни дейности е избухнал пожар в трюма на първото отделение на самолетоносача. Пламъците са обхванали площ от 120 квадратни метра. Гори дизеловото гориво на кораба и огънят се гаси с пяна. Инцидентът е класифициран като пожар от втора, повишена степен на сложност. Причината за избухването му вероятно е нарушаване на правилата за безопасност при извършване на заваръчни работи в трюма на самолетоносача. Всички работници от кораборемонтния завод са евакуирани от морския съд. Единственият руски самолетоносач, \"Адмирал Кузнецов\" участва в руската военна кампания в Сирия в подкрепа на президента Башар ал Асад, като самолетитему нанасяха въздушни удари срещу бунтовниците, отбелязва Ройтерс. Днешният пожар не е единственият инцидент със самолетоносача. През октомври миналата година, отново при ремонтни дейности, плаващият док, за който корабът бе закотвен, потъна, а на палубата му падна кран и причина пукнатина в корпуса, при което пострадаха четирима души, припомня Асошиейтед прес.", "date": "2019.12.12", "title": "10 са пострадалите при пожара на единствения руски самолетоносач (Видео)"}
{"url": "https://www.24chasa.bg/novini/article/7970580", "text": "Стотици хора се включиха в демонстрация в Хонконг тази вечер по случай навършването на половин година от началото на протестното движение, предаде Асошиейтед прес. Множеството скандираше \"Народе на Хонконг, отмъсти!\" като гневна реакция срещу използването от полицията на сълзотворен газ и масовите арести. Демонстрацията под надслов \"Ние сме единни\" се състоя на фона на опасенията на някои протестиращи, че движението замира в момент, когато навлиза в седмия си месец, след като правителството не показва признаци за по-нататъшни отстъпки, предава БТА. Протестът бе проведен и в момент, когато правителството е подложено на натиск да се съгласи на независимо разследване на полицейското насилие, разгневило мнозина в полуавтономния китайски район, отбелязва АП.", "date": "2019.12.12", "title": "В Хонконг отбелязват половин година от началото на протестите"}
{"url": "https://www.24chasa.bg/novini/article/7970634", "text": "Големият гръцки писател Никос Казандзакис създава своите най-известни творби едва в последните 15 години на живота си. Преди тях и веднага след първото издание на “Аскетика” той предприема и редица пътувания – в Русия, Германия, Франция, Япония и Китай. Непревежданата до момента “Градината с камъните” е жанрово неопределено духовно упражнение, вдъхновено от пътешествията му в Страната на изгряващото слънце и Китай, както и ключ към цялото творчество на “най-важния гръцки автор и философ на ХХ век”. Именно там той се сблъсква с трагедията на раждането на империализма в годините, предхождащи Втората световна война. Това е “единствената от всички книги на Казандзакис, в която главният герой е самият автор разказвач. Защото въпреки усилията на писателя да измести гравитационния център към своите герои, той си остава основният персонаж.” “Градината с камъните” е и първият опит на Казандзакис с романа преди написването на magnum opus-a му “Алексис Зорбас”. Книгата съчетава в себе си и елементи на пътепис, исторически разказ и духовно упражнение. Това е ярък портрет на духа на времето – не само в Източна Азия, но и в целия свят, в навечерието на най-голямото кръвопролитие в историята. Но в центъра на този разказ не стои войната, а нещо, дълбоко закодирано в човешката душа, което винаги кара хората да се бунтуват, да се развиват, да оцеляват и да побеждават мрака. Нещо отвъд думите, което само велик майстор на перото може да облече с думи. Новият сборник на Михаил Вешим, “Германският пациент” прави портрет на света, в който живеем, в плетеница от хумор, магия, смях през сълзи и безмилостен реализъм. След затишие от повече от година излезе “Германският пациент” - новият сборник с разкази на любимия на поколения български хуморист Михаил Вешим. Предколедната треска се оказа подходяща атмосфера за книгата, която с оръжията на хумора отправя предупреждения за съвременния свят. Докъде стигат абсурдите в ежедневието? Само хуморът може да ни провокира към размисъл. В този разделен на пет части сборник песъчинките на времето ни пренасят през разказите със сериозен хумор – или може би хумористична сериозност. Митичните и магични смешни истории от началото прерастват едва уловимо, докато в края станат съвсем реални, тъжни. Истории, които ни предупреждават за света, в който живеем днес, и за това, което предстои да се случи. Пътеписи, истории от младостта, разкази на близки и познати – смешно-тъжната плетеница от думи е може би най-съкровената книга на Михаил Вешим досега. Преди 30 години хумористичните разкази ми се виждаха лесна работа. Сега работата не изглежда толкова проста. Колкото по-дълго пиша, толкова по-трудно ми се получават кратките разкази. Докарал съм се до онова положение, за което пее блусарят Камен Кацата в парчето “Боли ме главата”: “Забравил съм кво търся, но не е кво да е” – пише Вешим. “Германският пациент” продължава дългогодишното партньорство между автора и художника Дамян Дамянов, илюстрирал повечето от кориците му, както и “Руският съсед”, “Когато бях армейски генерал”, детската книга “Заведи ме вкъщи” и най-новото издание на “Английският съсед”. Черно-белите илюстрации населяват света на Михаил Вешим с герои, също толкова магични и същевременно реални, колкото буквените си аналози. Търся онзи хумор, дето ръжда не хваща, допълва авторът. Текстовете, родени само от вица на деня, бързо ги яде корозията – те остаряват не с години, а с часове. Сега връчвам на читателя ситото, за да пресее написаното. Изследването на доктор Майкъл Бреус “Силата на кога” помага на всеки от нас да се справи с грижите, да намери личния си баланс и да започне да постига успехите, които заслужава. “Силата на кога” на доктор Майкъл Бреус – единствено по рода си изследване, променя всичко, което мислим, че знаем за успеха. Някои всекидневни въпроси са лесни: кое е най-доброто време да обядваме, да правим секс, да си вземем лекарствата? Други не толкова: кога да поискаме повишение на заплатата, кога да напишем роман? Стига само да открием своя хронотип, отговорите ще завалят сами. Кога за последно сте се чувствали виновни, че колегите ви са по-продуктивни сутрин, докато на вас ви трябват няколко кафета, за да влезете в ритъм? А познато ли ви е чувството да знаете, че трябва да си лягате, защото ви очаква ранно ставане, но просто да не можете да усетите сънливост до малките часове? Повечето съвети как да бъдем успешни се фокусират върху това какво трябва да правим и как да го правим… но напълно пренебрегват най-важния въпрос – кога. Но нови изследвания доказват, че има правилно време за всичко, и то е строго индивидуално. Да знаете и разбирате кога функционирате най-добре, а и кога другите работят най-добре ще ви позволи да придвижвате най-добрите си идеи, да сте креативни и отворени към нови предизвикателства. В “Силата на кога” доктор Майкъл Бреус доказва, че е достатъчно само да работим в синхрон с вътрешния си часовник, за да подобрим значително и моментално чувството си на щастие и удовлетвореност, продуктивността си и качеството си на живот. Но как да намерим своя ритъм?", "date": "2019.12.12", "title": "Мъдростта  на Изтока  през погледа  на Никос  Казандзакис"}
{"url": "https://www.24chasa.bg/novini/article/7970698", "text": "Отличните отношения между Република България и Суверенния орден на Св. Йоан от Йерусалим потвърдиха на срещата си председателят на Народното събрание Цвета Караянчева и Великият магистър на Суверенния Малтийски орден Джакомо Далла Торе дел Темпио ди Сангуинето, съобщават от пресцентъра на парламента. Председателят на парламента благодари за помощта, която получава страната ни от Суверенния военен хоспиталиерен орден на Св. Йоан от Йерусалим, Родос и Малта за хората в нужда. По думите й тя е израз на голяма сърдечност, съпричастност и истинско благородство. Подчертано беше, че България оценява благородната и хуманитарна дейност на Ордена, основана на общи ценности и последователни усилия в подкрепа на човешкия живот и достойнство, на уязвими хора, деца и възрастни хора, хора в нужда. За мен е удоволствие за първи път да бъда на посещение във Вашата страна и то в годината, когато честваме 25 години от установяването на нашите дипломатически отношения, отбеляза Великият магистър на Суверенния Малтийски орден Джакомо Далла Торе дел Темпио ди Сангуинето. Той допълни, че е впечатлен от сърдечния и топъл прием в България. Гостът потвърди желанието на Ордена да продължи да работи в подкрепа на българския народ, особено за тези, които са в нужда. Той допълни, че с неговия екип са впечатлени, че България е отворена към решаването на всички социални проблеми. Джакомо Далла Торе дел Темпио ди Сангуинето заяви още, че в страната ни има баланс в отношенията между различните религии и посочи този факт като пример, че само така може да има мир в света. Наличието на съгласие, както това е в България, ни дава надежда, допълни той. Цвета Караянчева отбеляза, че в страната ни не се допуска изостряне на отношенията на религиозна основа, има баланс и всеки спокойно изповядва своята религия. Тя информира госта, че приоритет за България е образованието, като основна цел е да бъдат приобщени социалните групи, чиито деца не посещават училище. Споделено беше, че в днешното динамично икономическо развитие са необходими подготвени хора, които бързо и успешно да се реализират в страната. Двамата бяха единодушни за нарастващата необходимост от качествена подготовка и образование в епохата на глобалната световна мрежа днес. След срещата Джакомо Далла Торе дел Темпио ди Сангуинето разгледа пленарната зала и поздрави група учиници от Професионална гимназия по икономика и мениджмънт от Пазарджик, които днес бяха гости на парламента.", "date": "2019.12.12", "title": "Караянчева разговаря с Великия магистър на Суверенния Малтийски орден"}
{"url": "https://www.24chasa.bg/novini/article/7969434", "text": "Районна прокуратура - Хасково наблюдава досъдебно производство за съставяне на документи с невярно съдържание и отчитане впоследствие на извършени дейности по клинична пътека, съобщиха от пресцентъра на прокуратурата. Така е била дадена възможност на друго юридическо лице, на МБАЛ - Хасково, без правно основание да бъде получено чуждо движимо имущество - суми от бюджета на НЗОК. Досъдебното производство е било образувано след сигнал от Териториална дирекция \"Национална сигурност\" - Хасково, в който са били изложени данни за извършени злоупотреби при усвояване на средства от бюджета на НЗОК чрез използването на документи с невярно съдържание и деклариране на неверни обстоятелства от страна на лекари от Инвазивното отделение към МБАЛ - Хасково АД. Те са се отнасяли до проведеното лечение, използваните консумативи и медицински изделия при извършените инвазивни интервенции - поставяне на стентове на пациенти на отделението. В хода на работа по досъдебното производство до момента при извършено претърсване и изземване в МБАЛ - Хасково АД , са били открити и иззети медицински изделия \"Интракоронарен стент\", общо 23 броя, запечатани в алуминиеви опаковки, за които се предполага, че са били отчетени като реално използвани и по този начин на лечебното заведение са били изплатени незаработени финансови средства от бюджета на Националната здравноосигурителна каса. Работата по случая продължава като предстои да бъдат изискани документи, както от МБАЛ - Хасково АД, така и от РЗОК-Хасково, да бъдат проведени разпити на свидетели и при необходимост да бъдат назначени експертизи, се допълва в съобщението.", "date": "2019.12.12", "title": "Гледат дело за злоупотреби от бюджета на НЗОК в Хасково"}
{"url": "https://www.24chasa.bg/novini/article/7969471", "text": "\"Жалко и опасно е, че в последните години президентството се превърна в трибуна, а държавният глава в говорител на екстремния популизъм.\" Това написа в профила си във фейсбук заместник-министърът на външните работи и председател на Младежи - ГЕРБ Георг Георгиев. \"Определена от Конституцията като надпартийна, президентската институция бе осакатена от един политически незрял лаик, който изличи и последния помен от обективност и безпристрастност, останали на Дондуков 2 от предишните администрации. Недълго отне генералът от НАТО да се саморазобличи и като основен критик на евроатлантизма, а действията и говоренето му от последните месеци категорично затвърдиха този образ. Скептичен и критичен към всеки цивилизационен стратегически избор, който България е правила след 1990 г., търсещ собствена обществена легитимация и извеждане от политическа безтегловност и несъстоятелност посредством сблъсъци и открити противопоставяния с всички възможни власти в държавата и техните представители, за финал в задачата се пита колко демократични и конституционни устои на тази страна ще опита да унищожи Румен Радев преди да получи полагащото му се „отлитане”?!\", коментира още Георг Георгиев.", "date": "2019.12.12", "title": "Георг Георгиев: Президентът се превърна в говорител на екстремния популизъм"}
{"url": "https://www.24chasa.bg/novini/article/7969502", "text": "Българският комисар за иновации, научни изследвания, култура, образование и младеж Мария Габриел ще участва в петък в конференция на тема „Западните Балкани: ясна пътна карта за пътя напред“, организирана от Европейския икономически и социален комитет, съобщиха от представителството на ЕК в България. Пред работодателски организации, синдикати, дипломати, представители на гражданското общество, на държавите членки и държавите от Западните Балкани, комисар Габриел ще представи как иновациите, научните изследвания, образованието и културата биха могли да насърчат европейската перспектива пред региона.", "date": "2019.12.12", "title": "Комисар Мария Габриел открива конференция за Западните Балкани"}
{"url": "https://www.24chasa.bg/novini/article/7969497", "text": "Всеки, който не се е съобразил с решението на ПГ на БСП във връзка с вчерашното гласуване за председател на КПКОНПИ, носи своята лична отговорност, се казва в декларация на ръководството на групата. Вижте цялата позиция на ръководството на ПГ на БСП, разпространена от пресцентъра на партията: По повод гласуването на председател на КПКОНПИ и разпространяваната невярна информация, че парламентарната група на „БСП за България“ не е имала политическо решение, заявяваме, че на общо събрание на групата, проведено на 10.12.2019 г., с гласуване беше прието политическо решение – не подкрепяме кандидатурата на Сотир Цацаров“. Против това решение гласуваха само трима депутати. Беше взето решение - който има друго мнение, да се възползва от член 58, ал. 4 на Правилника за организацията и дейността на Народното събрание и да изрази различната си позиция от трибуната на парламента. Чл. 58 ал. 4 дава възможност \"на народен представител, който има мнение, различно от това на ПГ, да го изрази в рамките на 3 минути\". Никой от гласувалите за Сотир Цацаров не направи публично това. Парламентарната група на „БСП за България“ има политическо решение за неподкрепа. Всеки, който не се е съобразил с това, носи своята лична отговорност.", "date": "2019.12.12", "title": "БСП: има решение, че не подкрепяме Цацаров, против бяха само 3-ма"}
{"url": "https://www.24chasa.bg/novini/article/7969538", "text": "Екраните с течни кристали съдържат редица токсични химикали, които могат да изтекат в ежедневната ни среда, дори проникват в прахта в домовете ни, съобщи ЮПИ. \"Тези химикали са полутечни и могат да попаднат в околната среда по всяко време при производството и рециклирането, а при изгаряне се превръщат в пара - каза Джон Гийзи, токсиколог от университета на Саскачеван в Канада. - Сега вече знаем, че тези химикали се освобождават от продуктите и при употребата им\". Течнокристални мономери се използват в производството на различна електроника, като смартфони, телевизори, компютърни екрани, слънчеви панели, предава БТА. Учените са изследвали химикалите в 362 от най-използваните течнокристални мономери, като са прегледали и научната литература за токсичността на всеки от тях. Те са идентифицирали и няколко мономера с химикали, които са опасни за животни и околната среда в шест от най-популярните модели смартфони. В лабораторни текстове някои от тях са попречили на храносмилането на животните или са повлияли на функционирането на жлъчката и щитовидната жлеза. Много от тях се натрупват в организма. За да уточнят нивата на излагане на химикалите, учените са изследвали проби прах от сгради с различно предназначение в Китай - общежитие, класни стаи, хотел, няколко дома, научна лаборатория и работилница за поправка на електроника. Почти половината проби са положителни за течнокристални мономери.", "date": "2019.12.12", "title": "Експерти: Екраните с течни кристали също замърсяват домовете ни"}
{"url": "https://www.24chasa.bg/novini/article/7969563", "text": "Пожар избухна днес на борда на единствения руски самолетоносач, \"Адмирал Кузнецов\", съобщиха ТАСС и Франс прес. Най-малко шест души са пострадали, повечето от вдишване на дим от пожара, а един е в неизвестност. Над 400 човека се намирали на борда на кораба, когато избухнал пожарът. Инцидентът станал по време на ремонтни дейности, вероятно в резултат на нарушаване на правилата за безопасност при извършване на заваръчни работи в трюма на самолетоносача. Пожарът все още не е потушен. \"Адмирал Кузнецов\" се намира в кораборемонтния завод в Мурманск от началото на 2017 година.", "date": "2019.12.12", "title": "6 души пострадаха при пожар на единствения руски самолетоносач (Видео)"}
{"url": "https://www.24chasa.bg/novini/article/7969569", "text": "Германия определи като неоправдано  , предадоха Франс прес и Ройтерс. Миналата седмица Германия обяви експулсирането на двама руски дипломати след убийството на бивш боец на чеченските сепаратисти в Берлин, като се мотивира с отказа на Москва да сътрудничи на разследването на престъплението. Според германски прокурори в него има руска или чеченска връзка, предава БТА. Решението за експулсирането \"изпраща лош сигнал и е неоправдано\", се казва в изявление на германското министерство на външните работи. В текста се подчерта, че Германия \"си запазва правото да предприеме други действия във връзка с този случай\", предвид текущото разследване. Говорителят на Кремъл Дмитрий Песков изрази надежда, че експулсирането на германските дипломати \"няма да стане негативен фактор за по-нататъшното развитие и разширяване на нашия доста конструктивен диалог\" с Германия, предаде ТАСС. \"Тези мерки бяха неизбежни, след като бяха експулсирани двама наши дипломати. Смятаме за напълно неоснователно подобно решение на Берлин, не сме съгласни с него\", затова се наложи да бъде взето подобно решение, подчерта той. Двамата служители на германско посолство в Москва трябва да напуснат Русия до седем дни.", "date": "2019.12.12", "title": "Германия: Неоправдано е изгонването на дипломатите ни от Русия"}
{"url": "https://www.24chasa.bg/novini/article/7969524", "text": "Започна срещата на министър-председателя Бойко Борисов с генералния секретар на НАТО Йенс Столтенберг в Брюксел. В началото на разговора премиерът Борисов подчерта, че единството на НАТО и силата на връзката между Европа и Северна Америка са ключови, за да се справим с предизвикателствата и заплахите за сигурността, съобщават от правителствената пресслужба. Според българския министър-председател 70 години след създаването на Северноатлантическия Алианс, организацията се е доказала като най-успешния съюз в историята. „Различията в НАТО не ни притесняват, защото това е нормално за съюз от демократични държави. Това обогатява допълнително организацията“, посочи още Бойко Борисов пред Столтенберг. Министър-председателят Борисов заяви, че България остава силно ангажиран и отговорен съюзник. „Изпълняваме ангажимента за повишаване на инвестициите в отбраната. Тази година отделяме над 3% от БВП за отбрана. Бюджетът за сектора през 2020 г. отново ще бъде висок“, отбеляза премиерът Бойко Борисов.  В хода на срещата беше подчертана важността и на сътрудничеството между Северноатлантическия Алианс и ЕС. „НАТО е основата на колективната отбрана в Европа. Засилването на отбранителния потенциал на Европа не може да става в конкуренция с НАТО“, добави още българският премиер. ", "date": "2019.12.12", "title": "Борисов към Столтенберг: България е отговорен съюзник на НАТО"}
{"url": "https://www.24chasa.bg/novini/article/7969601", "text": "Рисунка на над 40 000 години, открита в Индонезия и изобразяваща древна ловна сцена, е най-ранното произведение на пещерното изкуство, съобщават Франс прес и ДПА, позовавайки се на публикация в сп. \"Нейчър\". Върху пано с широчина 4,5 метра са изобразени шест бозайници - диви прасета и биволи-джуджета, преследвани от ловци - полухора-полуживотни, въоръжени с копия и въжета. Ловците са нарисувани с човешки тела, но с глави на птица, влечуго и други - фигури, известни като териантропи. Едноцветната рисунка, за която е използван червен пигмент, е открита във варовикова скала на остров Сулавеси в провинция Южно Сулавеси. За да определи възрастта на древната рисунка екипът под ръководството на университета \"Грифит\" в Австралия е използвал усъвършенствана техника за датиране, предаде БТА. Според изследователите рисунката датира от късния палеолит и е на минимум 43 900 години, което я прави най-ранното известно досега произведение на праисторическото изкуство, изобразяващо ловна сцена. Според тях рисунката е и най-ранното изображение на териантроп. Досега за най-древна по рода си се смяташе скулптура на 40 000 години от слонова кост на мъж с лъвска глава, открита в Германия. За сравнение - първите скални рисунки във Франция, намерени в пещерата Шове, са на около 35 000 години, а тези в пещерата Ласко - на около 20 000.", "date": "2019.12.12", "title": "Откриха скална рисунка на 44 хил. години в Индонезия (Снимка)"}
{"url": "https://www.24chasa.bg/novini/article/7969661", "text": "Деница Сачева допуска, че зад атаките срещу Закона за социалните услуги могат да стоят и политически интереси. Със сигурност това, което се вижда, е че има автентични страхове на хора, но вероятно винаги, когато има такива струпвания на различни интереси, сигурно има и политически, и други интереси, които стоят зад атаките на този закон, коментира тя на брифинг в парламента. Министърът разговаря днес с ПГ на ДПС, след като вчера се срещна с ГЕРБ. Тя е запознала депутатите с това какви хора защитава законът и защо се прави. Той работи за защита правата на децата, не се занимава със семейните отношения,с отнемане на деца от семейства, подчерта за пореден път Деница Сачева. Днес тя се надява да получи отговор от Светия синод на поканата й за среща по темата. Другата седмица продължават срещите с \"Обединени патриоти\", БСП, \"Воля\".", "date": "2019.12.12", "title": "Има ли политически интереси зад атаките срещу Закона за социалните услуги?"}
{"url": "https://www.24chasa.bg/novini/article/7969665", "text": "Договорът за добросъседство между България и Северна Македония е дал възможност Македония да бъде новият член на НАТО. Това заяви премиерът Бойко Борисов пред журналистите по време на срещата си с генералния секретар на НАТО Йенс Столтенберг в Брюксел. Българският министър-председател коментира и политиката ни за въоръжаване. \"Имахме да изплащаме натрупани дефицити в бюджета. Тогава казах последното, което ще мислим, е да с въоръжаваме. С това, че нашият БВП се повиши и икономиката ни расте, можем да отделяме вече и повече пари за армията. Вече можем да отговаряме на всички НАТО-вски стандарти\", посочи Борисов. Българският министър-председател отбеляза, че благодарение на повишаването на БВП в страната ни и растящата икономика, България отдели повече средства за армията – не само за заплати и ремонти, но и за закупуването на нови изтребители, и също така беше възстановено Висшето военновъздушно училище в Долна Митрополия. Наскоро българският парламент ратифицира и покупката на два миночистача от Холандия. \"Норвегия освобождава свои подводници, нашата единствена вече е в музея. Ако продължаваме да имаме излишък в бюджета, ще се модернизираме\", каза още премиерът. За мен на първо място са сухопътните сили. Командващият на самолетоносачиа \"Хари Труман\" пазеше такива добри чувства за Варна, че можехме да го ползваме за рекламен агент, отбеляза Борисов. \"България има огромни възможности. В нашия регион НАТО е единственият гарант за сигурността. Отляво на Черно море е Крим, отдясно - Истанбул, до нас е и Косово. Въоръжаваме се, за да сме силни и да възпираме\", заяви още премиерът. Ние нямаме никакви нарушения от страна на Турция към вас, затова не наложихме и санкции. Премиерът Бойко Борисов специално акцентира върху индустриалното сътрудничество, изтъквайки огромните възможности на страната ни в индустриално производство по лицензи и в съвместно производство. „Ако така върви икономиката, освен за образование, здравеопазване, инфраструктура, ще заделим допълнителни средства и по тези пера“, уточни Борисов, съобщават от правителствената персслужба.  Премиерът Борисов изтъкна значението и на диалога с Русия. „Именно затова работя толкова активно за съвместния проект за АЕЦ „Белене“ и за „Балкански поток. Това го знаят в Белия дом, в НАТО, в ЕС, нищо тайно и скрито не правим. И затова се надявам, че подписаното с президента Тръмп споразумение за координационния център във Варна среща огромна подкрепа и от НАТО“, допълни министър-председателят.  По време на изявленията генералният секретар на НАТО Йенс Столтенберг изтъкна приноса на България като член на Алианса. За да са сигурни нашите народи, трябва да инвестираме в отбрана, посочи Столтенберг и добави, че с инвестициите в модерно оборудване и способности НАТО става по-силно, а България по-сигурна. Генералния секретар на НАТО обърна внимание, че страната ни е сред 9-те членки на Алианса, които са достигнали поетия ангажимент за 2% от разходите от БВП да се отделят за този сектор. „Повече учения, повече инвестиции в нашата съвместна сигурност – за това работим“, добави Столтенберг. Генералният секретар на НАТО специално благодари на министър-председателя Бойко Борисов и на България за подкрепата по отношение на Република Северна Македония, която скоро ще стане 30-ия член на НАТО. Столтенберг отбеляза още, че светът се променя и способността на Алианса също да се променя е причина и НАТО да е толкова успешен съюз. „Силата на НАТО е, че въпреки различията сме способни да се обединим около нашата отбрана“, заяви още Йенс Столтенберг.", "date": "2019.12.12", "title": "Борисов: Въоръжаваме се, за да сме силни и да възпираме (Обновена, видео)"}
{"url": "https://www.24chasa.bg/novini/article/7969673", "text": "Молдова завърши работата на своя територия по реконструкцията на магистрален газопровод, което ще позволи на републиката да получава газ в реверсивен режим през \"Турски поток\", предаде ТАСС, позовавайки се на съобщение от руско-молдавското газоразпределително предприятие Молдовагаз. В съобщението е посочено, че за първи път Молдова успява да реализира алтернативен маршрут за доставка на природен газ предвид несигурността на транзита през газопреносната система на Украйна. За реверсивното подаване е била реконструирана газоирмервателната станция Каушани на магистралния газопровод Шебелинка-Днепропетровск-Кривой-Рог-Измаил (ШДКРИ), съобщава БТА. \"Молдовагаз\" уверява, че работата в участъците в другите страни е в последен стадий на изпълнение. В реверсивната връзка ще бъдат включени и Турция, България, Румъния и Украйна. Планирано е алтернативният маршрут да бъде открит на 1 януари 2020 година.", "date": "2019.12.12", "title": "Молдова завърши своята част по проекта \"Турски поток\""}
{"url": "https://www.24chasa.bg/novini/article/7969684", "text": "Високо ценим присъствието на Суверенния Малтийски орден в България и високохуманната му дейност в помощ на всички пострадали, на всички нуждаещи се от подкрепа, каза президентът Румен Радев в съвместните изявления с Великият магистър на Суверенния Малтийски орден фра Джакомо Дала Торе дел Темпио ди Сангуинето, който е на двудневно държавно посещение у нас по покана на държавния глава. Президентът и Великият магистър разговаряха \"на четири очи\" на \"Дондуков\" 2, след което се състояха пленарните разговори на официалните делегации. Румен Радев каза, че за него е чест да приеме Великия магистър на Суверенния военен хоспиталиерен орден на Свети Йоан от Йерусалим, Родос и Малта - един от най-древните християнски ордени, в една от най-старите християнски държави. Президентът определи визитата като важна стъпка в развитието на двустранните отношения. С Принца и Велик магистър на Малтийския орден обсъдихме редица въпроси от взаимен интерес. Наше общо усилие е да продължаваме диалога на най-високо ниво и ползотворното ни сътрудничество, което дава резултат в много области. Малтийският орден присъства днес като материална и духовна подкрепа в много болници, училища, в институции за социалнослаби и хора с увреждания, и ние високо ценим тази подкрепа, посочи президентът Радев. Вие не сте днес само сред приятели, вие сте сред съмишленици и партньори в общите ни усилия да градим един по-добър свят, който да противодейства на войните и конфликтите, водещи до страдания на много хора. Свят в подкрепа на слабите, на уязвимите, и заедно да продължим да отстояваме християнските ценности, каза държавният глава. Президентът отбеляза, че утре, заедно с Великия магистър и неговата делегация, ще бъде открит първият за страната високотехнологичен уред \"Нирвана\" за рехабилитация на деца, страдащи от детска церебрална парализа, осигурен с подкрепата на посолството на Малтийския орден. Ще бъдат доставени и ехограф за софийска болница, както и линейка за болницата в Дупница, каза президентът и изрази благодарност за даренията. Посещението е второ на Велик магистър на Суверенния Малтийски орден в България. С президента говорихме за страната ви, за постиженията и за нейните нужди, посочи фра Джакомо Дала Торе дел Темпио ди Сангуинето. Двамата са обсъдили регионалната ситуация и ролята на България като фактор на стабилност и мир. Разговаряли са също за активната подкрепа вече 25 години чрез посолството на Малтийския орден в полза на най-слабите слоеве от населението. Великият магистър е уверил президента Радев в намерението да се засилва сътрудничество между Малтийския орден и България. Като конкретно свидетелство за ангажираност в България Великият магистър открои даренията, които утре ще бъдат направени в негово присъствие - линейка, ехограф и невросензорният стимулатор \"Нирвана\" за рехабилитационния център за деца с церебрална парализа \"Св. София\". С президента Радев Великият магистър на Суверенния Малтийски орден е разговарял също за миграцията - тема от голяма важност поради географското положение на България, което я прави една от входните врати на Европа. Малтийският орден се ангажира сериозно да помага на много страни, изправени пред предизвикателствата, поставени от миграцията. Работим с държавите на произход, откъдето мигрантите тръгват, с онези, които са на пътя им, и с проекти за помощи и интеграция в страните, които ги приемат, каза фра Джакомо Дала Торе дел Темпио ди Сангуинето, който добави, че са многобройни областите, в които може да се засили двустранното сътрудничество с България. Преди изявленията, в присъствието на президента и на Великия магистър, беше валидирана илюстрована пощенска карта по повод 25 години от установяването на дипломатически отношения между България и Малтийския орден, които се отбелязват тази година.", "date": "2019.12.12", "title": "Радев: Високо ценим присъствието на Суверенния Малтийски орден в България"}
{"url": "https://www.24chasa.bg/novini/article/7969662", "text": "Кошница с гигантски плодове - лимони, ябълки, грейпфрут подариха на земеделския министър Десислава Танева при гостуването й в Аграрния университет в Пловдив. \"Без ГМО са. Отгледали сме ги на нашите полета\", каза студент, който изненада министър Танева с големите плодове. Сред тях са лимон, който тежи над килограм, също толкова голям е и грейпфрутът. В кошницата имаше и пликче с изключително скъпия чай от шафран, отново отгледан в учебния център на вуза. Министър Танева е в Аграрния университет по покана на ръководството му.  . На официалната церемония присъстваха много дипломати, тъй като висшето училище обучава стотици чуждестранни студенти. ", "date": "2019.12.12", "title": "Вижте какви гигантски плодове подариха на министър Танева (Снимки)"}
{"url": "https://www.24chasa.bg/novini/article/7969700", "text": "КНСБ и КТ \"Подкрепа\" подкрепиха увеличението на минималната заплата от 560 на 610 лева от януари 2020 година, ССИ се обяви против. Това е принципна позиция на работодателите, които многократно са заявявали, че не подкрепят административното увеличение, посочи вицепремиерът и председател на НСТС Марияна Николова след приключване на заседанието на тристранния съвет, на което беше обсъден проект на постановление на Министерския съвет за определяне размер на минималната работна заплата за 2020 година, предаде БТА. Проектът предвижда минималното възнаграждение да стане 610 лева от 1 януари 2020 година. Предлага се минималната часова работна заплата да стане 3,66 лв. при нормална продължителност на работното време 8 часа и при 5-дневна работна седмица. Правителството предлага увеличаване на минималната работна заплата с 8,9 на сто - от 560 лв. на 610 лв., като считаме, че това отговаря на устойчивия ръст на икономиката и на условията на високо търсене на труд и повишаването на доходите, каза социалният министър Деница Сачева. Тя допълни, че предложението ще помогне за това да се стимулира активността на пазара на работната сила, ще допринесе за нарастване на доходите на най-нискодоходните групи на заетите и ще намали неравенството в доходите и бедността, ще се повиши покупателната способност и жизненото равнището на населението. Икономическият растеж през първата половина на 2019 г. бе формиран в по-голяма степен от увеличението на производителността на труда, растежът на показателя възлезе на 3,9 на сто. По данни на НСИ за третото тримесечие на 2019 година средната заплата общо за страната на годишна база нараства с 11,8 процента и достига 1249 лева. В обществения сектор заплатите се увеличиха с 10,5 процента и достигнаха 1267 лева, в частния - ръстът на заплатите се ускори до 12, 2 процента и достигна 1243 лева, каза Сачева. Тя съобщи, че българското правителство в лицето на МТСП ще продължи разговорите за определяне на прозрачен механизъм за определяне на минималната работна заплата. Съюзът за стопанска инициатива е против приемането на постановлението, тъй като организацията не харесва как се определя минималната работна заплата, нов механизъм на този етап не е постигнат, припомни Любомир Стефанов от ССИ. Неясно е и тълкуването какво е минималната работна заплата - дали е основна, дали е брутна, отбеляза Стефанов и допълни, че когато се сравнява минималната заплата, приета с постановление на МС, със средната за страната, трябва да се има предвид, че средната е средна брутна. ССИ са против задължителният характер на т.нар. клас \"прослужено време\". КНСБ подкрепя увеличението на минималната работна заплата, като очакванията на синдиката са за по-ускорен ръст както на минималната работна заплата, така и на средната - в порядъка на 12-15 процента, каза Любен Томев от Конфедерацията. По думите на Томев новата ЕК, както и комисарят по труда, работят усилено по рамкова директива за насърчаване на секторното колективно договаряне, като България и КНСБ разчитат на адекватно прилагане на директивата - да се увеличи покритието на работната сила с колективни трудови договори, което е предпоставка за увеличението на средната работна заплата. КНСБ очаква и да се разработи механизъм за минималната работна заплата, който да осигури адекватен ръст на минималните трудови договори. От КНСБ очакват увеличаването на минималното възнаграждение да има положително въздействие върху заетостта, пазара на труда, стимулите за започване на работа, намаляване на големите съотношения между минимални и максимални заплати в отделните сектори и браншове, както и на равнище фирма и предприятия. От синдиката очакват подобряване на доходите, върнати обратно в бюджета, от гледна точка на данъци и осигурителни вноски, както и подобряване на съотношението между минимална и средна заплата. Искането на КНСБ е то да се доближи до 50 процента, посочи Томев. Ваня Григорова от КТ \"Подкрепа\" заяви, че като синдикати- КТ \"Подкрепа\" и КНСБ, няма как да не подкрепят увеличаване на минималната работна заплата, но няма как и да не подчертаят, че това е недостатъчно за общо увеличение на заплатите в страната. Смятаме, че е необходимо да се предприемат допълнителни мерки за обединяване на работниците, така че те да имат възможност да извоюват на работните си места по-високи заплати, заяви Григорова. По думите й това, което КТ \"Подкрепа\" направи през последния месец с протестите на социалните работници и на работещите в БАБХ, е било илюстрация на това, което трябва да правят работниците по работните си места. Ваня Григорова смята, че това може да се случи само , ако се увеличи \"синдикализацията\" и хората осъзнаят техните трудови права и начините, по които да ги защитават. \"Минималната работна заплата е нещото, което може да прави правителството, всичко останало е в ръцете на работниците\", заяви Григорова.", "date": "2019.12.12", "title": "Синдикатите подкрепиха увеличаването на  минимална заплата на 610 лв."}
{"url": "https://www.24chasa.bg/novini/article/7969766", "text": "Ако трябва да се открои най-значимото по обхват политическо явление в света през 2019 г., това безспорно е огромната вълна от масови протести, заляла шест континента. Въпреки огромния обществен и медиен интерес към несъстоялия се все още Брекзит и процедурата за импийчмънт срещу Доналд Тръмп, никое събитие нямаше такъв глобален мащаб, както вълната от недоволство, довела до многохилядни демонстрации в десетки страни, кървави сблъсъци, жертви, арести и падане на правителства. Бунт срещу елитите Протести избухнаха това лято в китайския полуавтономен район Хонконг заради законопроект, който щеше да позволи екстрадирането и даването под съд на обвинени в престъпления лица в континентален Китай. Под натиска на демонстрантите текстът бе оттеглен, но това не внесе спокойствие сред активистите, които се опасяват, че Китай опитва да разшири влиянието си и да отнеме свободите от западен тип, на които се радва бившата британска колония. Хиляди хора излязоха по улиците на Барселона и други каталунски градове в знак на протести срещу обявените през октомври присъди от 9 до 13 години затвор срещу деветима местни политически лидери заради ролята им в опита за отцепване през 2017 г. на Каталуния от Испания. Докато събитията в Хонконг и Каталуния не успяха да доведат до промяна в статуквото, в Боливия падна от власт най-дълго управлявалият действащ президент в Латинска Америка Ево Моралес - първият държавен глава от коренното население в тази страна и икона на южноамериканската левица. Увеличаване на цената на билета за метрото в чилийската столица Сантяго предизвика огромно недоволство, прераснало в масови безредици, плячкосване на супермаркети, подпалване на метростанции. Чилийският президент десноцентрист Себастиан Пинера обяви извънредно положение, наложи вечерен час, а армията излезе да патрулира по улиците в няколко града за пръв път от падането на диктатурата на Пиночет, управлявал през 70-те и 80-те години на 20-и век. Чашата на недоволството, породено от агонизиращата икономика, повишаването на цените, високата безработица, некачествените обществени услуги и корупцията в Ливан, преля, когато правителството на премиера Саад Харири обяви, че ще наложи данък върху разговорите по приложението \"УотсАп\" като мярка за поставяне под контрол на големия държавен дълг. Най-кървавите протести тази година бяха в Ирак, където от началото на октомври загинаха стотици и бяха ранени хиляди хора. Демонстрантите там искат работни места, изкореняване на корупцията и по-добри обществени услуги. Протестите доведоха, подобно на Ливан, до падането на встъпилото преди година правителство на премиера Адел Абдел Махди и хвърлиха в смут едва съвзелата се от терора на \"Ислямска държава\" страна. В Алжир падна от власт дългогодишниятпрезидент Абделазиз Бутефлика след протести срещу решението му да се кандидатира за пети мандат начело на северноафриканската страна и не без помощта на армията. Вдъхновени от екоактивистката Грета Тунберг, избрана от сп. \"Тайм\" за личност на годината, стотици хиляди младежи от Нова Зеландия до САЩ се включиха в протестната кампания \"Петъци за бъдеще\", за да привлекат вниманието на световните лидери към климатичните промени и да поискат по-радикални действия за справянето с тях. Друго движение, наречено \"Бунт срещу унищожението\", внесе истински хаос в трафика във Великобритания и други западни държави в опит да притисне властите да обявят \"извънредно климатично положение\". Няколко общи характеристики откроява политологът проф. Анна Кръстева в протестите през 2019 година. Първата е \"дълбокото недоверие на гражданите към елитите, независимо дали става въпрос за авторитарни елити, или за демократични елити\", че \"могат да се справят с тези задачи, които гражданите възприемат като неотложни\". \"Втората е самочувствието на гражданите, че улицата многократно усилва техния глас и че с уличен натиск могат да променят дневния ред, могат да свалят правителства, могат да променят политики\", каза тя в интервю за БТА. Има и още един важен елемент. \"Без непременно да се познават в детайли, тези движения се вдъхновяват едни-други и си вдъхват сила едни на други\", че могат нещо да променят, обясни Кръстева. Едни и същи тактики бяха използвани от демонстрантите в Хонконг, Каталуния, Чили и Ливан за противопоставяне на силите на реда, сходни лозунги и рефрени с еднакви мелодии звучаха по улиците на градове на шест континента, мемове с едни и същи изображения и текстове, нагодени към местните политически реалии, бяха споделяни масово в социалните мрежи. Световните телевизии, отразяващи протестите по света тази година, излъчиха кадри, приличащи на последната сцена от филма \"Жокера\", в която психичноболният неуспял комик наблюдава със зловещата си усмивка от капака на полицейска кола как гневни тълпи, вероятно плод на неговото въображение, опожаряват автомобили, плячкосват магазини, трошат витрини и сеят разруха из целия град. Сравнението не е случайно. Любопитен факт е, че пикът на демонстрациите бе през октомври и ноември, след излизането на лентата на Тод Филипс по кината, а по улиците на много големи градове се появиха протестиращи, гримирани като страховития злодей от комиксите. Журналистът Владислав Апостолов вижда в това \"силата на поп културата в епохата на социалните мрежи\". \"Жокера винаги е бил особено потентна икона на модерността - самият образ сякаш циклично отприщва някаква сурова обществена енергия\", каза той в интервю за БТА. В седмиците след премиерата художници на графити нарисуваха на стена в Бейрут стилизиран образ на архиврага на Батман, държащ коктейл \"Молотов\", на пиедестала на паметник в чилийския град Лос Анхелес се появи надпис \"Всички сме клоуни\". След като местните власти в Хонконг наложиха забрана за носене на маски на публични прояви, демонстранти в полуавтономния китайски район си поставиха на лицата клоунски маски или излязоха на протести, гримирани като Жокера. \"Във филма Жокера става символ на фикционалните протести, без да иска, а после стана и символ на реалните протести - отново без да иска. Животът имитира изкуството. Самата естетика на образа служи като универсален език, обединяващ групи от улични протестиращи от различни кътчета на глобуса, които иначе имат малко общо като мотивация и цели\", каза Владислав Апостолов. Защо виждаме масови протести на толкова много места точно сега, когато световната икономика е в растеж, крайната бедност намалява, а продължителността на живота се увеличава, благодарение на развитието на медицината. Защо милиони хора протестират в момент, когато светът е по-отворен от когато и да било, a технологиите дават безпрецедентен достъп до информация? \"В политологията има две обяснения за гражданските мобилизации и протестните вълни. Едното е, че трябва наистина ситуацията да е достигнала някакво драматично дъно. Другото, в известен смисъл, е почти противоположно. Когато хората не са притиснати до това да оцеляват, няма тотална криза, а хората имат силата и времето да поискат промяна, именно тогава се раждат много повече протести\", каза проф. Кръстева. Според нея точно второто обяснение характеризира изминаващата година.", "date": "2019.12.12", "title": "2019: Светът бе разтърсен от протести в годината на \"Жокера\""}
{"url": "https://www.24chasa.bg/novini/article/7969767", "text": "До средата на 2020 г. Военноморските сили ще разполагат с два нови минни ловеца, които ще бъдат купени от Холандия, каза днес командирът на военния флот контраадмирал Кирил Михайлов, който откри благотворителен Коледен базар в Адмиралтейството, цитира думите му БТА. По традиция набраните средства се даряват за децата, чиито родители са загинали при изпълнение на служебния си дълг. До 20 декември се очаква да приключи работата на комисията, която разглежда офертите за строителството на нови многоцелеви кораби за ВМС, допълни Михайлов. По думите му кандидатите са останали само двама и има вероятност през следващата година да започне реалната работа по изпълнението на проекта. В дълг сме към военнослужещите и техните семейства, каза още Михайлов. По думите му освен заплащането, за спокойствието на хората има значение и социалната среда. Нужно е да се направи всичко необходимо военнослужещите да се чувстват спокойни и да мислят как по-добре да служат и да решават задачите, които са им поставени, а не да се притесняват за бита на семейството си, посочи Михайлов. Командирът на ВМС каза още, че проведената през тази година кампания \"Бъди войник\" е била успешна и е дала възможност на хора, които никога не са имали досег с въоръжените сили, да видят отблизо какво прави всъщност армията. Тя допринесе и за попълване на състава на Военноморските сили, като при проведените конкурси за нови матроси, са назначени близо 160 души, обясни Михайлов. И допълни, че се работи активно кампанията да бъде продължена и през 2020 г.", "date": "2019.12.12", "title": "Военноморските сили получават два минни ловеца до средата на 2020 г."}
{"url": "https://www.24chasa.bg/novini/article/7969792", "text": "Гръцкият парламент одобри с голямо мнозинство късно снощи проектозакон, позволяващ на гърците от диаспората да упражняват правото си на глас от мястото на пребиваването си в чужбина, предаде АНА-МПА. От общо 296 присъстващи депутати 288 гласуваха в полза на проекта, а седем гласуваха против. Депутатите от партия МеРА25 на бившия финансов министър Янис Варуфакис единствени гласуваха против, като подкрепиха само определени членове от закона, предаде БТА. Според нормативния акт, за да могат да гласуват на национални избори, гърците, живеещи в чужбина, трябва да имат гръцки данъчен идентификационен номер и да са подали данъчна декларация за изминалата данъчна година, отбелязва в. \"Катимерини\". Те също така трябва да се живели в Гърция поне две години в рамките на период от 35 години. Премиерът Кириакос Мицотакис, който говори пред парламента преди гласуването, определи проектозакона като \"исторически\", защото отговаря на \"дългогодишни искания и действителна нужда и разкрива пътя към едно по-добро утре за всички гърци\".", "date": "2019.12.12", "title": "Гърция одобри закон, позволяващ диаспората да гласува"}
{"url": "https://www.24chasa.bg/novini/article/7969793", "text": "Запленен от красотата на Земята, откриваща се пред очите му от Международната космическа станция (МКС), италианският астронавт Лука Пармитано отправи призив от космоса към световните лидери да \"извадят главите си от пясъка\" по отношение на климатичните промени, предаде Ройтерс. Говорейки чрез видео връзка от МКС, Пармитано заяви на сесия в рамките на климатичната среща в Мадрид, че мястото, на което се намира, му предоставя уникална перспектива за пагубното въздействие на ураганите и наводненията, предава БТА. \"Нашата планета е невероятно красива. Ние виждаме също, че е и невероятно крехка\", каза астронавтът, обръщайки се към генералния секретар на ООН Антониу Гутериш, който настоява за по-голяма ангажираност от страна на големите замърсители. \"Виждал съм със собствените си очи ужасните ефекти на климатичните промени. Трябва да извадим главите си от пясъка, защото отказваме да видим какво се случва. Трябва да видим проблема, да го променим и да променим самите себе си\", допълни Лука Пармитано.", "date": "2019.12.12", "title": "Астронавт с призив от Космоса: Да спасим красивата си планета Земя"}
{"url": "https://www.24chasa.bg/novini/article/7969817", "text": "Промишленото производство в ЕС е намаляло с 0,4 процента през октомври след увеличението с 0,1 на сто през септември, сочат сезонно коригирани данни на Евростат. В еврозоната показателят се е понижил с 0,5 на сто спрямо септември, когато отчете спад от 0,1 на сто. В България на месечна основа промишленото производство през октомври се е увеличило с 1 процент след нарастването на показателя с 0,7 на сто през септември, а на годишна основа покачването е съответно с 1,7 на сто спрямо 0,1 на сто, предава БТА. През октомври 2019 година спрямо октомври 2018 година промишленото производство в ЕС се е увеличило с 1,7 на сто, а в еврозоната - с 2,2 на сто. Най-голям спад на промишленото производство на месечна основа е отчетен в Дания и Гърция (-2,6 на сто) и в Литва и Латвия -2,3 на сто). Най-голямо е било увеличението в Португалия (+3,1 на сто), в Словения (+2 на сто) и в Полша (+1,1 на сто). На годишна основа промишленото производство е намаляло най-много в Германия (-6,3 на сто), в Естония, Румъния и Словакия (-3,9 на сто). Най-голямо увеличение има в Унгария (+6,5 на сто), Ирландия (+5,9 на сто) и в Полша (+3,4 на сто).", "date": "2019.12.12", "title": "Спад на промишленото производство в ЕС, в България - ръст с 1%"}
{"url": "https://www.24chasa.bg/novini/article/7969829", "text": "Специалисти от Военномедицинската академия (ВМА) са извършили чернодробна трансплантация, съобщиха от лечебното заведение. Реципиентът е 46-годишен мъж от Стара Загора, в крайна фаза на чернодробно заболяване, а донорът - жена от Варна. Реципиентът е в добро състояние, контактен, адекватен. През последните 12 години във ВМА са били извършени над 75 чернодробни трансплантации. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите.", "date": "2019.12.12", "title": "Извършиха чернодробна трансплантация във ВМА"}
{"url": "https://www.24chasa.bg/novini/article/7969842", "text": "Варненският окръжен съд потвърди като втора инстанция условната присъда на бившия кмет на Община Девня Атанас Кузев. Състав на Девненския районен съд му даде 3 години условно с 5 години изпитателен срок за длъжностно присвояване. Според решението на магистратите в рамките на изпитателния срок той е лишен от право да заема държавна и обществена длъжност. Въззивното наказателно производство бе образувано по протест на Прокуратурата, която поиска бившият кмет да изтърпи наказанието си ефективно, в затвора. На свой ред Кузив пледира за оправдателна присъда, а Община Девня поиска от Окръжния съд да уважи първоначално предявения граждански иск срещу Кузев в размер на близо 80 хил. лева. Съдебният състав не уважава исканията на нито една от страните и потвърди напълно наложеното от Девненския районен съд наказание. Атанас Кузев бе подведен под отговорност за това, че в периода от 2009 до 2015 г., като действащ кмет на общината, е присвоил гориво и други продукти в големи размери. Зарежданото с картата на Кузев дизелово гориво значително надвишавало разхода на служебния му автомобил \"Волво“, като с нея са зареждани и големи количества бензин, купувани са скъпи алкохолни напитки, цигари и редица артикули в различни бензиностанции в страната. Съдът прие, че Кузев е ощетил местния бюджет с близо 40 хил. лева, които той ще трябва да възстанови на Община Девня.", "date": "2019.12.12", "title": "Условна присъда за бившия кмет на Девня"}
{"url": "https://www.24chasa.bg/novini/article/7967933", "text": "300 лева такса за консултация как пациент да не пада от леглото. Това е едно от най-абсурдните искания за доплащане към здравно осигурени пациенти в столична болница. Близо до абсурда са и таксите за нормални и дори задължителни изследвания като взимане на проби за поносимост към даден антибиотик и дори справка за точен час на раждане. За част от тях съобщиха във вторник от Асоциацията на дружествата за доброволно здравно застраховане. Други станаха видни, след като здравният министър Кирил Ананиев задължи всички болници да публикуват ценоразписи за всички услуги, които предлагат, и те да се достъпни на сайтовете на лечебното заведение и на здравното министерство. Трети пък са установени при проверки на агенция “Медицински надзор” след сигнали на пациенти. Именно агенцията неотдавна установява, че в платен пакет на голяма частна болница се предлага консултантска услуга срещу 300 лв. как пациентът да не пада от болничното легло по време на престоя си. и безопасността на пациента, за което тя получава и заплащане по клинична пътека, коментира пред “24 часа” Емил Велчовски, директор на дирекция “Контрол на медицинските дейности и осигуряване на качеството” в “Медицински надзор”. На болницата вече е съставен акт. В една проверка “Медицински надзор” е направил 406 акта на лечебно заведение за пакет услуги Проблемът не е нов, но в последната година е все по-често дискутиран. Основната причина е, че в нито една разпоредба и закон не е разписано точно какво се покрива със здравните вноски и какво пациентите трябва да доплащат. За ясни правила в тази посока настояват и частните фондове, които трябва да поемат плащанията на своите клиенти. Сред по-фрапантните примери, които те дават, са: такса 7 лв. за мерене на кръвно, калкулиране на 892 лв. за “час операционна зала” в най-голямата частна болница у нас “Аджибадем Сити Клиник Болница Токуда”. В столичната Университетска болница “Св. Екатерина” а масово цената не надхвърля 100 лв. В плевенска болница пък освен 150 лв. за преглед на онкоболна пациентка ѝ взели и административна такса от 50 лв. за “медицински индикации за спешност”, без да е ясно какво означава това. При друг пациент при едно и също пролежаване в болница имало два избора на екип на един и същи лекар. В последно време болниците стават все по-креативни в измисляне на нови такси. Такава например е таксата за справка за точен час на раждане в най-голямата АГ болница у нас - “Майчин дом”. Тя е 20 лв. става ясно от публикувания на сайта на МЗ ценоразпис на болницата. Там документът за припознаване на дете е с цена 40 лв., докато в болница “Св. Георги” в Пловдив е 10 лева. В “Софиямед” таксуват и превоза с линейка, който е 2 лв. на километър, а в “Д-р Щерев” - проба за поносимост на антибиотик е 20 лв. В болница “Св. Иван Рилски” има такса “координатор медицински услуги”, която е в размер на 200 лв. В частната болница “Пулс” в Благоевград за Раждането е една от услугите, която, въпреки че се покрива от здравната каса, винаги има доплащане. Обикновено то е в размер на 900 лв., но на места минава 2000 лв. Най-скъпо се оказва раждането в болница “Софиямед”, където бъдещите родители трябва да заделят 2700 лв., пише в ценоразписа. В него обаче има и обявена цена и на друга услуга - пакет нормално/оперативно раждане, която е 1700 лв. 2200 лева пък трябва да подготвят жените, които искат да раждат в болница “Надежда”. За сравнение раждането в “Майчин дом” и “Шейново” е 800 лв. Изборът на екип и лекар е друга такса, която често фигурира в разплащателните на пациентите. Там сумите обаче са с фиксиран таван от съответно 900 и 500 лв. 4,80 лв. плаща средностатистическият българин за 1 ден престой в болница. В частните болници в столицата обаче 1 леглоден е с доста солидни цени. В “Д-р Щерев” например се плаща Болницата предлага и различни пакети “Комфорт”, включващи самостоятелен сестрински пост, меню за хранене по избор, съобразено със съответния лечебно-диетичен режим. Те варират от 740 лв. до 1490 лв. Самото раждане пък е 1965 лв. В УМБАЛ “Царица Йоанна - ИСУЛ” ВИП стая с едно легло е 80 лева на ден. Същата е цената на ден и в столичната УМБАЛ “Св. Иван Рилски”. Лекари разказват, че освен по-комфортен престой в болницата напоследък за по-тежко болни се търсят персонални грижи от медицински сестри и санитари. Затова вече се предлагат такива услуги. Индивидуален пост от медицинска сестра на денонощие в държавните болници в Благоевград и Сандански е 50 лв., докато в частната болница в Благоевград е 150 лв. Индивидуален пост от медсестра във ВМА пък струва 5 лв. на час, а на санитар - 3 лв. на час. Там имат и други такси, които са за административно обслужване - изготвяне на статистическо извлечение върху определен обем от изследване струва 243 лв., на етапна епикриза е 10 лева. Особено впечатление правят таксите битово обслужване в болница “Аджибадем Сити Клиник Болница Токуда”. Те са разделени според времето на престой и са с цени от и стигат 120 лв. на ден при престой над 3 дни. Таксите включват постоянен достъп до интернет и телевизия, подобрени битови условия - климатизация, хигиенни материали, дезинфекция, еднократно облекло и постелъчни материали по време на хоспитализация, такса пералня и стерилизация на болнично бельо, такса охрана и сигурност, разархивиране, подбор и комплектоване за фотокопиране и/или принтиране на документация. 3300 лв. плащат пациентите в УМБАЛ “Св. Иван Рилски” в София за избор на екип при изключително сложна операция. Ако интервенцията е от средна сложност, се калкулират 2300 лв., за по-елементарна - 1500 лв. Това са официалните цени на елитното здравно заведение. Имам възможности и платих най-високата цена за екип от неврохирурзи и не съжалявам. Сега баща ми е жив и здрав. Който няма пари, тук също ще получи добра помощ, но за мен екипът беше важен, казва Стефан К. от Бургас. В други софийски университетски болници няма такива шокиращи цени. Там се спазва изискването изборът на лекар да не надвишава 500 лв. , а изборът на екип - 900. Кореспондентите на “24 часа” направиха проверка в болниците на по-големите областни градове какви екстри се плащат в тях.    В държавните университетски и многопрофилни болници лечението на осигурените пациенти се поема изцяло от здравната каса по клинични пътеки. Хората плащат само потребителска такса от 4,80 лв. на ден. При някои операции пациентите плащат консумативите и имплантите, ако те не се поемат от здравната каса, но те са различни за отделните клиники и лечебни заведения и са на видно място в сайтовете им. Повечето болници не са обявили необичайни платени услуги - само най-неотложните.  ЙОАНА РУСЕВА - Проверките от началото на 2019 г. са 942. Те включват нарушения на икономическите права, т.е. имат финансов характер, нарушения при диагностично-лечебния процес, при доставка на медицински изделия и т.н. Основно подадените към нас сигнали от пациенти, обществени организации и други юридически лица касаят извършени плащания, които не са нормативно предвидени, не са поискани или не са предоставени в необходимия обем и качество, който предварително е бил заявен, че ще бъде получен. Проверките, които сме направили в тази посока, са 44 в 37 болници, от които сме установили 460 нарушения. Ние разделяме тези нарушения в няколко посоки - едните са свързани със заявена и заплатена услуга, която не е предоставена, другите нарушения са, когато няма заявяване на услуга, но има предявено плащане от страна на болницата, и третото възможно нарушение е, когато на пациента му се предявява заплащане за услуги, които не са нормативно предвидени. - Т.нар. измервания на рисковете при постъпването на пациента са услуга, която често се предявява на пациентите и те я заплащат, без по никакъв начин да бъде удостоверено, че са я получили. Какво съдържа тя, кога се налага да се прилага, не е ясно, а и в крайна сметка, когато нещо се налага да се прави в рамките на диагностично-лечебния процес на даден прациент, това услуга ли е, или елемент на диагностично-лечебния процес?  Другото, което най-често се случва, е при постъпване за лечение пациентът да подпише декларация, с която го информират, че ще получи храна, добро облужване, стая, телевизия и интернет, като трябва да плати 1200 лв. Това е много голямо нарушение, защото това са услуги, които пациентът трябва сам да поиска, а не да бъде задължен да ги ползва и заплати. Законът е предвидил тези услуги да бъдат поискани, а не да се декларира, че ще бъдат ползвани. За целта пациентът трябва да подаде заявление за допълнително поискана услуга, след като се запознае с ценоразписа и вземе решение дали ще я ползва, или не. По същия начин стоят нещата и с избора на лекар и екип - една от услугите, с която масово болниците спекулират. Законът предвижда пациентът да получи служебно назначен лекар и оператор, ако ще се извършва операция, и след като бъде уведомен кои са те, тогава може да направи своя информиран избор, запознавайки се със списъка на лекари в болницата, техните графици и цената на услугата. - Поне 2-3 болници в София и доста повече на територията на страната. Всички те прилагат практики, които не са позволени от закона. - В 36 лечебни заведения са установени 54 такива нарушния, като в едно от тях те са 406. Предстои да връчим актовете на последното.", "date": "2019.12.12", "title": "Болница иска 300 лева от пациент за консултация как да не пада от леглото"}
{"url": "https://www.24chasa.bg/novini/article/7969893", "text": "Двайсет и шест цивилни са станали жертва на конфликта в Донбас през 2019 г., съобщи ръководителката на Мисията на ООН по правата на човека в Украйна Матилда Богнер, цитирана от ТАСС. Загиналите от началото на годината до 15 ноември мирни жители са 26, а ранените - 130 , каза Богнер, предаде БТА. Тя допълни, че от избухването на конфликта в средата на април 2014 г. досега са убити най-малко 3344 цивилни.", "date": "2019.12.12", "title": "ООН: 26 цивилни са убити в конфликта в Донбас през 2019 г."}
{"url": "https://www.24chasa.bg/novini/article/7969912", "text": "Едностранните действия и протекционизмът на САЩ парализираха Апелативния орган (АО) на Световната търговска организация, съобщава  . Това се счита за най-тежкият удар над многостранната търговска система до този момент и означава, че световната търговия се завръща в епохата на хаоса, а щетите от него са непредвидими. Това също показва, че в реформата на СТО, членовете ѝ трябва да се противопоставят на протекционизма и едностранните действия на отделни държави и личности, се казва в днешния коментар на Радио Китай за чужбина. АО на СТО се възприема за „върховен съд\" на международната търговия и решенията му за търговските спорове имат юридическа сила. Статистика показва, че през изминалите 25 години от основаването на СТО, АО е разрешил близо 200 спора и изиграл ключова роля за функционирането на организацията. САЩ създадоха бариери за подбирането и назначаването на съдиите от Апелативния орган на СТО, което показва отново тяхната хегемонна логика, че „ако правилата са в тяхна полза, приемат ги, иначе ги отхвърлят\". Като най-голямата развиваща се държава и втората икономика в света, Китай защитава категорично свободната търговия и правилата на многостранната търговска система. Той е съгласен с необходимата реформа на СТО, но трябва да се запазят основните принципи за отвореността, толерантността и недискриминацията, с цел защитата на интересите на развиващите се икономики. Спирането на СТО ще навреди на глобалната икономика и интересите на всички икономики. Страните трябва да се обединят в борбата с протекционизма и едностранните действия и да внесат позитивна енергия в общото им развитие, коментира още Радио Китай за чужбина.", "date": "2019.12.12", "title": "Протекционизмът и едностранните действия застрашават СТО"}
{"url": "https://www.24chasa.bg/novini/article/7970008", "text": "Спецсъдът промени мярката за неотклонение на кмета на Несебър Николай Димитров от задържане под стража в парична гаранция в размер на 40 000 лева. Той бе задържан дни преди местния вот като част от група за купуване на гласове. Заедно с него в ареста попаднаха и още четирима. Преди месец Димитров бе конвоиран до Несебър, за да положи клетва. На местния вот той бе избран за четвърти път с повече от 8000 гласа. Димитров обаче няма да излезе веднага на свобода, защото прокуратурата е протестирала решението през апелативния спецсъд, който трябва също да се произнесе. Това ще стане идния четвъртък. Освен на кмета парична гаранция в размер на 20 000 лева е наложена и на Петър Тодоров, който бе задържан заедно с него.", "date": "2019.12.12", "title": "Спецсъдът пуска кмета на Несебър срещу 40 000 гаранция, прокуратурата протестира"}
{"url": "https://www.24chasa.bg/novini/article/7970034", "text": "\"Рядък\" бюст на статуя на фараона Рамзес Втори беше открит в близост до Гиза, южно от Кайро, съобщиха Франс прес и ДПА, позовавайки на Върховния египетски съвет по антиките. Статуята представлява първият намерен бюст от розов гранит на Рамзес Втори, включващ символа \"ка\", се посочва в изявлението на ведомството, окачествило находката като \"рядка\". В Древния Египет \"ка\" е символ на единство от енергии, съживяващи хора и богове. Бюстът с височина 105 сантиметра и широчина 55 сантиметра е открит при разкопки на частен терен в селището Мит Рахина в мухафаза (провинция) Гиза. Директорът на Върховния египетски съвет по антиките Мустафа Вазири окачествява находката като едно от най-редките археологически открития. \"Това е първата статуя за \"ка\", изработена от гранит. Единствената друга подобна находка е от дърво\", обяснява Вазири.", "date": "2019.12.12", "title": "Гранитен бюст на Рамзес Втори беше открит в в Египет"}
{"url": "https://www.24chasa.bg/novini/article/7970035", "text": "Върховният административен съд потвърди решение на Административен съд София град и окончателно отказа регистрация в ГРАО на брак между две жени, сключен във Великобритания, съобщиха от пресцентъра на съда. Първоначално кметът на район \"Люлин\" е отказал актуализиране на семейно положение в личен картон. След това Административния съд отхвърля жалбата срещу този отказ. Сега тричленен състав на ВАС е потвърдил решението на долната инстанция. От съда посочват, че съгласно българския закон еднаквият пол на лицата, желаещи да сключат брак е пречка за сключване на брак. Както Конституцията на Република България така и Семейният кодекс установяват като задължително условие за сключване на граждански брак разнополовост на съпрузите. И допълват, че макар и този брак да е допустим от законите на държавата, в която е сключен, той не поражда правни последици в България, от което следва, че няма как да бъде признат и регистриран. Според върховните магистрати няма нарушение на разпоредбите от Хартата на основните права на ЕС, тъй като правото на встъпване в брак е гарантирано в съответствие с националните закони, които регулират упражняването на това право. Като цитират Съда на Европейската общност, според който поради невъзможността да бъде постигнато съгласие между държавите членки относно еднополовите бракове, партньорите в тези съюзи не могат да имат правата на семейни членове за целите на свободното движение на работници по смисъла на европейското право. От ВАС отбелязват, че това дело, както и други две със същия характер, се различават от делото, по което през юли тази година съдът потвърди правото на еднополова двойка да пребивава на територията на България. Решение не касае еднополовите бракове, а се отнася до правото на граждани на ЕС да пребивават законно и продължително в друга страна-член на съюза.", "date": "2019.12.12", "title": "ВАС отказа регистрация на брак на еднополова двойка, сключен във Великобритания"}
{"url": "https://www.24chasa.bg/novini/article/7970040", "text": "Турция днес изпрати за одобрение в ООН споразумението с Либия за разграничаване на морските пространства, съобщи турски дипломатически източник, цитиран от Ройтерс. Споразумението е било изпратено за одобрение в ООН въпреки възраженията на Гърция, че то нарушава международното право, отбелязва агенцията, предава БТА. През ноември турският президент Реджеп Тайип Ердоган и ръководителят на правителството на националното съгласие на Либия Файез ал Сарадж подписаха споразумението за разграничаване на морските пространства и споразумение за сътрудничество в сферата на сигурността. Миналата седмица Гърция изгони либийския посланик заради споразумението за морските зони. Тази седмица Гърция внесе възражения в ООН заради въпросното споразумение.", "date": "2019.12.12", "title": "Турция иска одобрение от ООН за споразумението с Либия за морските зони"}
{"url": "https://www.24chasa.bg/novini/article/7970032", "text": "Компаниите от Групата ЧЕЗ в България - ЧЕЗ Електро България и ЧЕЗ Разпределение България, получиха за четвърти път наградите True Leaders за лидери в енергийния сектор и за прилагане на добри бизнес практики. Отличията се присъждат от ICAP България на компании, които отговарят едновременно на няколко измерими и обективни критерии: да са сред 300-те най-печеливши компании по EBITDA за 2018 г., да са увеличили броя на своя персонал спрямо предходната година, да имат висока кредитна оценка и да са лидери в своя сектор. Призовете бяха връчени на официална церемония на 11 декември 2019 г. в София. „Отличието е чест за нас и изказваме благодарност на всички наши партньори и служители, без които този успех нямаше да бъде възможен. Този приз ни мотивира още повече да продължим да работим, за да запазим лидерските си позиции на енергийния пазар, в който конкуренцията е сериозна, особено в сферата на продажбите на електроенергия“, каза Зорница Йорданова, директор „Продукти и покупка на електроенергия“ в „ЧЕЗ Електро България“ АД, при получаване на наградата. „Възприемаме факта, че сме една от най-големите компании в България по-скоро като ангажимент да отговорим на високите очаквания, каквито съществуват към всеки секторен лидер. Да сме носители за четвърти път на отличието показва, че то не е плод на еднократни усилия, а на устойчива дългосрочна политика. Не спираме да работим и да инвестираме“, отбеляза при получаването на приза Виктор Станчев, главен оперативен директор на „ЧЕЗ Разпределение България“ АД. ICAP Bulgaria е част от ICAP Group - най-голямата Група за бизнес информационни услуги в Югоизточна Европа и една от малкото компании, одобрени от Европейската служба по ценни книжа и борси – ESMA, като „Агенция за кредитен рейтинг“ и за седма поредна година отличава водещите компании в България с наградите True Leaders.", "date": "2019.12.12", "title": "ЧЕЗ Електро и ЧЕЗ Разпределение с поредно високо отличие за лидери в сектора"}
{"url": "https://www.24chasa.bg/novini/article/7970043", "text": "Македонската полиция арестува 41-годишен жител на скопското село Зелениково, в чийто товарен автомобил при полицейска проверка бяха намерени 30 нелегални мигранти, 29 от Афганистан и един от Пакистан, съобщава вестник \"Нова Македония\". Мигрантите са изпратени в Приемен център за чужденци за по-нататъшна процедура. Шофьорът, както се оказа, е бил издирван за изтърпяване на присъда затвор за неразрешено производство и разпространение на наркотици, психотропни вещества и прекурсори, предаде БТА. Той е предаден на полицията в Струмица за по-нататъшна процедура.", "date": "2019.12.12", "title": "Откриха 30 мигранти в камион в Северна Македония"}
{"url": "https://www.24chasa.bg/novini/article/7970038", "text": "Лидерът на Сръбската радикална партия Воислав Шешел попита днес премиера Ана Бърнабич защо още не е реагирала по повод на инициативата на радикалите в Сърбия да издадат събрани съчинения на нобелиста Петер Хандке, предаде Танюг. На заседание на парламента, на което премиерът отговаряше на въпроси на депутатите, Шешел каза, че сега е моментът да се изрази благодарност на австрийския писател, известен с подкрепата си за сърбите. Той посъветва правителството, ако няма пари, да вземе от бюджетния резерв и да ангажира държавните издателски къщи и най-добрите преводачи от немски език, за да може в срок от два до три месеца произведенията на Хандке да се подготвят за печат. Шешел смята, че правителството трябва да дари събраните съчинения на Хандке на всички библиотеки и всички основни и средни училища, а в книжарниците книгите му да бъдат продавани на изгодни цени. \"Така Сърбия ще изкаже благодарността си и ще покаже, че не забравя помощта на хората, които в най-тежките дни са имали смелостта да кажат, че сърбите не са престъпници и виновници за войните, а жертви на западната пропаганда\", каза Шешел, цитиран от БТА. Хандке е известен с изявленията си, че Сърбия е била жертва на войните в бивша Югославия, с отричането на геноцида в Сребреница и близките връзки със Слободан Милошевич. Неговото удостояване с тазгодишната Нобелова награда за литература предизвика остри критики от различни държави, организации и интелектуалци в цял свят.", "date": "2019.12.12", "title": "Сръбските радикали предлагат да се отпечатат съчинения на Петер Хандке"}
{"url": "https://www.24chasa.bg/novini/article/7970188", "text": "Двама шофьори са задържани в област Добрич заради шофиране след употреба на алкохол – съобщават от Областната дирекция на МВР. Около 14,40 ч. на 11 декември, в рамките на специализирана полицейска операция, по главен път I-9 в района на село Раковски е спрян за проверка микробус „Форд”, управляван от 49-годишен мъж от град Генерал Тошево. При извършената проверка за употреба на алкохол с техническо средство, цифровата индикация отчита наличието на 1,73 промила в издишания от водача въздух. Той е задържан за 24 часа. Около 22 ч.а в град Тервел е спрян за проверка лек автомобил „Фолксваген” с добричка регистрация, управляван от 36-годишен мъж. При извършената проверка за употреба на алкохол, дрегерът отчита наличието на 1,73 промила в издишания от водача въздух. Задържан е за 24 часа.", "date": "2019.12.12", "title": "Задържаха двама пияни шофьори в Добричко"}
{"url": "https://www.24chasa.bg/novini/article/7970142", "text": "Деца на загинали и пострадали при изпълнение на служебните си задължения полицаи получиха по традиция подаръчни ваучери от Технополис и Практикер, като част от ежегодната съвместна благотворителна инициатива на Министерство на вътрешните работи и Видеолукс Холдинг, собственик на двете вериги магазини. В навечерието на коледните празници 94 деца от цялата страна ще получат от Технополис, Практикер и партньори ваучери на стойност 850 лв. Днес, по време на официална церемония в уютната обстановка на столичен ресторант, 56 деца получиха своите подаръци от министъра на вътрешните работи Младен Маринов и председателя на съвета на директорите на Видеолукс Холдинг - Тодор Белчев. Другите 38 подаръка ще бъдат изпратени в следващите няколко дни до всички останали деца на загинали полицаи в страната. „ “,   каза г-н Белчев на церемонията. Инициативата е продължение на дългогодишно партньорство между МВР и Технополис за подкрепа на пострадалите семейства на служители от системата на МВР. През 2014 г., след придобиването й от Видеолукс Холдинг, веригата хипермаркети Практикер се присъедини към благотворителната кампания. И тази година в кампанията се включиха много партньори на Технополис и Практикер, с чиято помощ са осигурени средствата за подпомагане на пострадалите семейства. В дарителската акция участват: Интер Керамик, Сони България, Бултекс 99, Макена, Филипс България, Теси, Елдоминвест, Би Джи Ар Груп, Майстор Шулц, Груп СЕБ България, Аквасто, Декотекс, Фактор, Айнхел България, Дюра-тайлс, Тедан, Панасоник, Електролукс, Дженерал Дистрибюшън, Импас 56, Недев, Тони Бад, Либхер Хаусгерете Марица, Василиас Интернешънъл, Марио 10 Трейд, Микросис КО, Ташев Галвинг, Маран 2000, Аквафор Дистрибюшън, Витумбилд, Вокс Профиле България, И Ен Джи Трейд, Новита Прим, Сапир България, Стиди, К2 подови настилки, Генковски, Фомус, Ресто 5, Арт Флейм, АССА АБЛОЙ Опънинг Солюшънс България, Елкотех-Синхрон, Арон България, Прометей, Висота, В и Р Акация, Логос Трейд, Инфотел 2000, АТГ, Нитек, Тека България, Сингер България, Медиа Трейд, Моби, Анна 2003, Вива, Топлотрейд, Автомания, Агива, Пи Би Ди Европа, Електро Стил, МДМЛ, Енигма Фойерверк, Аибо, Олимп Предпазни Екипировки, Мак М.И А.Каленови, Конкурент и Профила БГ.", "date": "2019.12.12", "title": "Деветдесет и четири деца на загинали и пострадали полицаи ще получат подаръци от Технополис и Практикер"}
{"url": "https://www.24chasa.bg/novini/article/7970747", "text": "57-годишен варненец загина при катастрофа край гробищния парк в село Тополи. Виновният шофьор бил пиян зад волана. Инцидентът станал около 12:45 ч. 61-годишният водач на микробус \"Фолксваген\", по време на движение, губи контрол над возилото, напуска пътното платно и блъска \"Ситроен\". Вследствие на инцидента 57-годишният водач на втория автомобил е пострадал сериозно, като по-късно, в болнично заведение, мъжът е починал. Изясняват се причините и обстоятелствата около инцидента. При направените на място проверки е установено, че 61-годишният водач на \"Фолксваген\"-а е управлявал МПС след употреба на алкохол над 1,2 промила в издишания въздух. По случая е образувано досъдебно производство.", "date": "2019.12.12", "title": "Пиян шофьор уби мъж при катастрофа във Варненско"}
{"url": "https://www.24chasa.bg/novini/article/7970758", "text": "Вчера получихме информация, че в Националната художествена академия (НХА) са използвани средства за заплати, за да се разплащат капиталови разходи. Имахме и сигнал за неизплащането на стипендии в НХА, като са изразходвани средства за капиталови разходи, каза пред журналисти министърът на образованието и науката Красимир Вълчев, цитиран от БТА, по повод протеста в НХА. Той уточни, че от вчера МОН има сигнал и за средствата за заплати в НХА, който ще бъде проверен. Ще констатираме, че има нецелево разходване на разходите, но отговорността е на ректора, заяви министър Вълчев. \"Не можем допълнително да ги подпомогнем, защото финансираме висшите училища по формула и не можем да нарушим законовата формула\", коментира той. Попитан дали в НХА ще си получат заплатите, министър Красимир Вълчев отговори, че \"те са си избрали ректора и да го питат него дали ще си получат заплатите\". Аз може би ще мога да кажа до началото на следващата седмица ще се получат ли заплатите в НХА, след като направим проверка. Доколкото разбирам в момента, по-скоро няма да си получат пълния обем от възнагражденията, каза образователният министър. Той заяви, че Законът за висшето образование регламентира крайна форма на академично самоуправление, в това число и финансова, и ректорът е този, който изцяло и самостоятелно се разпорежда с бюджета. \"В НХА трябва да си правят сметката, трябва да държат отговорни ректора, защото те са го избирали, ние не сме го избирали. Дори и да искаме в момента да им помогнем, не можем, защото висшите училища ги финансираме по формула и това би било нарушение на формулата и на закона\", отбеляза отново министърът. В НХА трябва да намерят изход от ситуацията, за нас това поставя въпроси, които отдавна сме си ги поставяли - дали автономията в този й вид е съпроводена с достатъчно отговорност, каза министър Вълчев. \"Говорихме вече с ректора, лошото е, че те се свързват с нас, само като имат проблеми. Предварително не питат, когато правят щуротии и глупости, не се свързват с нас, свързват се, когато има проблем. Ректорът ни каза, че счетоводителката го е подвела и са платили за новата сграда, без да си направят сметка\", коментира министър Вълчев. Той каза, че най-вероятно работещите в НХА няма да могат да си вземат пълните заплати. Министър Красимир Вълчев коментира темата за НХА в Националния институт по метеорология и хидрология. Преподаватели и студенти от НХА се събраха днес на мълчалив протест в двора на учебното заведение с искане на средства за заплати за последния месец, за консумативи, както и за плащане на сметките за ток и вода. Демонстрантите заявиха, че има информационно затъмнение къде са изчезнали средствата на Академията, като според тях парите са изразходвани неправилно. Проблемът е, че няма пари в Националната художествена академия. Никой не може да ни даде отговор до този момент къде са парите, какво е станало със заплатите на преподаватели, служители работници и докторанти. Има една дупка, която е изпразнила всичките пари до края на годината, каза председателят на университетските синдикати ФУНИС в НХА доц. Цветан Стоянов, цитиран от БНР.", "date": "2019.12.12", "title": "В художествената академия няма заплати - дали парите за капиталови разходи"}
{"url": "https://www.24chasa.bg/novini/article/7970599", "text": "„Тази награда е доказателство за успеха на нашия бизнес модел и за доверието и оценката на нашите клиенти. Щастливи сме, че за по-малко от десет години успяхме да постигнем наистина добри резултати в България и да получим десетки отличия. Съвсем отговорно мога да кажа, че зад всяка награда и всяко постижение на компанията стоят нашите служители - близо 3000 души, които със своята ангажираност, професионализъм и отдаденост ежедневно допринасят за нашия успех и превръщат Lidl в една от най-обичаните и предпочитани вериги“, заяви Милена Драгийска, главен изпълнителен директор на Лидл България. За 7-ма поредна година ICAP Bulgaria отличава водещите компании в България. Организацията е част от ICAP Group - най-голямата Група за бизнес информационни и бизнес услуги в Югоизточна Европа.", "date": "2019.12.12", "title": "Лидл България получи отличието True Leader в годишната класация на ICAP България"}
{"url": "https://www.24chasa.bg/novini/article/7970777", "text": "bTV Media Group получи отличието на тазгодишната инициатива True Leaders за водеща компания сред медиите. На 11 декември ICAP България награди компаниите, които са лидери в своя сектор от икономиката за 2018 година по показателите рентабилност, разширяване на екипа, кредитоспособност и водеща позиция на пазара. Отличените компании са определени на базата на едновременно измерими и обективни критерии според официално публикувани данни, без комисия или процедура на гласуване. За седма поредна година ICAP Bulgaria, част от ICAP – най-голямата група за бизнес информационни услуги в Югоизточна Европа и една от малкото компании, одобрени от Европейската служба по ценни книжа и борси (ESMA) като \"Агенция за кредитен рейтинг\", отдаде признание на положителните бизнес практики чрез наградите True Leaders. Наградените компании са сред 300-те най–печеливши компании по EBITDA за 2018, увеличили са своя персонал спрямо предходната година, имат висока кредитна оценка и са лидер в своя сектор.", "date": "2019.12.12", "title": "bTV Media Group с награда от бизнес инициативата True Leaders"}
{"url": "https://www.24chasa.bg/novini/article/7970753", "text": "Българката Кристалина Георгиева е на 15-о място в класацията на \"Форбс\" за стоте най-влиятелни жени през 2019 г.. Начело на класацията за 9-а поредна година е канцлерът на Германия Ангела Меркел, следвана от председателя на Европейската централна банка Кристин Лагард, говорителя на Камарата на представителите в САЩ Нанси Пелоси и новия председател на Европейската комисия Урсула фон дер Лайен. Във визитката на Кристалина Георгиева е описано, че тя е български икономист и бивш изпълнителен директор на Световната банка, а от октомври тази година е управляващ директор на Международния валутен фонд. Преди това Георгиева беше временно председател на Световната банка и отговаряше за усилията на организациите да преодолеят крайната бедност до 2030 г. Сред основните й акценти са климатичната криза и връзката й с финансовата стабилност, както и нарастващите нива на дълг в Африка. Меркел е отличена заради борбата ѝ срещу антиимигрантските настроения в Европа, а Пелоси е възприемана като основен вдъхновител на процедурата по импийчмънт срещу американския президент Доналд Тръмп. На 20-о място в класацията е американската телевизионна водеща Опра Уинфри, а на 40-о британската кралица Елизабет II. Министър-председателят на Сърбия Ана Бърнабич е поставена на 88-о място в списъка и е обявена като „първия явен гей министър-председател в традиционно консервативна Сърбия”. Последно място заема младата екоактивистка Грета Тунберг.", "date": "2019.12.12", "title": "Кристалина Георгиева - №15 сред 100-те най-влиятелни жени на \"Форбс\""}
{"url": "https://www.24chasa.bg/novini/article/7970804", "text": "Френският министър за Европа и външните работи Жан-Ив Льо Дриан твърди, че действията на Русия представляват заплаха за страните от НАТО, предава TACC. \"Съвсем очевидно е, че Русия представлява заплаха за НАТО. Отбелязваме това, по-специално в областта на киберсигурността. Русия може да представлява опасност и за съседните й страни, както се вижда от украинската криза\", каза френският министър, говорейки в Сената (горната Камарата на парламента на Франция) по време на изслушване на тема „Ролята на НАТО, мястото на Франция в Алианса“, цитиран от ", "date": "2019.12.12", "title": "Франция: Русия е заплаха за киберсигурността на НАТО"}
{"url": "https://www.24chasa.bg/novini/article/7970857", "text": "Премиерът на Северна Македония Зоран Заев каза, че очаква България да разгледа въпроса и да признае македонския език, предава скопската медия A1 On. Тази позиция идва след като Българската академия на науките заяви, че македонската харта на езика, съдържа неправилни и неприемливи позиции, които вредят на отношенията между двете съседни страни. Хартата беше приета по-рано от Академията за наука и изкуство на Северна Македония. „В споразумението с България внимателно са записани двата народа въз основа на въпросите за идентичността, но е подписано на македонски и български език в съответствие с конституциите на държавите. Това ясно показва, че България не е наясно с признаването на нашия македонски език. Това е въпрос, който трябва да разрешим чрез прилагането на споразумението“, каза Заев, цитиран от  . Заев смята, че не може да скъса всички отношения с България, подчертавайки, че не е такъв политик. „Ако те са европейци, ако ние отстояваме европейската демокрация, ценности и права, нека да се заемем с този въпрос час по-скоро. Мога толкова бързо да кажа „свърши, дотук е всичко“, но не съм такъв политик. Това не е политиката, която водя. Чрез политиката на приятелството ще намерим решения. Но ние сме македонци, които говорят македонски. Със сигурност сме мултиетническа страна. Очаквам този въпрос да бъде решен от приятелска България (…) заедно с други въпроси“, добави Заев.", "date": "2019.12.12", "title": "Зоран Заев: Вярвам, че България ще признае македонския език"}
{"url": "https://www.24chasa.bg/novini/article/7970871", "text": "Стоянка Мутафова, една от най-възрастните актриси, изявяващи се на сцена, почина на 97 години, почете я със свой коментар и снимки Ройтерс. Мутафова, наричана още \"Кралицата на българската комедия\", излиза за първи път пред публика през 1945 г., когато тя играе прислужница в пиеса на Молиер, пише авторитетната агенция. Когато е на 94 години, през 2016 г., прави мащабно турне в театрални зали в САЩ и Европа. Тя не спираше с изявите си до последно, а за изключителната си кариера тя е получила множество награди и отличия, пише още Ройтерс. \"Отиде си един изключителен мил и добър човек. Тя винаги ще бъде от символите на българския театър\", заяви премиерът Бойко Борисов. Стоянка Мутафова е най-възрастната активно играеща актриса след починалия през 2016 г. руски актьор Владимир Зелдин, който се е качвал на сцената до 101-годишната си възраст. \"Никога не съжалих, че станах актриса. Ако бях на 20 отново, пак щях да стана актриса\", заявява Мутафова в интервю пред агенцията преди 2 години. Мутафова е родена е на 2 февруари 1922 г. в София. Дъщеря е на известния писател и драматург Константин Мутафов, който искал тя да стане археолог и да учи във Флоренция, Италия. Изпълнявайки неговото желание, Стоянка Мутафова завършва класическа филология в Софийския университет. Театърът обаче остава най-последователно преследваната цел в живота й. На 8 февруари 2012 г. излиза биографичната й книга \"Една фурия на 90\". Дъщеря й Мария Грубешлиева е автор на две биографични книги за актрисата. Първата \"Стоянка Мутафова: Госпожа Стихийно бедствие\" е издадена през 2009 г., а втората - \"Добър вечер, столетие мое!\" - през 2017 г. През ноември 2016 г. Българският културен институт в Лондон, Великобритания, с подкрепата на министъра на културата Вежди Рашидов внася официално предложение в централата на \"Гинес\" за вписване на името на 94-годишната Стоянка Мутафова в Книгата на рекордите \"Гинес\" в категорията \"Най-възрастна активно играеща на сцената актриса\".", "date": "2019.12.12", "title": "Ройтерс за Стоянка Мутафова: Отиде си една от най-възрастните играещи актриси"}
{"url": "https://www.24chasa.bg/novini/article/7970944", "text": "4354 лева бяха събрани за по-малко от ден по време на благотворителен Коледен базар в щаба на Военноморските сили във Варна. Сумата ще бъде преведена по сметката на фондация „Деца на Българската армия” за подпомагане на деца на военнослужещи, загинали при изпълнение на служебния си дълг. Базарът бе организиран съвместно от командването и синдикалната организация. Военнослужещи и цивилни служители от формированията на флота в гарнизон Варна приготвиха и представиха за разпродажба различни кулинарни специалитети и ръчно изработени сувенири. Базарът беше открит от командира на Военноморските сили контраадмирал Кирил Михайлов. На призива за подкрепа на благотворителната инициатива се отзоваха областната администрация на област Варна, община Варна и Варненската и Великопреславска митрополия.", "date": "2019.12.12", "title": "Коледен базар събра 4354 лв. за деца на загинали военнослужещи"}
{"url": "https://www.24chasa.bg/novini/article/7970945", "text": "Българска агенция по безопасност на храните ще взема проби за лабораторно изпитване от всяка пратка с птиче месо и субпродукти с произход Полша, предназначени за България, съобщиха от БАБХ. Предприетите действия са във връзка със зачестилите нотификации в Системата за бързо съобщаване на храни и фуражи (RASFF) за наличие на салмонела в птиче месо с произход Полша. Птичето месо и субпродуктите ще бъдат поставени под забрана до получаване на резултата. При положителни резултати за наличие на салмонела, БАБХ ще предприема действия, съгласно действащото законодателство. Виналата седмица Агенцията предприе вземане на проби на пристигащите в страната ни пратки с птиче месо от един и същи полски производител, след получени няколко нотификации за заразено със салмонела охладено птиче месо. Към момента БАБХ проверява пратка замразено пилешко месо, замърсено със салмонела, след получен сигнал късно снощи по нотификация в RASFF, създадена от Италия, за птиче месо с произход Полша. Предприети са незабавни действия за установяване на проследяемостта на месото. Предстои да бъде извършена детайлна проверка. При откриване на налични количества от засегнатите партиди, те ще бъдат изтеглени от пазара и възбранени. В получената нотификация не се споменава полската фирма, за която до момента бяха издадени нотификации. След извършване на проверката, резултатите от нея ще бъдат оповестени.", "date": "2019.12.12", "title": "Агенцията по храните ще взема проби от всяка пратка с птиче месо от Полша"}
{"url": "https://www.24chasa.bg/novini/article/7970994", "text": "Окръжен съд – Русе отменил наложеното от Районните магистрати наказание пробация на 33-годишния многократно осъждан крадец – рецидивист А. Р. и му наложил лишаване от свобода за срок от пет месеца при първоначален общ режим. Случаят датира от 8 юли 2018 г., когато подсъдимият прибрал в раницата си различни стоки от магазин „Пацони“ на обща стойност 240,90 лв., минавайки през касите, без да ги заплати. Първоинстанционният съд е приел, че по делото са налице многобройни смекчаващи отговорността обстоятелства - самопризнание, проява на критично отношение, полагане на труд, провеждане на лечение за наркотична зависимост, поради което му е наложил наказание пробация. Прокурорът протестирал това наказание като занижено и явно несправедливо. След анализ на всички доказателства по делото, въззивният съд приема доводите на прокуратурата за основателни, отчитайки 14-те предходни осъждания за различния престъпления. Според окръжните магистрати, налаганите наказания, включително и престоя в затвора, не са мотивирали подсъдимия към спазването на законите, а районният съд е следвало да отчете освен това и големия брой отнети вещи и проявената комбинативност и упоритост. „Що се отнася до лечението на наркотична зависимост, ноторно известно е, че такова е възможно и обективно се прилага и в затвора.“ – се посочва в заключителните мотиви на въззивните съдии. Решението на Окръжен съд – Русе е окончателно и не подлежи на обжалване или протест.", "date": "2019.12.12", "title": "Рецидивист влиза за 5 месеца в затвора, вместо пробация"}
{"url": "https://www.24chasa.bg/novini/article/7971028", "text": "Президентът на САЩ Доналд Тръмп иронизира шведската природозащитничка Грета Тунберг, избрана за личност на годината от сп. \"Тайм\", предадоха световните агенции. \"Толкова нелепо\", написа в Туитър Тръмп, коментирайки избирането на 16-годишната активистка за борба с климатичните промени за личност на годината на американското издание. \"Грета трябва да работи по проблемите си с гнева, след това да отиде на добър старомоден филм с приятел(ка)! Отпусни се, Грета, отпусни се!\", посъветва я милиардерът републиканец, който изтегли САЩ от Парижкото споразумение за климата, цитиран от БТА. Шведската тийнейджърка стана символ на разрастващото се движение на млади активисти за климата, след като организира стачки на шведски ученици, които вдъхновиха подобни действия в около 100 града в целия свят. Това не е първият случай, когато президентът на САЩ реагира гневно, след като неговото влияние не е било признато. През 2015 г. той отправи нападки срещу германската канцлерка Ангела Меркел, обвинявайки я, че \"съсипва Германия\", след като тя беше избрана за личност на годината на сп. \"Тайм\", въпреки че и той беше номиниран, припомня АП.", "date": "2019.12.12", "title": "Тръмп иронизира Грета Тунберг"}
{"url": "https://www.24chasa.bg/novini/article/7971031", "text": "Журналистката от сръбския вестник \"Курир\" Лиляна Станишич бе брутално нападната и пребита в нощта срещу 5 декември, защото хората на съседната маса в ресторант, в който се намирала и тя, помислили, че ги снима, съобщава днес вестник \"Курир\". Полицията задържа и разпита тримата нападатели, които след разпита бяха пуснати да се защитават на свобода. По повод нападението \"Курир\" организира пресконференция, на която бяха съобщени подробности. \"Когато си тръгнах, ме спря един младеж, до него бяха две момичета. Те искаха да изтрия снимките, каквито нямам. Заплашваха ме, но не им позволих да вземат телефона ми. Тогава ме нападнаха физически. Ритнаха ме и брутално ме удариха по главата. Заплашиха децата ми и този страх никога няма да отмине\", разказа журналистката, цитирана от БТА. Отговорният редактор на \"Курир\" Райко Недич каза, че след подадения сигнал в полицията тримата са задържани и разпитани. Той добави, че няма да съобщи имената им, докато разследването не приключи. Лиляна Станишич е получила тежки наранявания на главата и гръбнака, каза Недич.", "date": "2019.12.12", "title": "Нападнаха и пребиха сръбска журналистка"}
{"url": "https://www.24chasa.bg/novini/article/7971057", "text": "77% от българите са на мнение, че е справедливо тежкотоварните камиони и автобусите да плащат по-високи такси от автомобилите. Изводите са от проучване, проведено от „Тренд“ в периода 30.11-06.12.2019 г., чрез пряко полустандартизирано интервю „лице в лице“ сред 1000 души на възраст над 18 години, съобщават от АПИ. Проучването е възложено от Агенция „Пътна инфраструктура” във връзка с въвеждането на тол системата. Висок дял - 72%, от анкетираните са чули за планираното въвеждане на ТОЛ системата. На въпроса „ТОЛ таксите са на база реално изминато разстояние от камиони и автобуси и зависят от теглото и екологичната категория на превозното средство, каквато е европейската практика. Няма бариери, а камери, които отчитат изминатия път. Вие лично одобрявате или не одобрявате най-общо тази система?“ се отчита висок дял на одобрение – 64%, а едва 12% са на противоположно мнение. Според 77% от анкетираните е справедливо тежкотоварните автомобили и автобуси да плащат по-високи такси от обикновените автомобили, а едва 9% посочват, че не е справедливо. 56% от българите са съгласни камионите с по-висока екологична категория, т. е. тези, които замърсяват по-малко, да плащат по-ниски тол такси. Според тях тази мярка ще доведе до подобряване на чистотата на въздуха, 26% посочват, че не са съгласни. Малко над половината българи (52%) са на мнение, че тази мярка ще насърчи превозвачите да обновят автопарка си, а 28% посочват, че не са съгласни. Висок е и делът на съгласните - 41%, че трябва да се забрани движението на камиони с по-ниска екокатегория, а 29% не са съгласни. Много висок дял от 76% посочват, че „Ако искаме и добра инфраструктура, и ниски данъци, справедливо е тежките камиони да плащат повече“. Едва 12% не споделят това мнение. Две трети от българите считат, че новата електронна система ще подобри събираемостта на глобите, а 18% са на противоположното мнение. Според 53% от анкетираните средствата събрани от тол системата трябва да отиват за изграждането на нови пътища и магистрали, и за поддържането на вече съществуващите. 26% от смятат, че те трябва да се влагат по-скоро за поддържането на вече съществуващите пътища и магистрали, а 10% са на мнение, че трябва да са за изграждането на нови пътища и магистрали. 31% посочват, че цените на стоките не би следвало да се увеличават, защото тол таксите са много малък разход в себестойността им, 22% са на мнение, че цените на стоките не би следвало да се увеличат, защото 34 000 км републикански и общински пътища остават напълно безплатни за камионите и автобусите. 21% са на мнение, че ако цените се повишат драстично, това ще е спекула, а не заради тол системата. На въпрос „Първоначалният обхват на платени пътища с ТОЛ такси за камионите беше 10 800 км, а сега Министерството на регионалното развитие и благоустройството предлага да е 6 050 км. Кое от следните твърдения е по-близо до вашето мнение?“, то 22% са на мнение, че правителството е направило големи отстъпки на превозвачите, за 22% от анкетираните превозвачите трябва да плащат за цялата републиканска пътна мрежа от 20 000 км, както леките коли. 25% са на мнение, че този първоначален обхват трябва да се увеличава постепенно до пълно покритие на цялата републиканска мрежа.", "date": "2019.12.12", "title": "За 77% е справедливо камиони и автобуси да плащат по-високи пътни такси"}
{"url": "https://www.24chasa.bg/novini/article/7971007", "text": "България и още няколко страни членки ще подадат съдебен иск пред Съда на Европа, ако Европарламентът приеме пакета \"Мобилност\" в този вид, в който е гласуван рано тази сутрин в рамките на триалога между ЕК, ЕФ и Съвета на ЕС. Това заяви транспортният министър Росен Желязков. Възнамеряваме да оспорим 3 от общо 4-те съгласувани точки: връщането на камионите на всеки 8 седмици в държавата по регистрация, връщането на водача на всеки 4 седмици и т.нар. хибриден модел за командировките. Няма да оспорим единствено забраната за ползване на 45-часовата седмична почивка на водача в кабината, тъй като това не е непропорционална и дискриминационна мярка, както другите 3, каза Желязков. Той обясни, че на 18 декември пакетът \"Мобилност\" предстои да се гласува в Съвета на ЕС и ако има квалифицирано мнозинство от поне 16 държави, ще отиде в Европарламента. \"Лично за мен е много интересно каква ще е в Европарламента позицията на зелените\", каза транспортният министър.", "date": "2019.12.12", "title": "България дава под съд пакета \"Мобилност\""}
{"url": "https://www.24chasa.bg/novini/article/7970628", "text": "В Окръжна прокуратура – Русе е образувано досъдебно производство за опит за контрабандно пренасяне през ГКПП „Дунав мост“ на високорисковото наркотично вещество хероин. Това съобщиха окръжният прокурор на Русе Георги Георгиев, Володя Петров – директор на ТД „Дунавска“ към Агенция „Митници“ и Пламен Петков – наблюдаващ прокурор. Около 14 часа в сряда, митническите служители по метода за анализ на риска отклонили за щателна митническа проверка изходящ лек автомобил „Фолксваген Туаран“ с българска регистрация, управляван от 35-годишен български гражданин от Търговище. При проверката били установени 71 пакета с наркотично вещество, укрити във фабрични кухини, разположени под предните седалки и покрити със специално изработени оловни капаци със заключващи механизми. Общото тегло на наркотика възлиза на 35, 877 кг., а стойността му е около 1 435 080 лева. Водачът на автомобила е задържан, а наркотичното вещество е иззето. Привлечен е в качеството на обвиняем за престъпление по чл. 242, ал. 4 от НК, за което се предвижда наказание лишаване от свобода от 15 до 20 години и глоба от 200 000 до 300 000 лева, като е възможно да се наложи и конфискация на имуществото. С постановление на Окръжна прокуратура – Русе е задържан под стража за срок до 72 часа. До момента той е осъждан общо три пъти за други престъпления. Разследването се извършва от разследващи митнически инспектори при ТД „Дунавска“ на Агенция – Митници, под наблюдението на Окръжна прокуратура – Русе. Това е вторият подобен случай. На 18 ноември стана ясно, че други 93,6 кг. хероин, разпределен в 184 пакета, са били задържани на ГКПП Дунав мост. В следствие анализ на риска и при щателна митническа проверка на служители от Главна дирекция „ Митническо разузнаване и разследване“ товарният автомобил е бил проверен и в двоен под на товарното помещение са открити 184 пакета с бежово прахообразно вещество, с общо тегло 93,6 кг, за които полеви наркотест е показал, че съдържат хероин.При щателната митническа проверка е заловен български камион, управляван от 56-годишен нашенец от Южна България, в който в установени тайници под товарното помещение, са били укрити 184 пакетчета с 93, 6 кг бежово прахообразно вещество наркотично вещество за милиони левове. При извършените тестове, то е дало реакция като хероин.", "date": "2019.12.12", "title": "Втора пратка хероин за над милион лева за месец заловиха в Русе (Обновена)"}
{"url": "https://www.24chasa.bg/novini/article/7971086", "text": "Евродепутатът Ангел Джамбазки е заловен да шофира пиян в Самоков на 7 декември, потвърдиха от МВР пред \"24 часа\". Той е спрян за проверка и е подложен на тест с дрегер, който отчел 1,5 промила алкохол в кръвта. Случаят е докладван в районната прокуратура. От държавното обвинение обаче не са образували наказателно дело срещу него, защото има имунитет. За алкохол в кръвта до 1,2 промила законът предвижда административно наказание  -  глоба. Ако е повече се води наказателно дело от общ характер, което предвижда затвор от 1 до 3 г.  Джамбазки е дал и кръвна проба, но резултатът от нея не е известен още.  ", "date": "2019.12.12", "title": "Ангел Джамбазки хванат да кара пиян. Евродепутатът: Срам, беше малкият дявол"}
{"url": "https://www.24chasa.bg/novini/article/7971079", "text": "Бившият турски премиер Ахмет Давутоглу, някогашен близък съюзник на президента Реджеп Тайип Ердоган, подаде днес официално молба за регистрация на нова партия, която може да подкопае подкрепата за президента и неговата Партия на справедливостта и развитието (ПСР), предадоха информационните агенции. Ахмет Давутоглу е подал в министерството на вътрешните работи молба за регистрация на \"Партия на бъдещето\", а на пресконференция утре бившият премиер ще представи подробности за принципите на новата формация и членовете основатели. Освен партията на Давутоглу в скоро време се очаква да бъде основана още една партия от бивш съюзник на Ердоган на фона на недоволство в управляващата ПСР от авторитарния стил на управление на президента. Али Бабаджан - бивш вицепремиер, външен министър и министър на икономиката, също обяви планове да учреди нова партия, предава БТА. Появата на политически формации, оглавени от бивши съюзници на Ердоган, превърнали се в негови съперници, идва в момент, в който турското правителство се бори с икономически спад и висока безработица. ПСР загуби контрола над Истанбул и Анкара на местните избори по-рано тази година, припомня АП. Двете нови партии, създадени от отцепници от ПСР, може да привлекат недоволните от управляващата партия гласоподаватели. Социологически проучвания, проведени преди създаването на партията на Давутоглу, показаха, че той събира 3,4 процента електорална подкрепа, докато Бабаджан получава близо осем на сто. В очевидна реакция на притеснение, Ердоган обвини миналата седмица Давутоглу, Бабаджан и други бивши съюзници, че са ощетили държавната Халкбанк чрез отпускането на заеми за създаване на университета Сехир в Истанбул, основан от Давутоглу. Давутоглу отвърна на удара, като призова парламента да започне разследване на имущественото състояние на Ердоган, членовете на семейството му и на други настоящи и минали високопоставени служители, включително на самия него. Ахмет Давутоглу напусна Партията на справедливостта и развитието през септември, няколко дни след като партията предприе процедура по изключването му заради нарушение на партийната дисциплина. Давутоглу бе публикувал преди това манифест, критикуващ икономическата политика на Ердоган и ограничаването на основни свободи, включително свободата на медиите, припомнят Ройтерс и АП. Шейсетгодишният политик бе външен министър на Турция в периода 2009 - 2014 г., а след това заемаше поста министър-председател до 2016 г., когато бе уволнен от Ердоган и заменен с Бинали Йълдъръм заради съпротивата му да подкрепи усилията на Ердоган за увеличаване на президентските правомощия. Турция премина към система на управление с широки президентски правомощия след референдум през 2017 г.", "date": "2019.12.12", "title": "Бившият турски премиер Ахмет Давутоглу\nоснова партия"}
{"url": "https://www.24chasa.bg/novini/article/7971257", "text": "Повод за радост е всяко подобряване на външните оценки на държавата и не съм съгласен с позицията на президента Радев, че ние трябва да се вглеждаме в собствените си пръсти на краката и да не разчитаме на външните оценки, които са максимално обективни и за които много държави полагат много усилия. Подобен тип съпоставки, които той направи вчера за различни теми, показват само едно – той е приел ролята на лидер на опозицията и, за съжаление, понякога вреди. Това заяви финансовият министър Владислав Горанов в предаването \"Лице в лице\" по Би Ти Ви. \"Той изрече преди време, че външните инвестиции в България спадали, което не е вярно. С подобно говорене, което основно цел е да отричаш всички добри постижения на правителството, ти влияеш на бизнес климата. Защото, ако представителят на най-сериозната институция, канонизиран от Конституцията като държавен глава, по цял ден хули собствената си държава и отрича нейните достижения, как да погледне един външен инвеститор на този процес или на тази оценка за съответната държава\", добави той. \"Изпълнителната власт има повече оперативна власт в държавата, но това е отредено от Конституцията и ако малкият политически опит на Радев не му дава покой и търси сравненията между себе си и един партиен лидер, който изпълни президентството с много повече съдържание, като Първанов, това безпокойство в неговите действия и оценки за ролята на правителството е не съвсем обективно. То да бъдеш лидер на опозицията, бидейки президент, също е вариант\", категоричен бе Горанов. \"Усилията, които влагаме в последните години за подобряване на качеството на средното образование и многото инвестиции, които правим в тази посока, са отговор на въпроса кога хората ще имат равни възможности да се включат на добро ниво на пазара на труда, защото хората се раждат различни по материален статус, но държавата е тази, която трябва да им даде шанс да придобият уменията да се включат в обществото и в икономиката на подходящото си място, така че те да имат удовлетвореност от живота си.\" \"Поднасянето на факти, извадени манипулативно от контекста, не прави чест на държавния глава, който трябва да има ролята на колектив. Ние сме голяма партия, която последните години спечели повечето избори – в този смисъл ние трябва да имаме самочувствието и трябва да дадем отговори с факти и не мисля, че трябва да даваме чак такова значение на позицията на президента. Ако Радев иска да достигне това, което постигна Първанов, първо, за съжаление, времената са други, и второ неговият политически опит е доста по-малък – от кабината на изтребителя до върховен главнокомандващ и държавен глава има космическо разстояние\", допълни Горанов. \"Ние няма да избираме надзорник на Гешев, ние сме предложили един законопроект, който следва логиката на Конституцията – наказателна отговорност може да се повдига и поддържа само от прокурор. Тепърва ще дебатираме в парламента този законопроект и това, което ние сме предложили\", заяви той.", "date": "2019.12.12", "title": "Горанов: С подобно говорене президентът Радев влияе на бизнес климата"}
{"url": "https://www.24chasa.bg/novini/article/7971432", "text": "Главният изпълнителен директор на \"Туитър\" Джак Дорси обяви, че компанията финансира нов екип по проучванията, който ще разработи \"отворен и децентрализиран стандарт за социална мрежа“, отчасти, за да адресира някои от текущите проблеми на платформата, пише CNBC. Идеалистичната дългосрочна визия е да направи различните социални мрежи подобни на имейл, така че потребителите да могат да се присъединяват към различни мрежи, но все пак да могат да комуникират помежду си, независимо коя използват. Споделени технически стандарти също така биха улеснили потребителите да поемат контрол върху това как тези мрежи им препоръчват съдържание, което ще отслаби тенденцията към водене на потребителите към всякакво съдържание в опит да ги задържи ангажирани, твърди Дорси. Освен това може да се улеснят социалните мрежи в налагането на рестрикции срещу речта на омразата и други злоупотреби, като им се помогне да споделят тежестта на по-ниска цена, съобщава  . Вече има социални мрежи, които оперират в децентрализирана рамка. Най-популярната от тях е Mastodon, социална мрежа с отворен код, която често е ползвана като алтернатива на Twitter. Основателят на \"Wolrd Wide Web\" Тим Бърнърс-Лий също започна няколко проекта за децентрализиран интернет. За разлика от тези проекти, които не успяха да добият популярност, \"Туитър\" вече има отдадена потребителска база от над 300 млн. души, което може да помогне на Дорси в опитите да прокара стандарта и да убеди други социални мрежи да дадат подкрепата си. И все пак изглежда малко вероятно \"Фейсбук\", която в момента доминира на пазара със своите над 2 млрд. потребители, да е готова да се откаже от контрола си заради външна коалиция. Говорител на Facebook не е отговорил веднага на запитванията за коментар по темата.", "date": "2019.12.12", "title": "Шефът на \"Туитър\" иска да промени социалните мрежи"}
{"url": "https://www.24chasa.bg/novini/article/7971437", "text": "Бившият боливийски президент Ево Моралес пристигна днес от Куба в Буенос Айрес и възнамерява да се установи в Аржентина, заяви аржентинският външен министър Фелипе Сола, цитиран от Франс прес, предаде БТА. Моралес ще остане в Аржентина \"в качеството си на търсещ убежище и ще получи статуса на бежанец\", каза Сола пред аржентинската телевизия Те Ен. Новият президент на Аржентина Алберто Фернандес заяви през ноември, че подкрепя идеята на Ево Моралес да бъде дадено убежище. Изоставен от полицията и армията, Моралес бе принуден на 10 ноември да подаде оставка от президентския пост след три седмици на демонстрации. Бившият боливийски лидер първоначално намери убежище в Мексико, предоставено му от президента Андрес Мануел Лопес Обрадор. Ево Моралес прецени, че в Аржентина ще се чувства по-спокоен, отколкото в Мексико, изтъкна Фелипе Сола.", "date": "2019.12.12", "title": "Бившият боливийски президент Ево Моралес пристигна в\nАржентина"}
{"url": "https://www.24chasa.bg/novini/article/7971377", "text": "Сноубордист, оцелял от страшната лавина, убила двама млади столичани в Пирин, отърва 500 лв. глоба. П. Н. е получил наказателното постановление от НП \"Пирин\" защото на 11 януари т.г. е карал сноуборд на територията на парка, извън маракираните ски писти и трасета по северозападния склон на връх Тодорка. Обжалвал е в съда в Разлог и магистратите отмениха наказанието му. Трагичният инцидент стана на 11 януари. Тогава петима сноубордисти излезли да се спускат извън пистите. След това не успели да се върнат заради дълбокия сняг над 1,5 метра. Около 12 ч паднала лавина и помела двама от сноубордистите. П. Н. и другите двама се отървали по чудо, защото се намирали на около 200 метра встрани. Тримата оцелели започнали да търсят затрупаните и подали сигнал за инцидента. След като пристигнали планинските спасители, тримата оцелели се спуснали със сноубордовете си до пътеката, водеща към хижа \"Вихрен\". Малко по-късно П. Н. бил видян от служител на Националния парк да носи сноуборда си. Заради това му бил съставен акт, че кара извън маркираните писти и трасета. В съда обаче се оказало, че разпоредбата на Плана за управление на НП \"Пирин\" съдържа забрана да се карат ски извън маркираните трасетата, но не и сноуборд. Освен това и не било категорично доказано точно в кой подотдел на парка се е спускал, защото служителите не са го видели лично да кара сноуборда си. Заради недоказаност на нарушението съдът в Разлог отмени глобата, като решението подлежи на обжалване.", "date": "2019.12.12", "title": "Сноубордист, оцелял от лавина, убила двама в Пирин, отърва 500 лв. глоба"}
{"url": "https://www.24chasa.bg/novini/article/7971105", "text": "Банско е домакин на започналата днес 23-та Международна научна конференция \"Знанието в практиката\" /KNOWLEDGE IN PRACTICE/, организирана от ИМП - Скопие и 47 съорганизатори - университети, факултети и институти. Участие в нея са регистрирали 320 учени, специалисти и студенти от балканските страни с интереси в туризма и новите технологии. В рамките на конференцията, в Посетителския информационен център се проведе работилница на тема \"Дигитален туристически маркетинг\", организирана от ИМП-Скопие, Лесотехнически университет София и Община Банско. Модератор беше един от най-добрите специалисти в областта на туризма в България, проф.д-р Красимира Станева. Тя очерта тенденциите в туризма и промените, които налагат в него развитието на новите технологии. Презентацията на проф. Станева провокира много въпроси. Отговори на някои от тях дадоха демонстрираните примери за дигитализация на обекти и услуги, подготвени от млади специалисти във високите технологии. Като домакин на събитието, секретарят на Община Банско, Иван Докторов приветства учените за избора на тема на конференцията и конкретно на работилницата, защото дигитализацията открива нови перспективи в туристическия бизнес. Той подчерта, че туризмът в Банско е основна икономическа, стопанска и социална дейност. \"Ние залагаме на традициите, но винаги сме обърнати с лице към новостите. През последните десетилетия развитието на информационните и комуникационните технологии промениха много аспекти в живота. Туризмът също е под влиянието на тези технологии. Феноменът \"дигиталност\" в много скоро време ще промени представите ни за туристически продукт и изобщо туристически бизнес\", сподели Иван Докторов.", "date": "2019.12.12", "title": "В Банско зпочна международна конференция по дигитален туристически маркетинг"}
{"url": "https://www.24chasa.bg/novini/article/7971157", "text": "Каруцарка от ромската махала в Петрич получи условна присъда за прегазена жена. Районният съд призна 43-годишната Златка Д. за виновна за причинена смърт по непредпазливост и й даде 2 г. условно с 3-годишен изпитателен срок, като делото бе гледано по реда на съкратеното съдебно следствие. На 30 ноември 2017 г. около 17 ч Златка се качила на семейната каруца и заедно с детето си тръгнали към покрайнините на града, където бащата работел в краварник, за да му занесат вечеря. В един момент обаче конят се изплашил и препуснал като побеснял. Майката и детето изпаднали от каруцата, а тя поела безконтролно по ул.\"Дунав\". Конят връхлетял върху две жени, които се връщали от работа в гръцки цех за консерви. На място издъхнала премазана 60-годишната Катя Митрушева, а 58-годишната й колежка Петранка Николова бе настанена в болница със счупен крак, фрактура на таза и луксация на рамото. Каруцарката е призната за виновна, че като водач на превозно средство с животинска тяга - кон с впрегната каруца, е изгубила контрол върху каруцата и тя, без водач, се е придвижила до ул.\"Дунав\", където е блъснала движещите се по пътното платно две жени, и по непредпазливост е причинена смъртта на едната и средна телесна повреда на другата. Като водач на каруца ромката е трябвало непрекъснато да направляват животното, така че да не създават пречки и опасности за движението, и да не го оставят без надзор. Ранената Николова отделно е завела и частно наказателно дело срещу каруцарката. То пък е приключило със споразумение и за нанесените средни телесни повреди водачката е получила 10 месеца условно.", "date": "2019.12.12", "title": "Каруцарка, изпуснала коня, с условна присъда за убита жена в Петрич"}
{"url": "https://www.24chasa.bg/novini/article/7971056", "text": "1000 лв. глоба ще трябва да плати шофьор на автобус, който имал поставени фалшиви номера, реши районният съд в Петрич. А. Р. от Якоруда е осъден за това, че от 6 до 13 октомври 2018 г. е минал 4 пъти през ГКПП Кулата и Златарево с автобус, на който били поставени неистински регистрационни номера 8888. Измамата лъснала на 13 октомври, когато автобусът се прибирал от Гърция с екскурзианти от общинската администрация в Банско. Служител на ГКПП Кулата забелязал, че номерата са изписани нетрадиционно и спрял рейса за проверка. Оказало се, че номерът действително съответства на регистрацията на рейса, но самите табели са фалшиви. При разследването станало ясно, че автобусът е престоял близо 1 г. в Хамбург, с идея да бъде продаден. След като това не станало собственикът, който е баща на шофьора, отишъл да си го прибере обратно в България. Установил обаче от рейса са свалени номерата. Той не подал сигнал в немската полиция, а отишъл в рекламно студио, където платил 10 евро и му изработили същите номера. Не искал да заявява кражбата, защото всички автобуси на фирмата му били с 8-ци в номера, били лесно разпознаваеми, а за този с 8888 платил солидна сума. Така, с изработените в германска рекламна къща номера, рейсът продължил да се движи из страната и да превозва екскурзианти. Пред съда шофьорът обяснил, че не е знаел, че баща му е поставил фалшивите номера, но други свидетелски показания го опровергали. Решението на съда в Петрич не е окончателно и може да се обжалва.", "date": "2019.12.12", "title": "1000 лв. глоба за шофьор, возил екскурзианти от община Банско, с рейс с фалшиви номера"}
{"url": "https://www.24chasa.bg/novini/article/7971503", "text": "Как да се конкурира ефективно НЗОК с частните застрахователни фондове и това да доведе до намаляване на доплащането за пациентите, след като частните дружества прехвърлят топката за финансирането на лечението на болниците? Бившият здравен министър и председател на Асоциацията на дружествата за здравно застраховане д-р Мими Виткова обяви по-рано през седмицата, че лечебни заведения нерегламентирано изискват плащания от пациенти, които имат доброволно здравно осигуряване. Излиза, че проблемът не може да се реши с вкарването на допълнителни играчи в системата и 50-те процента доплащане, за които ни критикуват от ЕК, ще си останат същите, тъй като според д-р Виткова болниците са неефективно контролирани от “Медицински надзор” и НЗОК. Какво обаче означават “нерегламентирани плащания”? Според дефиницията е липса на издаден документ за плащане. В тях не влизат плащания за лекарства, помощни средства и консумативи извън системата на медицинските услуги, както и стоматологичната помощ. На практика обаче всяко лечебно заведение с договор с частен фонд издава фактура на всеки клиент на този фонд, в която детайлно са описани извършените дейности. Така че е невъзможно да се говори за изискване за “нерегламентирано плащане”. От юни т.г. всички лечебни заведения са задължени по Наредбата за осъществяване правото на достъп до медицинска помощ да оповестят информацията за вида и цената на услугите, които предоставят, и за начините на плащане онлайн и на общодостъпните места в сградата, както и да предоставят тази информация на Министерството на здравеопазването. И това е направено. Факт е, че в някои от ценоразписите им има изумителни такси, но никъде няма пределни цени за дейностите и услугите, които не се покриват от здравната каса. Единственото изключение е избор на лекар, чиято максимална стойност е 500 лв., и избор на екип - 900 лв., независимо от извършваната интервенция, манипулация или друга дейност на пациента. Самият пациент пък доброволно подписва декларация, че иска определена здравна услуга с доплащане. “Ние не говорим за доплащанията, а говорим за регламентиране на доплащанията, тъй като НЗОК покрива 60-65% от болничната издръжка. Управлявам над 20 години болници и всяка сутрин се чудя в каква нова форма да облека нуждата от доплащане”, казва д-р Методи Янков, член на Националното сдружение на частните болници. Пакетните услуги, предлагани от застрахователите, не са обвързани с конкретни услуги, а с конкретни суми. “Ние покриваме онези разходи, които не се поемат от НЗОК. Но сумите, искани от болниците за постелъчно бельо, обследване на риск от падане или на болка, и които са документирани във фактурите им, са регламентирани от държавата, ние ще ги включим в пакетите. Към този момент обаче ние не можем да го направим, защото не знаем за какво ще се вземат пари, за да го включим в застрахователния ни продукт”, казва д-р Виткова. Ако приемем за база пакет “Болнична медицинска помощ” на едно от застрахователните дружества, става ясно защо към него има често искове от застрахованите лица. Този пакет предоставя възможност за стационарно лечение и санаториална рехабилитация по избор на застрахованото лице в зависимост от естеството на заболяването, изискващо болнично лечение и независимо от местоживеенето на застрахованото лице. “С този пакет при абонаментно здравно застраховане се избягва времето за чакане за планова хоспитализация и се предлага право на избор на лекар по време на стационарния престой. В услугите, предлагани в пакета, се включват и регламентираните със Закона за здравно осигуряване такси за болничен престой”, пише в условията по застраховка “Заболяване”. Там обаче е записано и следното: При изчерпване на застрахователната сума (лимита) за ползване на здравни услуги застрахователят уведомява писмено застрахования и отказва следващи плащания на разходи за здравни услуги. При превишаване на договорен лимит за ползване на здравни услуги в лечебно заведение от списъка на застрахователя, застрахованият възстановява сумата, с която е превишил лимита, заплатена от застрахователя на лечебното заведение. От това излиза, че проблемите на оплакващите се застрахователи са, защото трябва да плащат за услуги, за които са се договорили със застрахованите и тези суми не ги устройват. В противен случай те могат просто да уточнят, че част от услугите и дейностите не се покриват от застрахователната полица. Някои фондове обаче връщат пациенти към болниците под предлог, че са им взели нерегламентирано пари. От Изпълнителна агенция “Медицински надзор” обявиха, че от началото на 2019 г. са получени 18 искания за проверки, като 16 от тях са от ОЗОФ “Доверие”. Другите два сигнала са от “Метлайф Юръп Д.А.К. - България” и са със съмнение за застрахователна измама, които са насочени към компетентните органи. От останалите 25 застрахователни дружества не са подавани искания за проверки или сигнали към ИАМН. “Някои застрахователни дружества искат от една държавна институция да извърши проверка, целта на която е да се установят данни и факти, касаещи изпълнението на един частноправен договор между застрахователното дружество и застрахованото лице. Т.е. застрахователното дружество без наличие на правно основание възлага на държавна институция да подпомогне разрешаването на един частноправен спор. По правило в тези случаи застрахователното дружество изразява недоволство, ако спорът не бъде решен в негова полза. Покрай всичко това се погазват и основни правила за защита на личните данни. Такъв подход едва ли би защитил тезата за борба срещу нерегламентирани плащания в някои лечебни заведения в страната. Всъщност в своята работа Изпълнителна агенция “Медицински надзор” ежедневно, последователно и целенасочено води тази борба по един законосъобразен начин”, заявяват от “Медицински надзор”. От цялата сага се налага изводът, че НЗОК най-вероятно ще остане монополист на здравните вноски, защото най-вероятно болниците ще започнат да отказват да сключват договор с тях. Огромна е и вероятността пациентите също да отказват допълнителното здравно застраховане, след като то не ги спасява от доплащането.", "date": "2019.12.12", "title": "Всяко плащане с фактура в болница е регламентирано"}
{"url": "https://www.24chasa.bg/novini/article/7967449", "text": "- Най-важното в една дума - име! През 10-те години, в които IAB (Interactive Advertising Bureau) съществува в България, макар и бавно, на моменти - плахо, успяхме да се утвърдим като най-голямото сдружение на медии, агенции, клиенти и технологични компании, отговорни за дигиталния бизнес у нас. Създадохме общност, която се ангажира да спазва световни стандарти по отношение на дигиталната реклама у нас, създадохме основата и за налагането на дигиталния маркетинг като водещ рекламен канал. Но най-същественото е, че в тази общност успяхме да обединим представители на всеки един елемент, от който зависи развитието на дигиталния пазар у нас - бизнес, медии, агенции, технологични компании. Създадохме мрежа от събития, обучения и пазарни проучвания, които да развиват пазара, да налагат нововъведения и да подпомагат цялата бизнес екосистема. Посоката, в която вървим, е една - данни. а потребителят, който по подразбиране не търси рекламата, иска да получава от брандовете послания и преживявания, които са по мярка на неговите нужди. А за това са необходими данни. Първото проучване за рекламните инвестиции - IAB AdEx Report, направихме през 2012 г. През същата година представихме и първото проучване за медия потреблението в Европа MediaScope Europe и първата TOП 100 класация на българските рекламодатели в интернет. Оттогава всяка година надграждаме и работим в посока по-точни и по-пълни данни, които да предоставяме на бизнеса, за да работи той ефективно в дигитална среда. - Работата ми като председател на IAB започна още от средата на 2019 г., когато бях избран от колегите си да приключа мандата като част от тогавашния управителен съвет. Много съм горд, че за пет месеца успяхме да отворим още по-широко вратите на сдружението, да подадем ръка на други браншови организации, както и да начертаем стратегическата рамка за развитие на пазара за години напред. Приоритетите ни през 2020 г. се основават именно на тази стратегическа визия. Развитието на платформите ни за споделяне на знания и обучения, които да създадат бъдещите дигитални лидери в индустрията, създаването на адекватни метрики за дигиталните медии и достъпът до повече и по-ефективни данни за пазара са основните приоритети, които ще движат нашите членове и през 2020 г. - Спазването на етичните стандарти в дигиталната среда у нас са от изключително значение. Щастлив съм, че с колегите успяхме да приемем нов етичен кодекс, който отвори поле и за още по-широки и дълбоки дискусии докъде трябва да стигнем, за да изградим сигурна екосистема за работа. Извън чисто физическото функциониране на етичния кодекс и задължението на IAB да следи за изпълнението му следим за налагането и спазването на всеки нов стандарт за дигитална реклама. Само няколко примера - новите стандарти предвиждат като така всяка интернет страница ще се зарежда по-бързо, а всеки един рекламен формат трябва да е създаден така, че да изглежда еднакво добре на различните видове устройства, на които се показва. Всеки от нас е облъчван със средно 4000 рекламни съобщения на ден. Само една трета от тях получават пълното ни внимание. За да преодолее това предизвикателство, а инвестицията му да е смислена и ефективна, бизнесът трябва да спазва стандарт на поведение, който да му позволи да оцелее в т.нар. икономика на вниманието. Само преди няколко седмици другите две професионални организации - Българската асоциация на рекламодателите (БАР) и Българската асоциация на комуникационните агенции (БАКА), излязоха с обща съвместна декларация с IAB Bulgaria, с която се ангажираме да работим съвместно в посока подобряване и развитие на дигитална среда в България. Трите организации се съгласиха да бъдат признати стандартите на IAB за интернет реклама и да препоръчат на своите членове да приемат и да се съобразяват с European Viewability Measurement Principles - принципи, създадени, за да помогнат за намаляване на несъответствията в данните, предоставяни от различни инструменти за измерване на видимостта на рекламното съобщение. Това е огромен успех за всички нас. - Именно със създаването на стандарти, които да спазваме на локално ниво, а не да останат част от световните предписания, с повсеместни обучения, каквито IAB прави през цялата година, със създаването на широка публичност за лошите практики и не на последно място - с регулярен мониторинг на пазара, индустрията ни не просто ще бъде предпазена - тя ще почне да се саморегулира по отношение на лошите практики и няма да позволи тяхното прилагане още в зародиш. - Съществуват специализирани технологии за верификация на трафика, т.нар. Verification Partners (DoubleVerify, IAS, MOAT и др.), които предоставят детайлна информация по всички параметри, свързани с трафика. Те измерват и могат да разграничат реалните от фалшивите кликове и да дадат данни на рекламодателите за качеството на инвентара и нивото на чистота на съответния сайт. В България нивата на тези параметри са ниски и прилагането на етичните стандарти и практики на пазара у нас ще намали още повече риска от подобни лоши практики. Това реално означава, че българският дигитален пазар има всички данни да се превърне в качествена среда за сервиране на дигитална реклама. IAB Bulgaria, БАР и БАКА се обявиха и за активни действия за подобряване качеството на данните и мониторинг на трафика на българските интернет сайтове (посещаемост, демография на посетителите, рекламна динамика - рекламен мониторинг) и поехме ангажимент за налагането на добри международни практики и на нашия пазар. - Все още сме далеч от момента, в който дигиталните медии ще станат водещата инвестиционна платформа на рекламодателите у нас, но това е напълно разбираемо засега. Увеличаване на локалното портфолио с нови и качествени платформи с достатъчно високи нива на дигитален инвентар би бил факторът, който да повлияе на промяна в рекламния микс и да обърне трендовете в полза на онлайн рекламата. Въпреки това към този момент именно дигиталните медии са основният двигател на растеж за медийните инвестиции както в световен мащаб, така и у нас. Според данните на IAB AdEx Report за 2018 година нетните инвестиции в интернет реклама в България са били 98,5 млн. лева. Смея да твърдя, че за 2019 година ще отчетем двуцифрен ръст, с който ще минем психологическата граница от 100 милиона. - Реално погледнато, процентът на хората, които използват адблокове, не е голям, а всеки сайт би следвало да спазва хигиена на рекламния шум, тъй като основното съдържание, което предлага, трябва да е водещо. За всяка медия това трябва да е въпрос не на оцеляване, а на развитие на продукта. Исторически подобни сайтове с лоши практики губят посетители. Вече споменах за икономиката на вниманието. Вниманието наистина е ограничен ресурс. Когато хората имат възможността да пропускат реклами, те най-често го правят. А когато не могат да пропуснат рекламата - повечето пъти отклоняват поглед. Бумът на онлайн съдържание, новите рекламни формати и технологиите, които са само на клик, тач или войс разстояние от потребителя, дават както мотивацията, така и възможността хората да държат рекламата далеч от живота си. Но същевременно хората търсят целенасочено реклама, когато се интересуват от нещо конкретно. Какво по-хубаво от това подобна реклама да бъде сервирана на потребителя именно в момента, в който му е необходима. Затова имаме нужда от данните, които да работят в услуга на всички - и на брандовете, и на медиите, и на потребителите.  е новият председател на Управителния съвет на IAB България - организацията, която е част от Interactive Advertising Bureau - най-голямото глобално сдружение на медии и технологични компании, отговорни за дигиталния бизнес. Същевременно е и главен оперативен директор на Dentsu Aegis Network България и главен изпълнителен директор на Dentsu Aegis Network Хърватия. Преди да стане част от комуникационната агенция през 2014 г., той има дългогодишен опит в медиите, работил е за GWR Group (UK) и Emmis Communications (USA) в България.", "date": "2019.12.12", "title": "Радослав Неделчев: Рекламата онлайн вероятно ще стигне 100 млн. лв. за 2019 г."}
{"url": "https://www.24chasa.bg/novini/article/7971523", "text": "Шведската екоактивистка Грета Тунберг призова британците да не забравят за борбата с климатичните изменения, докато гласуват на днешните парламентарни избори, предаде ДПА. \"Всички избори са избори за климата. Гласувайте за децата си. Гласувайте за планетата. Гласувайте за бъдещите поколения. Гласувайте за човечеството\", написа Тунберг в профила си в Туитър, съобщава БТА. Тунберг, която вчера бе определена за личност на годината от списание \"Тайм\", постави началото на световно движение за борба с климатичните промени, отбелязва ДПА. Брекзит бе основната тема на предизборната кампания във Великобритания, но според социологическите проучвания климатичните изменения също са важна тема за мнозина избиратели.", "date": "2019.12.12", "title": "Грета Тунберг към британците: Гласувайте за децата си"}
{"url": "https://www.24chasa.bg/novini/article/7971529", "text": "Това написаха различни сайтове днес, като цитираха жена на име Хубавена Ненкова, разказала случката във фейсбук в страницата на \"Вечерното шоу на Слави Трифонов\". Ето разказа на жената, цитиран от сайтовете: \"Здравейте, досега харесвах Слави, но от днес той за мен и семейството ми е мъртъв. Да вземе да си обучи охраната на културно каране... мутренските години минаха. Удари ме тяхна кола и избяга, а задната кола реши, че ще ме сплаши... като слязат мутрите да ме бият (от паркинга в кв. \"Изток\", от който излязоха, първите 2 коли не бяха с предимство.)\". И още от нейния пост: \"То не е катастрофа, а мръсна газ ми отнесе страничното огледало и неговите бодигарди тръгнаха да се ежат. Трябваше да извикам полиция, но се ядосах и тръгнах.\" Според жената нито охраната, нито Трифонов са й оказали помощ. Тя запалила и тръгнала, а щетите по колата трябвало да поеме сама. Според сайтовете случката се е разиграла в столичния квартал \"Изток\" на 3 декември на паркинг в близост до луксозен ресторант, в който Трифонов често бил засичан. \"Нищо подобно не се е случвало. Всякакви хора пишат във фейсбук какво ли не. Не сме виждали подобен пост, така че няма как да коментираме. А и не бихме отговорили на измислени твърдения. Вие защо му вярвате?\", казаха от екипа на предаването пред \"24 часа\". \"24 часа\" потърси разказа на жената във фейсбук, но не успя да го открие нито в страницата на шоуто, нито в нейния профил в социалната мрежа.", "date": "2019.12.12", "title": "Жена: Охраната на Слави ме удари с кола и избяга. Екипът му: Няма такава случка"}
{"url": "https://www.24chasa.bg/novini/article/7971596", "text": "Президентът на Турция Реджеп Ердоган обеща днес, че в скоро време ще бъде проведен търг за реализация на проекта за нов корабоплавателен канал \"Истанбул\", който ще съедини Черно и Мраморно море и ще бъде паралелен на пролива Босфор, предадоха Ройтерс и ТАСС. Турция е напълно решена да реализира най-големия транспортен проект в историята на страната. \"Канал \"Истанбул\" ще отстрани заплахата от екологична катастрофа в Босфора. Търг за строителството на канала ще бъде обявен в най-скоро време, каза турският президент, цитиран от БТА. Каналът има за цел да облекчи трафика в Босфора, който е един от най-натоварените в света. Еколози и инженери по градоустройство смятат обаче, че строителството ще унищожи екосистеми от важно значение за морските обитатели и мигриращите птици. Финансовата криза миналата година, последвана от икономическа рецесия, засили съмненията около проекта, а новият кмет на Истанбул Екрем Имамоглу открито се противопостави и дори призова за референдум по въпроса. Турция планираше да започне строителството на новия канал с дължина 51 км още през 2018 г. Приблизителната стойност на проекта е 12 милиарда долара. Според кмета на Истанбул проектът трудно ще намери финансиране, ще причини екологичен безпорядък и ще парализира града по време на строителството. \"Какъв е смисълът да преобърнеш този град с главата надолу за най-малко 5-6 години и да превърнеш всичко в строителна площадка? Този град е дар от бога. Не предавайте града\", каза кметът миналия месец. Проектът за канал \"Истанбул\" включва и нови жилищни и бизнес зони покрай водния път, отбелязва Ройтерс. Урбанизацията на Истанбул е източник на тревога за много турци. Протести срещу строителството в парка Гези в центъра на Истанбул прераснаха през 2013 г. в национални антиправителствени демонстрации, припомня агенцията.", "date": "2019.12.12", "title": "Ердоган: Турция скоро ще проведе търг за проекта \"Канал Истанбул\""}
{"url": "https://www.24chasa.bg/novini/article/7971629", "text": "Десетки сръбски журналисти протестираха срещу влошаващите се медийни свободи в балканската страна, управлявана от президента Александър Вучич, предаде АП. Членове на Независимото сдружение на журналистите в Сърбия /NUNS/ заявиха, че има над сто случая на натиск и нападения срещу медии през изминалата година. Протестът отбеляза също една година откакто къщата на журналист край Белград бе изгорена. Милан Йованович, който разследвал предполагаема корупция в местното управление, успя да избяга от пожара, който из основи опожари къщата му. В момента се води процес срещу предполагаеми подпалвачи. Високопоставен служител на Сръбската прогресивна партия е обвинен, че наредил нападението - нещо, което той отрича, информира БТА. Сръбските неправителствени медии постоянно се оплакват от натиск, като същевременно обвиняват властите, че разпалват атмосфера на нетолерантност към журналистите. Вучич отрича, че ограничава свободата на медиите и налага авторитарен режим. Протестиращите в центъра на Белград носеха плакати с изгорената къща на Йованович. Желко Бодрожич, който оглавява Независимото сдружение на журналистите, заяви, че правителството създава враждебна атмосфера. Няма свободни граждани без свободни медии, добави той.", "date": "2019.12.12", "title": "Сръбски журналисти протестират срещу държавния натиск върху медиите"}
{"url": "https://www.24chasa.bg/novini/article/7971643", "text": "Коледно дърво, направено от конфискувани от пътници ножове, ножици и имитации на огнестрелно оръжие, бе издигнато на летището във Вилнюс, за да напомни, че сигурността е над всичко, предаде Франс прес. Оцветеното в зелено коледно дърво бе инсталирано в залата за заминаващи пътници. То е високо метър и половина. \"За направата на това коледно дърво са използвани ножове, ножици, запалки и други опасни предмети - заяви говорител на летището. - Ако не искате ваша вещ да бъде използвана за направата на коледното дърво следващата година, ще е добре да прегледате свързаните с багажа на пътниците изисквания, когато се готвите да пътувате със самолет.\"", "date": "2019.12.12", "title": "Коледната елха на летището във Вилнюс окичена с конфискувани предмети"}
{"url": "https://www.24chasa.bg/novini/article/7971697", "text": "Останките, открити открити вчера в протока Дрейк, са от чилийския военнотранспортен самолет, който изчезна с 38 пътници на борда при полет за Антарктида, потвърди днес министърът на отбраната Алберто Еспина, предаде Асошиейтед прес. Практически не е възможно да има оцелели, каза командващия на ВВС Артуро Мерино на пресконференция днес във военната база в Пунта Аренас.", "date": "2019.12.12", "title": "Правителството на Чили потвърди: откритите останки са на изчезналия самолет в страната"}
{"url": "https://www.24chasa.bg/novini/article/7971556", "text": "Той не уточни дали думите му са отговор на казаното по-рано днес от премиера Бойко Борисов. \"Не само, че не съм губил хора и техника, но заедно с моите подчинени успяхме да трансформираме подготовката в един съвременен модел. Това е постигнато, защото заедно с тях премисляхме всичко, така че да постигнем успехи. Като командир на ВВС доказах, че с малко средства може да се постигне много\", добави Радев. Той благодари на хората, с които е постигнал това. \"Осъзнавам колко е трудно в днешното динамично и противоречиво време да бъдеш съдия\", обърна се той в приветствието към магистратите. Според него най-важното за нашето бъдеще е независим и компетентен съд. \"От върховенството на закона зависи българите да вярват в държавата. Имаме остра нужда от справедливост\", каза Румен Радев по повод 60-годишнината от Софийския градски съд. На церемонията по случай 60- годишнината от Софийския градски съд присъстват още кметът на София Йорданка Фандъкова, правосъдният министър Кирилов, шефът на ВАС Георги Чолаков, конституционни съдии и магистрати. Фандъкова и Кирилов също приветстваха съдиите.", "date": "2019.12.12", "title": "Радев: Като командир никога не съм губил хора и техника"}
{"url": "https://www.24chasa.bg/novini/article/7971706", "text": "Амбициозните климатични цели е необходимо да са финансово подплатени и да намалят, вместо да задълбочат неравенствата, заяви лидерът на ПЕС „Голямата цел на Европейския зелен пакт – климатично-неутрален ЕС до 2050 г., поставя редица амбициозни и трудни задачи пред европейските държави. Рисковете и предизвикателствата за публичните финанси, за управлението, за живота на всеки човек ще бъдат големи. Ако искаме да оставим на децата си по-чиста планета, по-устойчива икономика, по-отговорно производство и потребление, трябва да действаме спешно, но също мъдро и далновидно”. Това заяви лидерът на ПЕС и български евродепутат Сергей Станишев след срещата на левите премиери и комисари преди започващия днес в Брюксел Европейски съвет. Двете основни теми на срещата бяха новият Европейски зелен пакт и многогодишния бюджет на ЕС за периода 2021 – 2027 г. „Този зелен преход не бива да се стоварва директно върху хората и да очакваме те да платят цената, особено предвид дълбоките неравенства в обществата. Освен това, заради вътрешните различия в ЕС, този преход ще има различна цена в отделните страни. В България трябва да следим тези дебати особено внимателно и да намерим своето място в тази смела европейска визия, вместо да чакаме последния момент. Българите заслужават да живеят по-добре, както всички други европейци. Не бива да допускаме ЕС на няколко скорости. Не трябва страната ни да изостане още повече и да се превърне в мръсния заден двор на ЕС – както по отношение на старите автомобили, например, така и по отношение на третирането на отпадъци, качеството на въздуха, опазването на околната среда, здравето на хората, енергетиката, транспорта... Европа и светът вървят напред. Наш морален дълг към следващите поколения е да престанем да тъпчем на едно място и да се възползваме максимално от новите възможности, новите технологии, новите политики, за да догоним останалите европейски страни в развитието. Трябва да заявим ясно, че този преход не може да стане за сметка на шоково съсипване на индустрии и загуба на работни места. Тъкмо обратното – новите политики трябва да бъдат катализатор за създаването на едно по-справедливо общество, за борба с неравенствата и регионалните различия, за създаване на нови възможности за развитие на най-бедните региони, нови работни места. За да се постигнат тези цели, е необходимо адекватно финансиране, особено в рамките на европейския бюджет. Преговорите по многогодишната финансова рамка за 2021-2027 г. навлизат в решителна фаза – през следващите няколко месеца ще стане ясно дали ЕС ще успее да осъществи промяната, за която европейците гласуваха през май. Социалистите настояваме за повече средства за кохезионната политика – близо 380 млрд. евро. Както и финансиране за инициативите на ПЕС за младите, включително тройно увеличение за програмата “Еразъм+” до 45 млрд. евро и създаване на специален Фонд за справедлив преход към нисковъглеродна икономика. Преговорите са трудни и всеки трябва да направи компромис в името на постигането на общите цели и солидарността, защото именно този подход винаги е движил ЕС напред. Финансирането на новите приоритети може да стане чрез нови собствени ресурси на ЕС, като например данъка върху финансовите транзакции или данъчното облагане на големите цифрови гиганти, като Гугъл, Амазон, Фейсбук и Епъл. Това е единственият начин да запазим и подобрим качеството на живот на хората, вместо да им бъркаме директно в джоба с орязване на съществуващи работещи програми с голям социален ефект“. Сред присъстващите на срещата бяха: Педро Санчез, министър-председател на Испания; Сана Марин, министър-председател на Финландия; Стефан Льовен, министър-председател на Швеция; Давид Сасоли, председател на Европейския парламент; Жозеп Борел, върховен представител на ЕС по въпросите на външните работи и политиката на сигурност; Марош Шефчович, заместник-председател на ЕК с ресор „Междуинституционални отношения и перспективи“; Хелена Дали, Европейски комисар с ресор „Равнопоставеност“; Елиза Ферейра, Европейски комисар с ресор „Сближаване и реформи“; Юта Урпилайнен, Европейски комисар с ресор „Международни партньорства“; Ираче Гарсия Перес, председател на Групата на социалистите и демократите в ЕП; Карл-Хайнц Ламберц, президент на Европейският комитет на регионите; Алексис Ципрас, лидер на Сириза, Гърция", "date": "2019.12.12", "title": "Станишев: Новият бюджет и зелената сделка ще променят радикално ЕС"}
{"url": "https://www.24chasa.bg/novini/article/7971770", "text": "България и още няколко страни-членки на ЕС, ще подадат съдебен иск пред Съда на Европа, ако Европарламентът приеме пакета “Мобилност” в този вид, в който бе гласуван в ранните сутрешни часове в четвъртък, заяви транспортният министър Росен Желязков. В рамките на триалога между Еврокомисията, Европарламента и Съвета на ЕС, който продължи около два месеца, в сряда срещу четвъртък е проведено финалното заседание, като решението е гласувано в 4,45 часа местно време в Брюксел. То не ни удовлетворява почти изцяло. Шофьорите ще бъдат задължени да се връщат в страната, в която е регистрирано превозното средство, поне веднъж на всеки четири седмици, независимо къде се намират. Все пак е прието предложението на България водачите поне да бъдат питани къде искат да почиват. Другото решение обаче - за връщането на камионите в страната, в която са регистрирани, поне веднъж на осем седмици, е тежко за българските превозвачи, които разчитат изключително много на превозите от и до държави в Западна Европа. “Ако един белгийски превозвач работи в Холандия и трябва да прибира камионите си веднъж на всеки осем седмици в страната си, това не е чак толкова тежко, колкото за нас”, каза Желязков. Против сме и т.нар. хибриден модел за командироване, при който командироването на транспортните работници се изключва от общата директива за командироването. В бъдещия иск няма да претендираме единствено срещу гласуваната забрана за използване на 45-часовата седмична почивка на водачите в кабината на камиона. Решението от триалога гласи, че водачите имат право само на една 45-часова почивка в кабината през делничните дни. Втората почивка обаче трябва да изкарат в хотел, който да се плаща от работодателя. “Това не е непропорционална и дискриминационна мярка като останалите и няма как да претендираме срещу нея”, обясни Желязков. Според постигнатото между европейските институции съгласие също така камионите и микробусите трябва да бъдат оборудвани с т.нар. умни тахографи, които са в състояние да отчитат международните операции. При камионите, които работят в чужбина, тези устройства трябва да бъдат монтирани до 2025-а, а при микробусите - до 2026-а година. Това също няма да бъде включено в бъдещото съдебно оспорване. Решението камионите да се връщат в държавата по регистрация веднъж на всеки осем седмици е взето след бурни дебати, като първоначалното предложение, внесено от френския президент Еманюел Макрон, беше за четири седмици. “Дори така обаче мярката противоречи на европейските изисквания за декарбонизация. Не можем да кажем, че при осем седмици замърсяването на въздуха е два пъти по-малко, отколкото ако камионите правят тези ненужни курсове веднъж на осем седмици”, обясни Желязков. Според него обаче далеч не всичко е изгубено, тъй като на 18 декември предстои пакетът “Мобилност” да се гласува в Съвета на ЕС. Само ако има квалифицирано мнозинство от поне 16 държави, ще отиде за гласуване в Европарламента. “Лично за мен е много интересно каква ще е в Европарламента позицията на зелените”, каза транспортният министър. Ако все пак гласуваният вариант на законодателния пакет “Мобилност” мине в сегашния си вид и през Европарламента, ще има 18 месеца преходен период, през които правилата да влязат в сила. През тези 18 месеца ще бъде подаден съдебният иск пред Съда на ЕС. Очаква се към него да се присъединят и други държави, например Полша, Унгария, Латвия, Литва и др., които също са потърпевши от наложените ограничения.", "date": "2019.12.12", "title": "България дава на съд пакета “Мобилност” (обзор)"}
{"url": "https://www.24chasa.bg/novini/article/7972020", "text": "Работодателите бойкотираха тристранката в четвъртък за минималната заплата, защото искат реформа за болничните и отмяна на задължението им да плащат първите 3 дни. Докато проблемът не влезе в дневния ред на съвета, те няма да се върнат на заседанията. Още с приемането на бюджета на държавното обществено осигуряване на 4 декември депутатите възложиха на ресорните министерства, здравната каса и НОИ през януари да решат проблема с болничните и темата да се обсъди на тристранния съвет. “Изпратила съм писмо до социалния министър, свързано с исканията за обсъждане в НСТС на начина на изплащане на болничните и ограничаване на злоупотребите с тях”, отчете преди заседанието вицепремиерката Марияна Николова. Тя получила писмо от социалната министърка Деница Сачева, че до месец след обнародването в “Държавен вестник” Министерството на здравеопазването, НЗОК и НОИ трябва да направят задълбочен анализ и да изготвят пакет от мерки, който да бъде внесен в тристранката. “Ние държим да бъдем включени в работната група, а не да получим готови мерки, по които да дадем само мнение”, каза Ася Гонева от КНСБ. Тя бе категорична, че текстът в закона е насочен към ограничаване на злоупотребите при получаване на обезщетенията. Според нея с налагането на допълнителен контрол и ограничения има опасност да се отнемат права на работниците. Единствената работодателска организация, която присъства на заседанието, запази мълчание около болничните. Два часа след това четирите най-големи работодателски организации - Асоциацията на индустриалния капитал в България, Българската стопанска камера, Българската търговско- промишлена палата, Конфедерацията на работодателите и индустриалците в България, пратиха писмо до премиера Бойко Борисов, с което обясняват бойкота и настояват да не плащат първите 3 дни от болничните. “С тревога отбелязваме, че въпреки нашите усилия да се направи реформа, правителството планира да се запази статуквото. Години наред неглижирането на проблема с фалшивите болнични доведе до източването на огромен ресурс и от осигурителните фондове, и от работодателите”, пишат те. Искат незабавни промени в медицинската експертиза на работоспособността и уврежданията. Настояват болничните и пенсиите да се дават само срещу платени осигурителни вноски. И предупреждават, че се вдига броят на осигурителните измами чрез начисляване на осигурителни вноски на фиктивни работници. Така те получават незаслужени обезщетения от държавата, но и пенсионни права. Настояват още за ефективни санкции и контролни мерки от НЗОК, Агенция “Медицински одит” и Министерството на здравеопазването. Предлагат също по искане на шефа да се прави и заверка на болничния в службите по трудова медицина, но за определен списък от заболявания. И искат да знаят колко пари са дадени за болнични в държавната администрация и реалната икономика, по общини, населени места, икономически дейности, заемани длъжности, възрастови групи, и издатели – лекуващи лекари и болнични заведения. Синдикатите обаче са категорични, че няма да допуснат работниците да бъдат ощетени. КТ “Подкрепа” дори настоява работодателите да плащат първите 5 дни, при това 100%. Минималната заплата да се определя по формула, в която да влизат обективни критерии, а не да се налага административно от държавата. Тази позиция за пореден път бе застъпена от работодателите, въпреки че четирите най-големи организации бойкотираха тристранката вчера. Тя бе за вдигането ѝ на 610 лв. през следващата година. В бойкота не участваха единствено от Съюза за стопанска инициатива и така те осигуриха кворума. Те също бяха против вдигането ѝ. Синдикатите също искат правила за минималната заплата, но подкрепиха увеличение. Разговорите за определяне на минималната заплата ще бъдат продължени, увери социалната министърка Деница Сачева на първото си заседание.Увеличението с 8,9% отговаряло на ръста на икономиката. ", "date": "2019.12.12", "title": "Докато плаща първите 3 дни болнични, бизнесът бойкотира тристранката (Обзор)"}
{"url": "https://www.24chasa.bg/novini/article/7972462", "text": "Фалшиви новини плъзнаха из интернет, че колата на НСО, удрила дете на столичния булевард \"Драган Цанков\", е на председателката на парламента Цвета Караянчева. От пресцентъра на ГЕРБ информираха, че това са спекулации и автомобили от специализирания транспорт на Караянчева не са участвали в пътния инцидент тази вечер. Колата ударила детето е превозвала един от секретарите на президента Радев. Закарала е високопоставения чиновник до тях и на връщане, когато шофьорът е бил сам в автомобила, се е случил инцидентът.", "date": "2019.12.12", "title": "Колата на НСО, ударила дете, не е на Цвета Караянчева"}
