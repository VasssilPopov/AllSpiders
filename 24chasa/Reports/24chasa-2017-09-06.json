{"url": "https://www.24chasa.bg/novini/article/6431222", "text": "Русия и САЩ продължават да си сътрудничат по главните международни въпроси, въпреки противоречията и влошените двустранни отношения, предава ТАСС. Такова мнение изрази губернаторът на Калифорния Джери Браун на Международния дискусионен клуб „Валдай“ в рамките на Източния икономически форум, който се провежда в тихоокеанския град Владивосток. „Да, нашите отношения са на ниско ниво – това е проблемът, но аз изпитвам оптимизъм. В онези неща, които са от значение за нас, все още си сътрудничим. Например, когато беше нужно да се приеме резолюция на Съвета за сигурност на ООН по отношение на Северна Корея, нашите страни действаха заедно“, каза Браун, цитиран от \"Фокус\". Той изрази и готовност за сътрудничество между Калифорния и Русия. „Ние развиваме активно сътрудничество с Китай, в това число в бизнеса, и няма никакви причини защо да не можем да си сътрудничим и с Русия“, заяви губернаторът.", "date": "2017.09.06", "title": "Губернаторът на Калифорния: САЩ и Русия продължават да си сътрудничат"}
{"url": "https://www.24chasa.bg/novini/article/6431120", "text": "Френската полиция намери химически експлозив ТАТП (триацетон трипероксид) при обиск на апартамент в южно предградие на Париж, съобщи полицейски източник, цитиран от Ройтерс и БТА. В апартамента в предградието Вилжуиф не е имало никого и арести не са извършени. ТАТП е лесен за изработване, но много нестабилен експлозив. Използван е от екстремисти в редица нападения в Западна Европа през последните години. Разследването на случая се поема от антитерористичната прокуратура, каза съдебен източник.", "date": "2017.09.06", "title": "Френската полиция откри експлозив при обиск близо до Париж"}
{"url": "https://www.24chasa.bg/novini/article/6431153", "text": "                                                                                                                                                                                                                                                                                 ", "date": "2017.09.06", "title": "Пловдив Рестарт - изтегли от тук безплатно приложението"}
{"url": "https://www.24chasa.bg/novini/article/6431163", "text": "Почина журналистката Биляна Пилц. Тя е починала днес след тежко боледуване. Биляна Пилц е дългогодишен журналист,                                                                                                                                                                                                                                                                                                                        ", "date": "2017.09.06", "title": "Почина журналистката Биляна Пилц"}
{"url": "https://www.24chasa.bg/novini/article/6431106", "text": "\"Република Турция е готова на всякакво енергийно сътрудничество с Република България, което ще доведе до сигурност на енергийните доставки\". Това каза турският министър на енергетиката и природните ресурси Берат Албайрак, който се срещна с министър-председателя Бойко Борисов и с министъра на енергетиката Теменужка Петкова в рамките на еднодневното си посещение в страната. Министър Албайрак поздрави домакините си по случай националния празник – Съединението на България, съобщиха от правителствената информационна служба. Обсъдено бе задълбочаване на двустранното енергийно сътрудничество както в областта на природния газ, така и на електроенергетиката. Двете страни се договориха за реализацията на съвместни проекти, които ще доведат до сигурност и диверсификация на доставките на природен газ, както и постигане на конкурентни цени за индустрията и бита. „България и Турция са стратегически партньори – през двете страни преминават естествените потоци на природния газ“, подчерта премиерът Борисов. Българската страна запозна турската с реализацията на концепцията за изграждане на европейски газоразпределителен център „Балкан“, който трябва да бъде осъществен при условията на европейското законодателство. В рамките на предпроектното проучване ще бъдат разгледани всички входно-изходни точки за доставки на природен газ, включително и входна точка Турция, бе посочено по време на срещата. Министър Петкова припомни, че продължава модернизацията и разширението на българската газопреносна мрежа. Това ще позволи увеличаване на капацитета за транзит от България за Турция, ще има възможност и за реверсивни доставки към страната ни. Подчертано беше и стратегическото значение на междусистемата газова връзка Турция-България, по която двете страни ще продължат да работят. От турска страна бе проявен интерес и за проучване на възможностите за изграждане на допълнителни електропреносни линии, които да осигурят увеличаване на капацитета на износ на електроенергия от България към Турция.", "date": "2017.09.06", "title": "Турция ще сътрудничи на България за гарантиране на енергийната сигурност"}
{"url": "https://www.24chasa.bg/novini/article/6431172", "text": "43-годишен мъж е починал след като е скочил от жилищна сграда. Това съобщи за „Фокус” – Катя Табачка, говорител на Областна дирекция на МВР – Кюстендил. Постъпилият сигнал е за скочил от жилищна сграда мъж, тялото му е намерено пред жилищната сграда и е транспортирано за аутопсия в кюстендилската болница. По случая е образувано досъдебно производство.", "date": "2017.09.06", "title": "43-годишен мъж се самоуби в Кюстендил"}
{"url": "https://www.24chasa.bg/novini/article/6431119", "text": "Локализиран е пожарът, пламнал в ранния следобед на празничния 6 септември край великотърновското село Водолей. Кметът на община Велико Търново Даниел Панов лично координира операцията по ограничаването на огнището и гасенето. Четири екипа на регионалната дирекция „Пожарна безопасност и защита на населението“ се бориха със стихията повече от три часа. На място бяха директорът на пожарникарската служба комисар Красимир Кръстев, както и кметицата на с. Ресен Йорданка Колева. „Благодаря на огнеборците за бързата реакция, както и местни земеделски производители, също изпратили техника. Няма опасност за населението както във Водолей, така и в съседното село Ресен“, коментира Даниел Панов. Човешка небрежност е най-вероятната причина за избухването на пламъците. Огънят тръгнал от запалено локално сметище в източния край на с. Водолей. Заради силния вятър пожарът бързо обхванал съседните стърнища и земеделски земи. Сезирани са и полицейските органи. И през нощта дежурен екип на пожарната ще остане в района на огнището.", "date": "2017.09.06", "title": "Локализираха пожар край с.Водолей,\nДаниел Панов благодари на огнеборците"}
{"url": "https://www.24chasa.bg/novini/article/6431191", "text": "Президентът Росен Плевнелиев (2012-2017г.) пристигна в Американския университет в Благоевград за откриване на новата учебна година. Той дойде доста по-рано от обявения начален час, за да се срещне и разговоря в неформална обстановка със студентите във вуза. Придружава го зам.-ректорът Емилия Занкина. След малко се очаква официално да бъде даден старт на новата учебна година в АУБГ от президента Плевнелиев и Стивън Съливан. Университетът организира пикник на открито за всички студенти, на който по-късно ще бъде разрязана и огромна торта.", "date": "2017.09.06", "title": "Президентът Плевнелиев пристигна в Американския университет в Благоевград"}
{"url": "https://www.24chasa.bg/novini/article/6431208", "text": "Международната компания „Lidl” официално се извини, че дизайнерите й са изтрили православните кръстове върху църкви в гръцкия град Санторини, изобразени върху опаковки на нейни продукти.  Променените снимки предизвикаха огромни дискусии у нас и в чужбина.  От Lidl International разпространиха официалното си становище след скандала от последните дни! Ето какво гласи то: „Lidl International изразява дълбокото си извинение за обидата, причинена от графичните изображения на продуктова линия Eridanous. Бихме искали да потвърдим, че ще променим дизайна на опаковките във възможно най-кратък срок”, пише в официалната позиция на магазините, изпратена до българските медии. „По никакъв начин не сме имали намерение – и никога няма да имаме такова в бъдеще – да изразяваме каквито и да било идеологически или политически гледни точки чрез нашите продукти или опаковките им”, допълва се в извинението.", "date": "2017.09.06", "title": "Лидл със становище след скандала: Извиняваме се, ще променим дизайна на опаковките"}
{"url": "https://www.24chasa.bg/novini/article/6430299", "text": "Животът щеше да е по-различен за много от нас, ако го нямаше Съединението на 6 септември 1885 г. - и за тези, които днес живеят в някогашните предели на Княжество България, и за тези, които са в пределите на бившата Източна Румелия. Прословутата ни магистрала \"Тракия\" нямаше да я има. Това е много вероятно, ако съдим по темповете, с които се изграждат скоростните пътни връзки между нашата страна и Сърбия, Гърция и Турция. Но пък като гледаме как действат съседите, може би между Пловдив и Бургас, както и между Свиленград и Пловдив щяха да са построени бързи пътища. Лятната почивка със сигурност нямаше да изглежда така, както сме свикнали. Румелийците щяха да ходят на море само на юг от Обзор. Става въпрос за Слънчев бряг, Несебър, Бургас, Созопол, Царево, посещаваните от много хора къмпинги Градина, Оазис, Корал. Жителите на княжеството пък щяха да се наслаждават само на северните места за крайбрежна почивка - Варна, Албена, Златните пясъци, Балчик. Подбалканската жп линия към Черно море също нямаше да съществува, защото с изключение на София всички градове по трасето - Копривщица, Карлово, Калофер, Сливен, Карнобат, попадат на територията на Източна Румелия според разделението от 1878 г. Зимните ни курорти щяха да са разпокъсани на три. Самоков попада почти на границата между двете държави, но в княжество България. Боровец може би вместо да е любим курорт за ски ваканция, щеше да е непристъпен, понеже би бил военно поделение. Вместо спускания през зимата около Ястребец сигурно щяха да патрулират граничари. Подобно на Боровец в гранична зона между румелийците и княжеството би се озовал и курортът Пампорово. И може би също през зимата нямаше да караме ски там. Третият голям снежен курорт - Банско, не попада в нито една от двете български държави, формирани след Берлинския договор. \"Ако я нямаше Балканската война, значителна част от Пиринския край - Благоевград, Банско, Сандански, щяха да са в Турция\", коментира проф. Андрей Пантев. Тогава вероятно развитието на курортния град въобще нямаше да е като ски център, какъвто го познаваме. Ако разделението на страната ни беше останало, както го решава Берлинският договор, сигурно е, че българският национален въпрос щеше да е доста по-сложен. Не е изключено в границите на някогашната Източна Румелия да би имало натиск хората да се смятат за друга народност, за да се различават. \"Можеше да се е обособил народ от румелиоти като етническа група, които да говорят диалектен вариант на българския - румелийски, подобно на македонците в днешна Македония\", предположи проф. Пантев. Сигурно е, че езикът в двете територии щеше да се различава, понеже би се приела различна книжовна норма. Съединението се случва много лесно, защото благодарение на руската армия в Източна Румелия няма турски войски. Докато в Македония има разположени османски гарнизони и затова териториите там не се включват към България. \"Берлинският договор дава особен статут на Източна Румелия подобно на Крит, Кипър, Сирия, Ливан и Египет. Едва ли днес тя би се числила към турската територия, ако го нямаше Съединението. Но щеше да е вторият случай на българска дезинтеграция след Македония\", допълни проф. Пантев. Какъв точно щеше да е статутът на Източна Румелия сега до голяма степен зависи от това в какъв съюз щеше да влезе през Първата световна война. Ако Пловдив се е присъединил към Германия, великите сили биха го третирали по същия начин, по който се отнасят и към Княжество България - да изплаща репарации, да подари добитък и каменни въглища на съседните си страни. Границата между двете държави според Берлинския договор минава през Балкана, дал името на целия полуостров. Според документа България се разпростира на 64 хиляди квадратни километра, а държавата васал на Турция - почти двойно по-малко - на близо 33 хиляди квадратни километра. В по-голямата територия живеят 2 милиона души, а извън пределите й остават по-голяма част от сънародниците ни - 2,5 милиона. И двете държави щяха да са ощетени откъм високи върхове. Границите попадат около стръмни планински склонове. Покривът на Балканите - Мусала, би бил заграден и да попада в ничията земя. Изкачването му щеше да бъде затруднено, щеше да изисква специално разрешение. И тогава нямаше да съществува казусът да се преименува ли на Свети Иван Рилски, както предлага управителят на София-област Илиян Тодоров от \"Атака\". \"Не би трябвало да говорим по този въпрос. Вижте и в други страни - имената на половината от испанските градове са дадени от арабите, вкл. Мадрид. Да не говорим за Фатима в Португалия, което е поклонническо място. Смяната на името едва ли би увеличило или намалило нашето национално самочувствие\", заяви проф. Андрей Пантев пред \"168 часа\".", "date": "2017.09.06", "title": "\"168 часа\": България без Съединението: Няма магистрала \"Тракия\", Мусала в гранична зона"}
{"url": "https://www.24chasa.bg/novini/article/6430996", "text": "Турция ще осигури 10 хиляди тона помощи на мюсюлманите рохинги, избягали от насилието в Мианма, заяви турският президент Реджеп Тайип Ердоган, цитиран от Ройтерс и БТА. \"Вчера говорих (с ръководителката на правителството на Мианма Аун Сан Су Чжи). Те отвориха врати след нашия призив\", каза Ердоган пред своята Партия на справедливостта и развитието (ПСР). По думите му турската хуманитарна агенция ТИКА вече доставя около хиляда тона помощи на лагерите за разселените. \"Вторият етап са 10 хиляди тона. Помощ ще бъде доставяна\", заяви той. Съпругата на Ердоган - Емине Ердоган, придружавана от сина им Билял Ердоган, министърката на семейството и социалните въпроси и високопоставени турски представители ще посети Бангладеш, за да проследи разпределянето на помощта за бежанците рохинги от Мианма и да насочи вниманието към кризата, посочва Асошиейтед прес, позовавайки се на официални източници. Около 150 хиляди рохинги са избягали от Северозападна Мианма в резултат на насилието там. Най-малко 400 души са загиналите в боевете между бунтовници рохинги и правителствените сили.", "date": "2017.09.06", "title": "Ердоган: Турция ще осигури 10 хиляди тона помощи на мюсюлманите рохинги"}
{"url": "https://www.24chasa.bg/novini/article/6431003", "text": "Имиграцията е нещо добро за Великобритания, но обществото иска върху нея да се упражни контрол, когато страната напусне Европейския съюз, каза днес премиерът Тереза Мей, цитирана от Ройтерс. От изтекъл в медиите документ става ясно, че Великобритания обмисля да ограничи имиграцията за всички, освен за най-висококвалифицираните работници в ЕС. \"Като цяло имиграцията е нещо хубаво за Обединеното кралство, но това, което хората искат да видят, е контрол върху тази имиграция - това искат да видят хората в резултат от излизането ни от ЕС\", каза Мей пред парламента, когато бе попитана от депутат за ползите от имиграцията за британската икономика. Мей изтъкна като аргумент \"влиянието, което миграцията може да има. . . върху хората, върху достъпа до услуги, върху инфраструктурата, но най вече тя засяга хората с най-ниски доходи\".", "date": "2017.09.06", "title": "Тереза Мей: Британците искат да видят, че \nимиграцията е под контрол"}
{"url": "https://www.24chasa.bg/novini/article/6431048", "text": "68-годишен румънски гражданин пострада при верижна катастрофа на път Е-79 в сряда,  Мъжът е транспортиран в МБАЛ-Благоевград с травми на главата и гърдите. Сигналът за инцидента, станал в участък преди Благоевград, е подаден в 12.15 ч. Пред лек автомобил с благоевградска регистрация, теглещ ремарке с бидони за гроздобер, под мантинелата се провира куче и изскача на пътното платно, твърди водачът. Той рязко натиска спирачките и в него се блъска джип с румънска регистрация. В джипа пък се удря микробус, също с румънска регистрация. Катастрофата затрудни движението по Е-79 между след разклона за с. Железница и Благоевград в продължение на часове. Движещите се в посока Благоевград трябва да се отбиват по стария път от Долно Церово до ж.к. \"Струмско\" до приключване на огледа. Образуват се големи колони от автомобили.", "date": "2017.09.06", "title": "Верижна катастрофа затрудни трафика по път Е-79, има пострадал"}
{"url": "https://www.24chasa.bg/novini/article/6431076", "text": "Столичното Трето РУ издирва 15-годишния Георги Траянков Благоев от София. Момчето напуснало дома си на 5 септември, около 12.00 часа и оттогава е в неизвестност. Това съобщиха от пресцентъра на МВР. Георги Благоев е висок около 170 см, с кафяви очи и черна, къса коса. Умоляват се всички, които имат информация за непълнолетния, да се обадят на тел.112, 02/ 9821260, 02/ 9821290, 02/ 9821179 или в най близкото районно управление на МВР.", "date": "2017.09.06", "title": "МВР издирва 15-годишния Георги Траянков Благоев от София"}
{"url": "https://www.24chasa.bg/novini/article/6431079", "text": "Властите в италианския град Мондрагоне арестуваха българка за трафик на работна ръка. 41-годишната К.С. довела на Ботуша 17 свои сънародници, за да берат фасул. Те обаче нямали разрешителни за работа и получавали по 30 евро на ден за труд, който по италианските стандарти се заплаща в пъти по-добре,  Групата нелегално работещи била засечена при проверка на транспортната полиция. Те били прекарвани с фургон към работното си място и нито един не се опитал да бяга по време на проверката. Като граждани на Европейския съюз, наетите българи били задържани само, за да дадат показания. Организаторката на канала за нелегален труд обаче ще отговаря пред закона, заедно със свой италиански съучастник.", "date": "2017.09.06", "title": "Арестуваха българка, наемала нелегални работници в Италия"}
{"url": "https://www.24chasa.bg/novini/article/6431071", "text": "В сряда държавният глава на Турция Реджеп Тайип Ердоган сравни изявленията на германските политици срещу страната с „нацизъм“ – коментар, направен на фона на призивите на Берлин за прекратяване на преговорите за турското членство в Европейския съюз, предава AFP, цитира \"Фокус\". „Не казвам, че сте нацисти, фашисти, обяснявам инцидента ... Този инцидент е нацизъм, това е фашизъм\", заяви Ердоган в отговор на коментарите на Ангела Меркел и Мартин Шулц в телевизионния дебат от 3 септември. Тогава двамата претенденти за канцлерския пост в Берлин обещаха, че ще търсят подкрепа от другите страни от ЕС за прекратяване на преговорите за присъединяване на Анкара към клуба на Брюксел.", "date": "2017.09.06", "title": "Ердоган сравни изявленията на Германия срещу Турция с „нацизъм\""}
{"url": "https://www.24chasa.bg/novini/article/6426791", "text": "- Чухме за първи път за кампанията „Аз събуждам България” по един много хубав повод – поканиха ни да участваме в нея и по-точно да участваме в един много готин клип, чрез който да провокираме младите хора. Тогава се поинтересувахме за какво става въпрос и много ни хареса, защото сме напълно съгласни, че в последно време всички са малко демотивирани. Харесва ни, че има такава кампания, в която провокираме младите хора да бъдат активни, а не да стоят вкъщи по цял ден и да се оплакват. - Подкрепяме кампанията „Аз събуждам България”, защото смятаме, че в България трябва да има активни млади хора, които действително да вършат добри дела за нашия по добър живот - за повече усмивки, за по-леко битуване. Всичко през деня да ти е едно такова лесно, ненапрягащо, неизнервящо. - Според нас една голяма промяна започва от самите нас. Призоваваме младите хора да не се фокусират върху социалните мрежи и технологиите, а да се огледат около себе си и да заживеят в реалността. - Всеки млад човек сам решава какво е неговото бъдеще и неговото битие. Ние с Десо сме избрали да останем тук, защото се чувстваме ужасно свързани с България – тук са нашите семейства, родители, всичко, което е важно за нас. Истината е, че ако човек се чувства добре на друго място и се чувства у дома си там, е свободен да отиде където и да е. Чувстваме се добре тук, но бихме се радвали, ако не се налага да се борим с хиляди вятърни мелници, за да бъде всичко още по-добре. - Определено смятаме, че младите хора трябва да имат повече активности и личности, които да ги вдъхновяват да бъдат активни. Освен това средата, в която живеят младите хора, малко ги откъсва от реалността и кампанията „Аз събуждам България“ е едно от нещата, които могат да помогнат това да се промени. - Може и това зависи от вас. Би било добре, ако кампанията успее да върне повече българи обратно в България, защото съм сигурна, че те се чувстват носталгично там, където са. Но ако от вас не дойдат тези усилия, няма да има кой да предизвика останалите, за да тръгнат те след него. Ще бъде хубаво, ако хората в чужбина се върнат и приложат своя опит тук. Това би бил огромен плюс за нас.", "date": "2017.09.06", "title": "Група „Мастило“ в подкрепа на кампанията „Аз събуждам България: В България трябва да има повече активни млади хора, които действително да вършат добри дела за нашия по добър живот"}
{"url": "https://www.24chasa.bg/novini/article/6430789", "text": "Един човек загина и 16 бяха ранени при катастрофа, станала при сблъсък на автомобил и автобус в окръг Сивас, Централна Турция, предаде ТАСС, цитирана от БТА. Инцидентът е станал в 23 часа снощи недалеч от град Хафик. Шофьорът на автомобила, който е бил тежко ранен, е починал. В атобуса е имало 46 души, 16 от които са били ранени. Пострадалите са хоспитализирани.", "date": "2017.09.06", "title": "Един човек загина и 16 бяха ранени при тежка катастрофа в Централна Турция"}
{"url": "https://www.24chasa.bg/novini/article/6430783", "text": "Дейците на Съединението ни са ярък пример за беззаветна служба на националния идеал, за това как трябва да се работи за общото дело, заяви председателят на Народното събрание Димитър Главчев на тържественото отбелязване в София на 132-рата годишнина от Съединението на Източна Румелия и Княжество България. Церемонията беше пред Мавзолея-костница на княз Александър Първи Батенберг. Това съобщиха от пресцентъра на Народното събрание. На днешния исторически ден не можем да не си дадем сметка, че един народ върви напред, когато е обединен около общо споделени цели, когато ясно съзнава своите справедливи искания и интереси и когато неговите избраници и предводители са достойни за народното доверие и подкрепа, отбеляза Димитър Главчев в приветствието си по повод годишнината. Затова днес дългът ни е общ – и пред паметта на апостолите на българската свобода и съединение, и пред днешния и утрешния ден на страната ни, добави още председателят на парламента. Да бъдем техни достойни следовници и продължители и в съвременния свят на нови предизвикателства и перспективи, призова той. Поднесени бяха венци и цветя. В празничното честване на годишнината участваха Националната гвардейска част, Формация \"Българи\", които изпълниха популярни маршови песни и актрисата Василка Сугарева. След официалната част гостите на събитието видяха възстановка на събитията от Съединението, представена от сдружение \"Национален съюз Единение\".", "date": "2017.09.06", "title": "Главчев: Един народ върви напред, когато е обединен около общо споделени цели"}
{"url": "https://www.24chasa.bg/novini/article/6430796", "text": "Шофьор нарочно блъсна с колата си полицай във Франция, съобщи телевизионният канал „Бе Еф Ем”. Инцидентът е станал по време на полицейска операция по издирване на открадната кола в департамента Ивелин, регион Ил дьо Франс, предава БТА. Двама полицаи се опитали да спрат автомобил, който фигурирал в базата данни за откраднат, но водачът не спял и налетял върху единия униформен. 20-годишният полицай е сериозно ранен. Загубил е съзнание и е откаран в болница, а състоянието му е критично. Нападателят е успял да избяга.", "date": "2017.09.06", "title": "Шофьор блъсна умишлено полицай във Франция"}
{"url": "https://www.24chasa.bg/novini/article/6430857", "text": "Разследващи на ООН заявиха в сряда, че разполагат с доказателства за това, че сирийските правителствени сили стоят зад химическата атака със зарин в Хан Шейхун от месец април, в резултат на която загинаха десетки, предава Франс прес, цитирана от Фокус. В първия доклад на ООН за трагедията Дамаск е официално уличен в извършването на атаката. Комисията на ООН за разследване на престъпленията в Сирия разкри, че е събрала „обширна информация“, показваща, че Дамаск стои зад ужасяващата атака от 4 април, жертви на която станаха 83 души.", "date": "2017.09.06", "title": "ООН: Башар Асад е отговорен за химическата атака в Сирия през април"}
{"url": "https://www.24chasa.bg/novini/article/6430871", "text": "Германският външен министър Зигмар Габриел приветства решението на Съда на ЕС, който постанови, че държавите членки трябва да приемат бежанците и търсещите убежище лица, предаде Ройтерс, цитирана от БТА. \"Винаги съм казвал на нашите източноевропейски партньори, че е правилно, ако има съмнение, нещата да се изясняват по съдебен ред. Сега обаче очакваме от всичките си европейски партньори да се придържат към решението и да приложат споразуменията незабавно\", каза Габриел в комюнике. Съдът отхвърли днес жалбата на Словакия и Унгария срещу миграционната политика на ЕС.", "date": "2017.09.06", "title": "Зигмар Габриел похвали решението на Съда на ЕС за мигрантските квоти"}
{"url": "https://www.24chasa.bg/novini/article/6430894", "text": "По информация на турските гранични власти, получена в българското консулство в Одрин, опашките от чакащи автомобили на ГКПП \"Малко Търново\" са следствие на засилен трафик от българска страна в посока Турция, който надвишава капацитета на пункта. Това съобщиха от Министерството на външните работи /МВнР/. От Министерството на вътрешните работи посочиха, че ГКПП - Малко Търново колоната от леки автомобили на изход е дълга около километър. Властите уведомяват, че се извършва оптимизиране на организацията и работата на граничния пункт с оглед по-бързото преминаване на натрупалите се автомобили. Засиленият трафик по граничните пунктове се наблюдава често в неработни дни и официални празници, съобщават от консулството. Очаква се в следобедните часове трафикът да се обърне в посока от Турция към България. Граничните власти уверяват, че имат готовност да пропускат автомобилите за оптимално кратко време, посочиха от МВнР. На българо-турската граница на ГКПП - Капитан Андреево има образувала се колона от около пет км от товарни автомобили на изход, съобщиха още от МВР. На ГКПП - Лесово се е образувала колона от около два км от товарни автомобили на изход. На българо - гръцката граница на ГКПП - Капитан Петко Войвода, Кулата и Маказа има интензивен трафик на изход. Интензивен е трафикът на изход и на българо - сръбската граница на ГКПП - Калотина.", "date": "2017.09.06", "title": "МВнР: Засилен е трафикът по граничните пунктове"}
{"url": "https://www.24chasa.bg/novini/article/6430910", "text": "Сърбия се надява да стане член на ЕС преди блокът да се разпадне. Това заяви сръбският външен министър Ивица Дачич, който участва в панелна дискусия, посветена на Западните Балкани в рамките на стратегическия форум в словенския град Блед, предаде ТАСС, цитирана от БТА. Важно е да продължава процесът на разширяване на ЕС. Ние или ще станем член на ЕС, или ЕС ще се присъедини към нас. Надявам се, че Сърбия ще стане член на ЕС преди блокът да се разпадне, каза Дачич. Създава се впечатлението, че Балканите толкова се бавят с встъпването в ЕС, че ни се струва сякаш регионът никога няма да се присъедини към ЕС. Заради това ни се струва, че ЕС няма справедливо отношение към страните от Западните Балкани, посочи сръбският външен министър. Не мога да повярвам, че всички страни са влезли в ЕС, като са изпълнили всички критерии и според мен, ако сега отново кандидатстваха за членство, то най-малко една трета от тях нямаше да изпълнят необходимите условия, добави Дачич.", "date": "2017.09.06", "title": "Ивица Дачич: Сърбия се надява да стане член на ЕС преди блокът да се разпадне"}
{"url": "https://www.24chasa.bg/novini/article/6430936", "text": "Полша ще продължи да отказва да приема мигранти по схемата на ЕС за презаселване въпреки решението на Съда на ЕС, че Брюксел има право да принуждава държавите членки да приемат кандидати за убежище. Това заяви днес полският премиер Беата Шидло, предаде Ройтерс, цитирана от БТА. \"Бях убедена, че съдът ще вземе такова решение, но това по никакъв начин не променя становището на полското правителство за миграционната политика\", заяви Шидло пред репортери в кулоарите на бизнес конференция. Днес върховният съд на ЕС отхвърли жалбите на Словакия и Унгария срещу миграционната политика на ЕС. Унгарското правителство нарече решението на съда \"възмутително и безотговорно\" и заяви, че въпреки това няма да приеме нито един бежанец. \"Това е политическо решение, което е насилие над европейското законодателство и европейските ценности\", каза унгарският външен министър Петер Сиярто. Словашкият премиер Роберт Фицо каза, че Братислава уважава решението на европейския съд, но че страната му няма да промени позицията си по квотната система и мигрантите. Фицо заяви, че планът на ЕС от 2015 г. за презаселване през следващите две години на 160 хиляди бежанци от Гърция и Италия, е бил временно решение, което важи до 26 септември. Премиерът заяви, че според него страната му не я заплашват никакви санкции на ЕС заради становището й за мигрантите, предаде Асошиейтед прес.", "date": "2017.09.06", "title": "Полша: Няма да променим миграционната си политика въпреки решението на ЕС"}
{"url": "https://www.24chasa.bg/novini/article/6431105", "text": "След изключването му от ГЕРБ Лазар Влайков подава оставка и като председател на общинския съвет в Септември. Това става ясно от заповед на самият Влайков, публикувана в официалния сайт на община Септември, с която се свиква извънаредна сесия на общинския съвет на 07.09. / четвъртък / от 9 часа. В дневния ред на сесията е посочена една единствена точка - избор на нов председател на общинския съвет в Септември, което ще рече че досегашния председател вече е депозирал оставката си. Лазар Влайков е собственикът на пистолета, с който се смята, че е застрелян 47-годишния Наско Тонкев от 6-годишно момченце при нещастен случай в с.Виноградец. Именно поради това от изпълнителната комисия на ГЕРБ го изключиха от ГЕРБ. Близките на убития обаче твърдят, че не детето, а Лазар Влайков е изтрелял фаталния куршум. Освен това те твърдят, че Влайков е говорил по телефона, веднага след като лично констатирал смъртта на Тонкев, с приятеля си районен прокурор на Пазарджик, който да го посъветва как да се измъкне от ситуацията. По подобна версия се работи активно от разследващите органи. В понеделник от прокуратурата обявиха, че решението за арест и повдигане на обвинение на Влайков ще бъде взето след разпит пред съдия на детето и проверка на разпечатките от разговорите на общинския председател в нощта след убийството. Във вторник детето беше разпитано, а утре трябва да излязат резултатите от проверката на разпечатките. Не е ясно и дали Лазар Влайков ще се откаже само от председателския си пост, или ще напусне окончателно и самия общински съвет, както го призоваха от ГЕРБ.", "date": "2017.09.06", "title": "Лазар Влайков е подал оставка като председател\n на общинския съвет в Септември"}
{"url": "https://www.24chasa.bg/novini/article/6431014", "text": "Ураганът от пета степен „Ирма“ вече е причинил „сериозни щети“ на някои от островите в Карибския регион. Това съобщи френският министър за отвъдморските територии Аник Жерарден, предава AFP, цитира \"Фокус\". „Ирма“ удари Сен Мартин и Сен Бартелми, след като по-рано в сряда връхлетя Барбуда. \"Тези острови са сериозно засегнати\", алармираха от Френската метеорологична служба.", "date": "2017.09.06", "title": "Ураганът „Ирма“ вече е причинил сериозни щети в Карибския регион"}
{"url": "https://www.24chasa.bg/novini/article/6431087", "text": "Осемдесет и три годишният принц-консорт Хенрик, съпруг на датската кралица Маргрете, страда от деменция, съобщи Асошиейтед прес, цитирайки източници от двореца. Принцът, който е с френски произход, преминал през медицински преглед в Университетската болница в Копенхаген. Лекарите стигнали до заключението, че намалените когнитивни функции на кралската особа се оказали по-големи от очакваното. А това води до промени в поведението, реакциите, разсъдъка и емоциите на принца. Хенрик предизвика смут миналия месец, след като заяви, че след кончината си, не желае да бъде погребан редом до кралицата на Дания в специално изготвен саркофаг, съобщи БТА. Отчаян от факта, че заради протоколните изисквания винаги е бил поставян на второ място, Хенрик решил да не сподели гроба на Маргрете, която одобрява избора му. Той изтъква обстоятелството, че приживе не можа да се сдобие със статута на крал, който желаеше. Поради тази причина Хенрик, който не е бил поставян на равна нога със съпругата си докато е бил жив, и не би искал това да стане и след смъртта му. Въпреки отказа му да бъде погребан в кралската гробница в катедралата в Роскилде, където обикновено почиват в мир кралските двойки, той би искал гробът му да е в Дания. Принцът обичал тази страна и работил за нея в продължение на 50 години. Хенрик, чието име по кръщелно свидетелство е Анри дьо Лаборд дьо Монпеза, срещнал бъдещата си съпруга в посолството на Франция в Лондон през 1965 година. След венчавката, неговата екстравагантна личност така и не успя да завладее сърцата на датчаните, които доста саркастично се отнесоха към оттеглянето му през 2016 година.", "date": "2017.09.06", "title": "Принц Хенрик, съпруг на датската кралица, страда от деменция"}
{"url": "https://www.24chasa.bg/novini/article/6430778", "text": "Унгарският външен министър Петер Сиярто определи като \"възмутително и безотговорно\" решението на съда на ЕС, който отхвърли жалбите на Унгария и Словакия срещу квотното разпределение на мигрантите, предаде Асошиейтед прес, цитирана от БТА. Сиярто заяви, че това решение поставя в опасност сигурността и бъдещето на Европа. Той предупреди, че Унгария ще продължи да оспорва опитите на ЕС да принуждава страните членки да приемат кандидати за убежище. Сиярто добави, че Унгария ще продължи също да поставя ударението върху защитата на външните граници на ЕС и че е време ЕС да се откаже от \"неуспешния\" механизъм за презаселване на кандидати за убeжище.", "date": "2017.09.06", "title": "Петер Сиярто: Решението на ЕС за мигрантските квоти е безотговорно"}
{"url": "https://www.24chasa.bg/novini/article/6430649", "text": "Мъж е загинал при катастрофа в град Рила, съобщиха от пресцентъра на Областна дирекция на МВР – Кюстендил. Вчера 24-годишна жена, управлявайки лек автомобил „Рено“, губи контрол над автомобила и се удря в бетонен бордюр край пътя в района на град Рила. Пристигналите на местопроизшествието служители на Районно управление – Рила са установили шофьорката и майка й. Двете жени са съобщили, че с тях е пътувал и бащата на водачката, който е транспортиран до Спешния център в Благоевград. След около 3 часа е постъпило съобщение в РУ Рила, че настаненият след произшествието пациент е починал. По случая е започнато досъдебно производство в РУ Рила, уведомен е дежурен прокурор.", "date": "2017.09.06", "title": "24-годишна катастрофира в град Рила, баща й загинал при инцидента"}
{"url": "https://www.24chasa.bg/novini/article/6430652", "text": "Тази нощ пиян циганин се е размазал с кола в дърво във врачанското с. Върбешница със „Субару“. Пристигналите на място ченгета установили с дрегер , че катастрофиралият седнал зад волана с 1.78 промила алкохол. Пострадалият 23-годишен Георги Н. нямал и шофьорска книжка, установили полицаите. С леки наранявания той бил приет в спешното във Враца и след като му оказали помощ, бил освободен. Местният жител на циганската махала се возел в чужда кола, собственост на съселянина му Цветослав Велков. Според хората от селото наскоро книжката на Велков била отнета заради нарушение на пътя, а той пък давал за ползване колата си на всеки, който му я поиска. От полицията във Враца съобщиха, че пострадалият не бил задържан поради здравословни причини, но по случая било образувано бързо производство в РУ на МВР в Мездра. Уведомен за произшествието бил и дежурния прокурор в железничарския град.", "date": "2017.09.06", "title": "Пиян циганин без книжка се размаза в дърво с чужда кола"}
{"url": "https://www.24chasa.bg/novini/article/6430657", "text": "Духът на българския народ ще пребъде чрез просвещението на децата. Това заяви вицепрезидентът Илияна Йотова, която посети Опака по повод празника на града. „Преди век и половина вашите деди са показали как се взимат важни за съдбата на народа ни решения и са построили първо училище. Тогава хората не са били богати, дори не са имали държава. Обединявала ги е вярата, че най-ценното богатство са децата и знанието. Имали са силата и куража да вземат в ръцете си собственото си бъдеще и това на Родината”, каза Илияна Йотова в приветствието си към жителите и гостите на града. Това съобщиха от прессекретариата на президента. Вицепрезидентът подчерта, че празничните събития ни карат да се върнем към корените, да почерпим мъдрост и сила от делата на предците и родителите ни. „Това не са обикновени празници. Това са дни на тържеството на българския дух и на непреклонността на всеки българин да предаде на децата си любовта към родния край”, посочи Илияна Йотова.  „Този български край е богат с историята си, с традициите си и с хората си. Пожелавам ви да успеете да покажете на България и на света неговата красота, уникалната му история и съвременните му постижения. Усилията за едно ново бъдеще на този край са една от стъпките за съграждане на онази България, за която всички мечтаем”, каза още вицепрезидентът.  Илияна Йотова разгледа изложба на местния художник Николай Ангелов, подредена в местното читалище „Пробуда – 1922” по повод 33-годинината от обявяването на Опака за град. Вицепрезидентът разговаря и с читалищни дейци като подчерта, че колкото по-модерно става обществото ни, толкова повече то има нужда от уникалната българска институция - читалище. „Днес българското читалище се превръща в център на българската духовност. Малко са средствата, които се отделят за съхранението му. За развитието се разчита на родолюбието и българщината на хора като вас”, посочи Илияна Йотова. По думите на вицепрезидента читалището, е единственото място, в което българските деца могат да открият магията на традициите, да се гордеят с постиженията на българското творчество и да придобият самочувствието от връзката с българщината, предавана от поколения на поколения.", "date": "2017.09.06", "title": "Йотова: Духът на българския народ ще пребъде чрез просвещението на децата"}
{"url": "https://www.24chasa.bg/novini/article/6430415", "text": "Двама души са загинали при катастрофи през последното денонощие, съобщиха от МВР. На територията на страната са станали 15 пътни произшествия. Ранени са 18 души, като за един от тях има опасност за живота. В София са регистрирани 139 леки и три тежки катастрофи, при които са пострадали седем човека.", "date": "2017.09.06", "title": "Двама са загинали при катастрофи през изминалото денонощие в страната"}
{"url": "https://www.24chasa.bg/novini/article/6429812", "text": "Премиерът на България Бойко Борисов и гръцкият му колега Алексис Ципрас присъстват на подписването на меморандума за транспортен коридор, свързващ пристанищата в Солун, Кавала и Александруполис с тези в Бургас, Варна и Русе чрез жп връзка през Свиленград. Самият меморандум ще бъде подписан от министрите Христос Спирдзис и Ивайло Московски. Московски подчерта, че коридорът ще е комбинация между железопътна и пристанищна инфраструктура.   Борисов пристигна в Гърция вчера, а ", "date": "2017.09.06", "title": "Борисов и Ципрас на подписването за жп коридора Солун-Русе (Снимки, видео)"}
{"url": "https://www.24chasa.bg/novini/article/6430440", "text": "Висш американски командир се извини заради разпространяването на територията на Афганистан на пропагандни листовки, сметнати за обидни към исляма, предаде Асошиейтед прес, цитиран от БТА. Генерал-майор Джеймс Линдър заяви, че съжалява искрено за това, че върху листовките е било изобразено куче, а в ислямската религия кучето е смятано за мръсно животно. Листовките са били разпространени в провинция Парван. На тях е снимано бяло куче с талибанско знаме, върху което са изписани цитати от Корана. Това веднага бе сметнато за богохулство и доведе до остри протести. Губернаторът на провинцията Мохамад Хасем нарече случилото се \"непростимо\" и заяви, че ще има разследване. \"Тези, които са извършили непростимата грешка, ще бъдат съдени и наказани\", предупреди той. През 2012 г. американски командири трябваше да се извинят за това, че копия от Корана и други религиозни книги бяха изгорени във военновъздушната база Баграм, което предизвика масови протестни демонстрации в Кабул и други провинции, завършили с жертви. При друг подобен случай видео, показващо американски морски пехотинци да уринират върху трупове на убити талибански бойци, доведе до разследване и съдебни обвинения. Така наречените информационни кампании на коалиционните сили в Афганистан имат за цел да убедят местното население да спре подкрепата си за талибаните. В листовката под снимката на кучето има следния текст: \"Върнете си свободата от кучетата терористи и помогнете на коалиционните сили да ликвидират вашите врагове.\"", "date": "2017.09.06", "title": "САЩ се извини на Афганистан за пропагандните листовки против мюсюлманите"}
{"url": "https://www.24chasa.bg/novini/article/6430443", "text": "Албанското министерство на отбраната заяви, че САЩ са осигурили първите военни джипове Хъмви, предназначени за подсилване на капацитетите на албанската армия, предаде Асошиейтед прес. В огласено вчера изявление се посочва, че първите шест от общо 248 джипа Хъмви са пристигнали в Албания в рамките на пакет помощ на стойност 12 милиона долара, предаде БТА. Посланикът на САЩ Доналд Лу заяви, че Албания е един от четирите съюзници на НАТО в Европа, които ще получат тези джипове, така че да се сдобие с \"напълно модернизирана, оперативна и независима пехотна част до 2019 г.\". Албания се присъедини към НАТО през 2009 г. и оттогава модернизира въоръжението си съобразно стандартите на алианса.", "date": "2017.09.06", "title": "Албания е получила от САЩ първите военни джипове Хъмви"}
{"url": "https://www.24chasa.bg/novini/article/6430451", "text": "Заместник министър-председателят по правосъдната реформа и министър на външните работи Екатерина Захариева ще участва в неформалната среща на министрите на външните работи на Европейския съюз \"Гимних\", която ще се състои на 7 и 8 септември в Естония, съобщиха от МВнР. Програмата ще започне със съвместен обяд на първите дипломати и министрите на отбраната на държавите-членки на Съюза, на която ще бъде обсъдено изпълнението на т.нар. пакет \"Отбрана\" по прилагането на Глобалната стратегия на ЕС за външна политика и политика за сигурност. По време на работните сесии ще бъдат обсъдени ситуацията след шестия ядрен опит на Северна Корея, Близкоизточния мирен процес, политиката на ЕС по правата на човека, а в съвместен панел със страните-кандидатки за членство в ЕС на фокус ще бъдат предотвратяването и борбата с радикализацията и насилствения екстремизъм. В програмата на срещата е включена и работна вечеря, на която ще присъстват външните министри на страните кандидатстващи за членство в ЕС, на която се очаква да бъде обсъдена европейската перспектива на държавите от Западните Балкани и Турция.", "date": "2017.09.06", "title": "Захариева ще участва в неформална среща на министрите на външните работи на ЕС"}
{"url": "https://www.24chasa.bg/novini/article/6430465", "text": "Шести септември е една от най–светлите дати от Новата история за България. Това коментира за Радио “Фокус“ председателят на НС Димитър Главчев по повод 132-рата годишнина от Съединението на Източна Румелия с Княжество България. По думите му в онези паметни дни, всенародният дух и общата воля и енергия намират най–ярката си изява. Димитър Главчев добави, че е редно сегашните политици да взимат пример от тогавашните, особено когато става дума за единство и национална кауза: „Три са били основните принципи от които са се ръководили тогава българските политици – единство, държавност и самостоятелност. Неслучайно е написано „Съединението прави силата“, а пък Стефан Стамболов допълва, че „силата създава Независимостта“. Така че водейки се от тези принципи, можем да движим и България напред днешните политици. Не се получава и само с политиците, трябва всички българи да сме обединени, но очевидно е, че политиците трябва да дават пример. Днес има предизвикателства пред нас свързани с общия ни Европейски дом. Това единство ще даде тласък и на по–доброто ни икономическо развитие, което пък ще повиши доходите на всички, както и по–добрият начин на живот и сигурността на гражданите“, коментира Димитър Главчев. Той каза още, че политиците и всички държавни институции трябва да обединят сили, за да постигнат реални успехи в борбата с корупцията. Според председателят на НС, пример за национално обединение днес е договорът между България и Македония за добросъседство и сътрудничество.", "date": "2017.09.06", "title": "Главчев: 6-ти септември е една от най–светлите дати от историята на България"}
{"url": "https://www.24chasa.bg/novini/article/6430484", "text": "Турската полиция е застреляла човек, който възнамерявал да се самовзриви край полицейски участък в средиземноморския град Мерсин днес, предаде турската агенция Доган, цитирана от Ройтерс. Властите предполагат, че нападателят е боец на групировката \"Ислямска държава\", заяви републиканският прокурор на Мерсин Мустафа Ерджан пред Анадолската агенция, предаде БТА.", "date": "2017.09.06", "title": "Турската полиция е ликвидирала атентатор самоубиец край полицейски участък"}
{"url": "https://www.24chasa.bg/novini/article/6430472", "text": "Днес в гр. Кавала в присъствието на министър-председателите на Гърция и България, Алексис Ципрас и Бойко Борисов бе подписано историческо споразумение между двете държави построяването на „Железопътната линия Егнатия”. Меморандум за сътрудничество на един проект, чието реализиране ще преобрази съществуващия облик на пътните и морски превози в югоизточна Европа и същевременно ще издигне геополитически източна Македония и Тракия. Става въпрос за осъвременяване и възобновяване на железопътната връзка на пристанищата на Александруполис и Кавала с тези на България в Бургас и Варна в крайбрежията на Черно море.  Съществуващата железопътна мрежа се смята за остаряла и в действителност не обслужва двете гръцки пристанища, които в рамките на по-общите международни транспортни проекти се очаква да станат морските врати за превозване на стоки към и от Югоизточна Европа, също така и към Русия, Украйна и пазарите на Кавказ. Показателен е фактът, че пристанището на Кавала към днешна дата няма железопътен достъп, докато това на Александруполис , едва миналата година се свърза железопътно с мрежата на Солун, въпреки че разстоянието, което го разделя от железопътните линии не надвишава двеста метра. Меморандумът, който подписаха ресорните министри Христос Спирдзис и Ивайло Московски, в присъствие на г-н Ципрас и г-н Борисов се отнася до железопътната линия от Кавала до Варна, посредством Александруполис и Бургас. Композициите ще развиват скорост дори до 160 километра в час. Естествено целият проект ще бъде свързан с пристанището на Солун. С други думи ще се обърнат нещата в съвременния транспортен коридор, след като товарите към и от пазарите на Черно море (България, Румъния, Украйна, Русия, Грузия и т.н.) ще могат да избягват провлаците на Босфора и Дарданелите и да „излизат” в Средиземно море, за да продължат към Европа, Африка и Азия и обратно на по-ниска транспортна стойност и по-голяма сигурност в сравнение с днешния морски маршрут.  Идеята за заобикаляне и поради натовареността на Провлаците, що се отнася до транспорта, не е нова, но едва тази година през пролетта по време на посещението на Алексис Ципрас в София, бе съгласувано с г-н Борисов да се даде ход на процедурата за този проект и бе свикана комисия, която заседава по-късно в Александруполис и разгледа неговите перспективи. Днес в гр. Кавала бе подписан меморандум за учредяване на общо дружество, което ще поеме и ръководи проекта, стойността на който ще бъде над четири милиарда евро и ще се реализира с европейски средства. От значение е, все пак, както отбелязват местни фактори, че това дело има огромно значение за Северна Гърция не само относно икономическото и геополитическо значение, което излиза извън сферата на мечтата и става реалност. Освен българо-гръцкия, но и европейския интерес за този железопътен „байпас” в транспорта за заобикаляне на Босфора, положително мнение изразиха и президентите на Русия Владимир Пути и на Украйна Петро Поршенки. От геополитическо значение е железопътната връзка между пристанищата на Северна Гърция и България. „Споразумението с България за железопътната връзка на трите пристанища в България, в Русе на река Дунав, Варна и Бургас на Черно море, с гръцките три пристанища в Северна Гърция – Александруполис, Кавала и Солун и построяването на два съвременни центъра не е само още един голям инфраструктурен проект, не е само едно дело, което ще осъвремени комбинираните превози и структурите в Гърция, но и ще привлече нови производствени единици и поддържа вече съществуващите” . Това подчерта, министърът на транспорта Христос Спирдзис допълвайки, че „това е проект от геополитическо значение, който допринася за сътрудничеството между Балканите и страните от Черноморието. Със споразумението, подписано днес в Кавала, между двете страни, се предвижда учредяването на един междудържавен орган за съвместно реализиране на проекта. Учредява се за първи път в нашия регион и за втори път в Европа с неповторима тежест и значение, тъй като ще бъде осъществен заедно, а не от всяка страна поотделно на собствената й територия. „За да постигнем този резултат”, продължи министър Спирдзис, „бяха проведени много технически срещи и политически консултации. Ролята на Комисарката по Транспорта на Европейската Комисия г-жа Виолета Булц бе определящ за узряването на споразумението и неговото реализиране”. Откриваме нови хоризонти в областта на енергетиката. Утре ще се проведе среща в Александруполис. Подписваме този меморандум на историческа за България дата. Сътрудничеството между Гърция и България се сдоби с една важна динамика. Това е един проект с огромно значение, който удовлетворява констатирани нужди от десетилетия наред, каза гръцкият премиер Алексис Ципрас.                                                                                                                                                                                                                                                                                                                        ", "date": "2017.09.06", "title": "България и Гърция подписаха меморандума за жп връзка Солун-Русе (Снимки, видео)"}
{"url": "https://www.24chasa.bg/novini/article/6430490", "text": "До края на другата седмица ще е готов анализ на плащанията и задълженията на „Дунарит“ и тъй като към КТБ има много свързани кредити, проверяваме каква е стойността им и към кого са насочени те. Това каза на брифинг министърът на икономиката Емил Караниколов, предаде  „Фокус“. „Относно това, което беше казано, че Държавна консолидационна компания (ДКК) е платила цената или закупените кредити към някакви дружества, искам да информирам, че ДКК е платила на синдиците на КТБ. Парите са влезли в масата на несъстоятелността и няма законова процедура, по която тези пари да излязат оттам за някой, различен от кредиторите. Тези пари са на синдиците на КТБ и от тях ще бъдат удовлетворени кредиторите на банката“, каза още министър Караниколов. Той обясни, че след извършване на плащането от „Дунарит“ са изпратили благодарствено писмо до министър-председателя и Министерството на икономиката. “ Въпреки всичко последваха няколко странни за мен акта. Първо, беше внесена искова молба, с която не се признава плащането, въпреки че беше извършено. След това получихме искане да се оттегли вписването на търговското предприятие. Едното противоречи на другото. И към момента заради внесения иск съдът спря производството за вписване в залог на търговското предприятие – т.е. преди да бъде продължена процедурата ДКК няма как да оттегли заявлението за кредит“, каза Караниколов. „В медиите излезе информация, че ДКК е направила изискуемо вземането, но то не е вписано и няма как да стане изискуемо. Имахме готовност то да бъде разсрочено, а не да се плаща веднага с оперативни средства от „Дунарит“, въпреки че вчера се появи информация, че парите са платени от друго място. Но работа на Финансово разузнаване е да разбере откъде са парите“, обясни министърът.", "date": "2017.09.06", "title": "Изготвят анализ на плащанията и задълженията на „Дунарит“"}
{"url": "https://www.24chasa.bg/novini/article/6430503", "text": "Министърът на регионалното развитие и благоустройството Николай Нанков проведе среща с министъра на транспорта и комуникациите на Катар Джасим Сейф Ахмед Ал-Сулаити, съобщиха от пресцентъра на министерството на регионалното развитие и благоустройството. Двамата обсъдиха постигнатите резултати от двустранното сътрудничество до момента и споделиха идеи за съвместни бъдещи проекти. В началото на срещата министър Нанков поднесе поздравленията си за впечатляващата церемония по откриването на най-голямото пристанище в Катар. Нанков напомни, че през миналата година министър Джасим Сейф Ахмед Ал-Сулаити беше в България и тогава двете страни подписаха Меморандум за разбирателство между ДП „Пристанищна инфраструктура\" и Катарската компания за управление на пристанищата „Муани Катар\". Министър Нанков предложи да се работи по такъв документ и в областта на пътната инфраструктура. Домакинът изрази задоволство от идеята и подкрепи изготвянето на подобен меморандум, който да бъде подписан при съвместни бъдещи срещи.", "date": "2017.09.06", "title": "Нанков се срещна с министъра на транспорта и комуникациите на Катар"}
{"url": "https://www.24chasa.bg/novini/article/6430509", "text": "Ирма, един от най-мощните урагани в Атлантическия океан от близо век, удари тази сутрин карибския остров Барбуда, съобщи Центърът за ураганите в САЩ, цитиран от БТА. Окото на циклона премина над острова към 6 ч. по Гринуич (9 ч. бълг. време) с поройни дъждове и придружаващи ветрове до 295 км в час, предаде Франс прес. Ураганът със сила 5-а степен се очаква да предизвика големи щети. Той се придвижва на северозапад в посока към Вирджинските острови и Пуерто Рико. Прогнозата е, че в събота ще достигне Флорида.", "date": "2017.09.06", "title": "Ураганът Ирма премина над карибския остров Барбуда"}
{"url": "https://www.24chasa.bg/novini/article/6430514", "text": "Областната инспекция по труда в Плевен наложи санкции от по 20 000 лева на трима работодатели, съобщи в пресклуба на БТА временно изпълняващият длъжността директор Борис Петков. Работодателите са глобени, защото са създавали пречки пред инспекторите за извършване на проверки в техните фирми. Това е най-големият размер на санкция, която Областната инспекция по труда може да наложи, уточни Петков. През летните месеци акцентът на проверките е бил в сферите на строителството и селското стопанство. В строителството най-често се откриват работници без трудови договори, но за съжаление те не съдействат на инспекторите, за да бъдат документирани нарушенията, поясни Петков. По думите му са под наблюдение обектите, където санират жилищни блокове - повече от 20, за стриктно спазване на правилата за безопасност на труда. Инспекторите в Плевен са извършили в региона общо над 1100 проверки и са открили над 4700 нарушения - по-малко в сравнение с миналата година. Съставили са 127 акта. Доказани са 13 случая на липса на трудови договори, над 50 са нарушенията при заплащането на труда. Положителна тенденция е, че намаляват случаите на неизплатени трудови месечни възнаграждения и работниците получават заплатите си навреме, коментира Борис Петков.", "date": "2017.09.06", "title": "По 20 000 лева санкции за 3ма работодатели наложи инспекцията по труда в Плевен"}
{"url": "https://www.24chasa.bg/novini/article/6430508", "text": "Днес е един от най-обичаните празници в България - Съединението. С подписването на този проект днес продължаваме съединяването на възможностите за туризъм и бизнес в нашия регион. Това каза премиерът Бойко Борисов след подписването на меморандума за жп връзка между Солун и Русе. Ние също гледаме на председателството като на балканско. Имаме шанс да покажем, че Балканите ще станат един проспериращ регион. С тази жп линия автоматично имаме възможност за Дунавската стратегия, коментира Борисов. С Гърция може да играем важна роля за една обща балканска политика. Октомври ще поискаме среща с Юнкер, където да търсим одобрението на ЕК. Сега всички сме част от голямото европейско семейство, каза Борисов.  С Алексис сме изключително добри приятели, с голямо доверие между нас. Искаме да дадем пример как може да правим индустрия, икономика, бизнес. Който иска да говори за минало, с Ципрас искаме да говорим за бъдещето на региона. Това ще кажа и на Юнкер, допълни Борисов.       ", "date": "2017.09.06", "title": "Борисов: С Ципрас искаме да говорим за бъдещето на региона, а не за миналото (Снимки, видео)"}
{"url": "https://www.24chasa.bg/novini/article/6430547", "text": "Първите случаи на липсващи пари в касите на фирми, които според счетоводните данни би трябвало да са налични, са открити при започналите през миналата седмица 550 проверки на Национална агенция за приходите. Това съобщиха от пресцентъра на НАП. Данните от счетоводните баланси на хиляди юридически лица сочат, че имат голяма сума пари в брой. По време на проверките се изследва дали търговските дружества и нестопанските организации не са извършили скрито разпределение на печалба. Според данните, които сами са подали в НАП, 1 289 от фирмите имат в касите си по над 1 милион лева в брой. Над 10 000 са дружествата с налични пари в брой над 100 000 лв. Очаква се броят на възложените проверки да нарасне значително в близките месеци. Съмненията на ревизорите са, че като декларират голяма сума пари в кеш, фирмите избягват плащането на корпоративни данъци и данък върху дивидентите. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството – например, скъпи командировки до екзотични държави, ползване на чужди активи за лични нужди на акционерите и т. н. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП. Междувременно фирмите, които са извършили скрито разпределение на печалби могат да уведомят НАП и да поискат разрешение за подаване на коригиращи декларации, като обложат с данък недекларираните дивиденти, допълват от приходното ведомство.", "date": "2017.09.06", "title": "13 млрд. лв. на каса държат българските фирми според счетоводните си баланси"}
{"url": "https://www.24chasa.bg/novini/article/6430558", "text": "Съдът на Европейския съюз отхвърли жалбата на Словакия и Унгария срещу европейската миграционна политика и потвърди правото на Брюксел да изисква от страните членки да приемат кандидати за убежище, предаде Ройтерс, цитирана от БТА. Съдът постанови, че ЕС има право да налага на националните правителства да приемат на квотен принцип бежанци, главно от Сирия, приютени в Италия и Гърция. \"Съдът отхвърля жалбите на Словакия и Унгария срещу временния механизъм за задължително презаселване на кандидати за убежище, се казва в решението. Механизмът допринася Гърция и Италия да се справят с последиците от миграционната криза от 2015 г.\" Програмата, изготвена от Европейската комисия, беше одобрена с мнозинство от гласовете на страните членки въпреки съпротивата на бивши комунистически страни, които настояват, че обществата им не могат да интегрират мюсюлмански имигранти. Тя предвижда презаселване на 160 хиляди кандидати за убежище, от които досега са преместени едва 25 хиляди.", "date": "2017.09.06", "title": "Съдът на ЕС отхвърли жалбата на Словакия и Унгария срещу миграционната политика"}
{"url": "https://www.24chasa.bg/novini/article/6430565", "text": "Русия няма да признае Северна Корея за ядрена сила, увери руският президент Владимир Путин след преговори с южнокорейския си колега Мун Дже-ин, предаде ТАСС, цитирана от БТА. \"Потвърдих пред господин Мун Дже-ин нашата принципна позиция: няма да признаем ядрения статут на Северна Корея\", заяви Путин на съвместна пресконференция с Мун във Владивосток. Руският президент потвърди позицията си, че севернокорейският ядрен въпрос не може да бъде уреден със санкции. \"Сега е необходимо да се прояви хладнокръвие и да се избегнат стъпки, водещи към ескалация на напрежението. Без политически и дипломатически инструменти ще е много трудно да постигнем напредък в сегашната ситуация, а ако трябва да съм по-точен, смятам, че изобщо е невъзможно\", каза Путин. Мун заяви, че с Путин са на мнение, че уреждането на ядрения въпрос е първостепенен приоритет за развитието на Източна Азия. По думите му руският президент е изразил пълна подкрепа за действията на Сеул по отношение на въпросите, свързани със Северна Корея. Мун е предупредил Путин, че намаляването на доставките на петрол за КНДР е неизбежно, и е поискал съдействие от Русия, съобщи южнокорейската информационна агенция Йонхап. Говорител на президентството в Сеул обаче не беше в състояние да потвърди това съобщение, предаде Ройтерс. Двамата президенти се срещнаха в кулоарите на започналия днес икономически форум във Владивосток.", "date": "2017.09.06", "title": "Путин: Русия няма да признае Северна Корея за ядрена сила"}
{"url": "https://www.24chasa.bg/novini/article/6429433", "text": "Лидерът на КНДР Ким Чен Ун поздравява войници. При атака срешу Северна Корея лидерът ѝ Ким Чен Ун незабавно ще избяга от страната, сочат данни на разузнавателни служби, цитирани от германския в. “Фокус”. Според информацията тайна система от тунели ще позволи на севернокорейският вожд да напусне столицата Пхенян и да избяга към Китай, откъдето да издава заповеди на подчинените си. Мрежата от тайнствени тунели на Ким Чен Ун за първи път бе разкрита преди годиини от избягал бивш високопоставен служител на режима в Пхенян. Други спасили се от комунистическия режим севернокорейци разказват за Той включвал система от бункери, пътища, железопътни линии и частен влак. Тунелната система свързва Пхенян със стратегически важни места в радиус от 40 до 50 км. Това позволява на Ким Чен Ун да избяга от Пхенян бързо и незабелязано, преди градът да бъде разрушен от бомбардировки. Системата за бягство е предназначена да обслужват само Ким Чен Ун, семейството му и най-добрите му помощници. Освен верните на лидера на КНДР никой не знае точното местоположение на тунелите. Когато работниците били транспортирани до местата за тунели за изкопаване, прозорците на автобусите им били затъмнени, за да нямат представа къде отиват. Ким Чен Ун ще избяга с един от 2-та си самолета, които са постоянно заредени, твърдят пък британски медии. Машините се намирали на изградени писти близо до двореца. Севернокорейският лидер си проси война с последния мощен тест, обяви американският представител в ООН. Ники Хейли заяви на спешно свиканата среща на Съвета за сигурност в Ню Йорк, че САЩ не искат война, но търпението им не е неограничено. “Смятам, че Северна Корея удря шамар в лицето на международната общност, която ги призова многократно да спрат”, каза още Хейли. Китай обяви, че няма да позволи военно решение на проблема със Северна Корея. КНДР пък обяви, че е изпратила неотдавна подарък на САЩ и че предстои да им изпрати още подобни, съобщи Ройтерс. “Неотдавнашните мерки за самоотбрана от моята страна, КНДР, са подарък, изпратен не до някой друг, а тъкмо до САЩ. Те ще получат още подаръци от моята страна”, изтъкна Ким Ин Рьон, представител на Северна Корея в ООН. Пхенян транспортира междуконтинентална балистична ракета към западното си крайбрежие, където има площадки за изстрелване на ракети, съобщи Ройтерс. Операцията по пренасянето се провела през нощта с цел избягване на нейното следене. Транспортирането на ракетата е започнало в понеделник- ден след като Северна Корея извърши ядрен опит с водородна бомба, който предизвика земетресение с магнитуд 6,3. Северна Корея може да разработи по-скоро, отколкото се очакваше досега, каза френският външен министър Флоранс Парли, цитирана от Ройтерс. Тя допълни, че сценарият на ескалация в посока голям конфликт не бива да се изключва. Руският президент Владимир Путин обяви, че налагането на по-тежки санкции срещу Северна Корея заради ядрената ѝ програма щяло да бъде контрапродуктивно. “Русия осъжда опитите на Северна Корея, ние смятаме, че те са провокация... Засилването на военната истерия няма да доведе до нищо добро. Това би могло да доведе до глобална катастрофа”, предупреди Владимир Путин. Президентът Тръмп се е съгласил Сеул да закупи от САЩ оръжия и военно оборудване за милиарди долари, съобщи Ройтерс. Това е станало след разговор между него и президента на Южна Корея Мун Дже Ин. “Ръководителите подчертаха сериозната заплаха, която представлява за целия свят Северна Корея с последната си провокация. Те се споразумяха за оказване на максимален натиск върху Северна Корея с всички възможни средства”, обявиха от Белия дом. По-рано беше съобщено, че Вашингтон и Сеул са се споразумели да премахнат ограниченията върху теглото на бойните глави, инсталирани върху ракетите, разположени в Южна Корея. Същевременно британският постоянен представител в ООН Матю Райкрофт предложи да има санкции срещу работещите в чужбина севернокорейци, които изпращат пари на режима. Над 50 000 севернокорейци работят в чужбина. Те носят между 1,2 милиарда и 2,3 милиарда долара годишно на Пхенян според оценки на ООН. Повечето от тях работят в Китай и Русия. ", "date": "2017.09.06", "title": "Ким Чен Ун бяга в Китай, ако САЩ ударят КНДР (Обзор)"}
{"url": "https://www.24chasa.bg/novini/article/6429468", "text": "Прилив на нови инвестиции отчитат в Пловдив, което му дава самочувствие на индустриалния хъб на България. “Идват високотехнологични компании от автомобилната индустрия и машиностроенето, които се нуждаят от по-квалифициран персонал. Предлагат и добро заплащане”, коментира зам.-кметът Стефан Стоянов. По думите му първият дъжд от инвестиции е бил в началото на 2000-а, когато край града започва строителството на производствени бази - от шивашки цехове до големи заводи. Досега в 6-те промишлени ареала, обединени в “Тракия икономическа зона”, са вложени общо 1,5 млрд. евро. Още толкова се очакват в следващите 10 г. Повече от 140 наши и чужди компании развиват в момента дейност в региона и дават работа на над 70 000 души. “Всяка година в района постъпват от 70 до 130 млн. евро Не минава месец без първа копка за нов завод или разрастване на вече съществуващ. Това е доказателство за силна динамика на икономиката”, твърдят от пловдивската община. Един от примерите за разширяване на предприятията е немската компания “Либхер”, която миналата година откри голям логистичен център. “Мекалит България” започна преди 5 г. производство на пластмасови модули и части като доставчик на световни производители на бяла техника, но вече прави и детайли за автомобилостроенето. Преди 3 месеца пък английската “Уилям Хюз” пусна в експлоатация боядисваща линия за 1,7 млн. лв. във фабриката си, построена през 2004-а в промишлена зона “Раковски”. Там са и двата завода на АВВ за електрокомпоненти, които разгледа дипломатическият корпус през юни т.г. Подобна визита бе организирана за първи път. Посланиците посетиха и базата на “Кауфланд” до Раковски и останаха впечатлени от мощното развитие на индустрията в региона. “Тракия икономическа зона” се превърна в един от най-големите индустриални центрове в Югоизточна Европа. Общата ѝ площ е 10,7 млн. кв. м”, казва съуправителят ѝ инж. Пламен Панчев. Интересът на бизнеса към Пловдив расте заради стратегическото му географско положение, близостта до магистрала “Тракия” и международни коридори, добрата инфраструктура и подкрепата на местната власт. Инвеститорите са привлечени и от факта, че в града има 34 професионални училища и 9 университета, които обучават близо 40 000 студенти. През юли т.г. свободната южнокорейска зона DGFEZ от побратимения на Пловдив град Тегу подписа меморандум за партньорство с “Тракия икономическа зона” за създаването на високотехнологични паркове в Корея и България. “След като 15 г. развиваме културни връзки с Тегу, където живеят 2,5 млн., започваме и икономическо сътрудничество с него”, коментира зам.-кметът на Пловдив Розалин Петков. В свободната южнокорейска зона DGFEZ се намира заводът на автомобилния концерн “Хюндай”, както и големи фабрики от машиностроенето и текстилната промишленост. “Тракия икономическа зона” е първата в ЕС, с която южнокорейската е подписала меморандум за партньорство. Заради ръста на индустрията в Пловдивския регион безработицата е вече под 3% За последните 3 г. ръстът на заплатите е около 30%, твърдят от “Индъстри уоч”. Има обаче проблем с намирането на персонал за заводите, които никнат като гъби след дъжд. “По тази причина започнахме да внасяме работници от други области. Според официалната статистика Пловдив расте с около 3000 души годишно, но реално са повече. Градът има потенциал да привлича цели семейства, като предоставя на децата им добро образование”, посочва зам.-кметът Стефан Стоянов. През февруари т.г. бе организирана безпрецедентна кампания за набиране на работници от най-бедния регион на страната - Северозапада. Там едни от най-големите инвеститори край Пловдив презентираха вакантните си позиции. Работодателите смятат, че вътрешната миграция е един от начините за преодоляване на кризата с кадрите Те дават пример с Китай, където от 1979 г., когато започват икономическите реформи, досега над 277 млн. души са се преместили от селата към градските индустриални райони. Другото решение на въпроса с персонала е дуалното обучение. Все повече предприятия подпомагат със средства професионални гимназии и дават възможност за стажове на децата. Комбинатът за цветни метали спонсорира паралелки в едно от учебните заведения в Асеновград и осигурява производствена практика на учениците. “Фирмите се убедиха, че не могат да се справят сами с кадровия проблем. Затова няколко компании от един сектор вече обединяват усилията си в обучение на специалисти, като си партнират с вузовете”, казва Стефан Стоянов. Заводите край града организират информационни дни с ученици от професионални гимназии, за да ги привлекат, след като завършат образованието си. “Така децата разпознават фирмите, добиват представа за работната среда, получават информация от първоизточника, което прави професионалния им избор по-лесен”, заяви шефът на регионалния просветен инспекторат Иванка Киркова. Кризата със специалисти се усеща и в IT технологиите и аутсорсинга, които са най-бързо развиващите се сектори в града. В тях са заети над 6000 души. Прогнозите са, че в следващите 2-3 г. цифрата ще достигне 10 000 души. Повече от 60 водещи компании в областта на информационните технологии и външните услуги имат офиси под тепетата. Градът бе предпочетен и от украинската Speedflow - световен доставчик на мобилни системи и софтуер за най-големите телекоми. Предприемачите търсят млади хора, които владеят поне един чужд език, а Пловдив предлага такива кадри. Високото качество на живот в него също е сред факторите за привличане на фирми от IT сектора и аутсорсинга. Според бизнеса учебните програми на вузовете трябва да се адаптират към реалностите на пазара и да се актуализират едновременно с промените в него. Пловдивската община е привлякла 19 молдовци и украинци от български произход в новата специалност “Софтуерно инженерство” в ПУ “Паисий Хилендарски”. В същия профил учат и 11 българи, носители на награди от олимпиади. На всичките 30 младежи градската управа покрива таксите и стипендиите във вуза и общежитията им за първата година.", "date": "2017.09.06", "title": "Втора вълна инвестиции залива Пловдив"}
{"url": "https://www.24chasa.bg/novini/article/6430180", "text": "Ако анализаторите в САЩ решат, че няма друг начин за възпиране на Северна Корея, аз не изключвам нанасянето на превантивен удар. Не са изключени удари по ядрени центрове на Пхенян. Когато говорим за ракетен конфликт, няма близо и далече, така че не би трябвало да сме спокойни в никакъв случай. Това заяви пред Би Ти Ви бившият шеф на разузнаването Димо Гяуров. Според него огласеният преди дни доклад на агенция \"Разузнаване\". в който се говори за риск за националната сигурност заради ислямизацията на циганските гета не съдържа предупреждения за фрапантни опасности. В доклада не се говори за ясна и сериозна заплаха, а за наличие на предпоставки. Това, че държавата допусна създаването на гета е предпоставка не само за ислямизиране, но и за сериозна криминализация, а тя от своя страна е предпоставка за радикализация. По-важната предпоставка обаче е. че сред тези хора съществува убеденост за безнаказаност и липса на държавност. Те живеят по техните правила, защото са убедени, че ако нарушат закона нищо лошо няма да им се случи, каза още Гяуров. ", "date": "2017.09.06", "title": "Димо Гяуров: Не изключвам удар на САЩ по ядрени центрове на КНДР, не може да сме спокойни"}
{"url": "https://www.24chasa.bg/novini/article/6430110", "text": "Случаят в Стрелча, където момченце на 11 г. се простреля с оръжието на баща си, е самоубийство. До този категоричен извод стигнали разследващите, след като прегледали телефона на детето и открили там видеопослания до близките му, записани часове преди инцидента. Това разкри пред  говорителката на главния прокурор Румяна Арнаудова. Тя посочи, че засега съдържанието на тези послания няма да бъде огласявано, за да не научават родителите за него от телевизията. Утре за Стрелча заминава екип от психолози от института на МВР, които ще работят с всички, които са били в контакт с детето. за да се разбере какво го е подтикнало към това действие. Остават много въпроси и един от тях е как детето се е добрало до оръжието на баща си, каза още Арнаудова. Касата, където било държано то, е в заключена позиция, но вратичката е отворена. така че засега остава загадка как е станало това. Работата по случая във Виноградец продължава активно и повече конкретна информация ще има до края на седмицата, каза още говорителката на главния прокурор.  ", "date": "2017.09.06", "title": "Румяна Арнаудова: Детето в Стрелча се е самоубило"}
{"url": "https://www.24chasa.bg/novini/article/6430202", "text": "Днес отбелязваме 132 години от Съединението на България. Според историците 1885 година бележи един от най-високите върхове на волята на българския дух за държавност. На 6 септември е провъзгласено съединението на Източна Румелия с Княжество България. След Берлинския конгрес от 1878 година България е разделена на Княжество България и Източна Румелия (в пределите на Османската империя). Останалото под османска власт българско население се стреми към обединяване с освободените българи. Така през 1880 година е създаден Българският таен централен революционен комитет (БТРЦК), чиято основна задача е да осъществи обединението на Княжеството с Източна Румелия. През есента на 1885 година двете части на страната се обединяват. Съединението на Княжество България с Източна Румелия се извършва след бунтове в различни градове на Източна Румелия, последвани от военен преврат, който е подкрепен от българския княз Александър I Батенберг. За да се координира работата с месното население, се учредяват и комитетите \"Съединение\".", "date": "2017.09.06", "title": "Отбелязваме 132 години от Съединението на България"}
{"url": "https://www.24chasa.bg/novini/article/6430224", "text": "Губернаторът на американския щат Флорида Рик Скот въведе режим на извънредно положение на територията на всички 67 щатски окръга заради приближаването на урагана Ирма от пета степен, предава БТА. Над 7000 членове на Националната гвардия са мобилизирани да съдействат на властите при извършване на спасително-издирвателни операции, ако е необходимо. Издадена е заповед за евакуация на жителите на островите край бреговете на Флорида. Магистралите в щата ще станат временно безплатни за хората, евакуиращи се от стихията. Президентът на САЩ Доналд Тръмп разпореди да се окаже федерална помощ на Флорида, американските Вирджински острови и Пуерто Рико във връзка с приближаването на урагана Ирма, предаде ТАСС. Американският Национален център за ураганите обяви Ирма за най-силния от всички урагани, наблюдавани досега в Атлантическия океан, извън пределите на Карибския басейн и на Мексиканския залив, където по-принцип водата е по-топла и подхранва по-мощни стихии. Според прогнозите на центъра Ирма ще достигне до Пуерто Рико в сряда вечерта, а до южните части на Флорида сутринта в неделя. Сега стихията с ветрове със скорост 297 километра в час се приближава към Подветрените острови (или островите Лийуърд), предаде Франс прес. Тя е на 295 километра от Барбуда и на 290 километра от Антигуа. Там вече започна да вали проливно и да духа силен вятър. Стихията е на 370 километра източно от Мартиника, на 335 километра от Гваделупа и на 500 километра от островите Сен Мартен и Сен Бартелеми. Има вероятност окото на циклона да премине директно над един от тези два острова сутринта днес местно време, съобщават френски метеоролози. Двата острова са френски територии. Там е издаден червен код за приближаващ ураган. После окото на циклона се очаква да мине днес вечерта над Пуерто Рико, преди да продължи към Доминиканската република и Бахамите. Траекторията на урагана е все още е несигурна, но според няколко прогнози той ще мине освен през Доминиканската република, през Хаити и Куба. Ирма се придвижва със скорост 22 километра в час. Същевременно стана ясно, че на 12 септември по четири големи американски телевизии - Ей Би Си, Си Би Ес, Ен Би Си и Фокс, както и във Фейсбук, Туитър и ЮТюб, ще бъде излъчен телетон с участието на редица звезди, в това число и Бионсе, която е родена в град Хюстън. Той е озаглавен \"Ръка в ръка\" и средствата от него ще бъдат за пострадалите от бурята Харви, засегнала щата Тексас и щата Луизиана. В телетона ще участват Джулия Робъртс, Джордж Клуни, Джейми Фокс, Рийз Уидърспуун, Опра Уинфри, Барбра Стрейзънд, Матю Макконъхи и др. По-късно днес пък президентът на САЩ Доналд Тръмп се очаква да обяви кои организации ще получат неговото дарение от 1 милион долара в помощ на пострадалите от Харви, предаде Асошиейтед прес, като цитира говорителката на Белия дом Сюзан Сандърс. Средствата са от личния фонд на президента.", "date": "2017.09.06", "title": "Обявиха извънредно положение във Флорида заради урагана Ирма"}
{"url": "https://www.24chasa.bg/novini/article/6430228", "text": "Според генералния секретар на ООН Антониу Гутериш рискът от ядрен конфликт със Северна Корея е най-опасната криза в света към момента, предава германският телевизионен канал Це Де Еф, цитиран от Фокус. Подобна война трябва да бъде избегната на всяка цена, убеден е португалският политик, допълвайки, че последиците от такъв конфликт биха били ужасяващи. Гутериш осъди поредния ядрен тест на Северна Корея и призова режима в Пхенян да спазва международните си задължения.", "date": "2017.09.06", "title": "Гутериш: Кризата със Северна Корея е най-опасната в света"}
{"url": "https://www.24chasa.bg/novini/article/6430238", "text": "Президентът на САЩ Доналд Тръмп каза, че изпитва голяма обич към така наречените \"дриймърс\" (мигрантите, дошли нелегално в САЩ като деца и попадащи в обхвата на програма на администрацията на Барак Обама, чието преустановяване бе обявено вчера от администрацията на Тръмп), предава БТА. Тръмп каза, че иска Конгресът да изработи законово решение за хората, попадащи в обхвата на програмата. В Туитър Тръмп написа, че Конгресът има сега 6 месеца да легализира програмата, нещо, което администрацията на Обама не е успяла да направи, предаде Асошиейтед прес. Тръмп допълни, че ако Конгресът не се справи, той ще разгледа отново този въпрос. Вчера администрацията на Тръмп обяви, че преустановява прилагането на програмата и оставя на Конгреса задачата да измисли нейна алтернатива. Програмата защитаваше около 800 000 души от депортация. Заради решението на администрацията в няколко големи американски градове избухнаха протести, предаде ДПА. Стотици хора се събраха във Вашингтон пред Белия дом, за да изразят недоволството си. Те носеха плакати, на които пишеше \"Тук сме, за да останем\". После демонстрантите преминаха по централна улица на града. Протести имаше в Ню Йорк в района на кулата Тръмп, в Денвър и Филаделфия. В Ню Йорк 34 души бяха задържани по време на седящ протест и блокиране на авеню близо до кулата Тръмп. Планирани са и протести в Лос Анджелис, Сан Франсиско, Сан Диего и Бостън. Лицата, попадащи в обхвата на програмата, не трябваше да имат досие за извършени престъпления, трябваше да докажат, че са дошли в САЩ, преди да навършат 16 години и че са под 31 години, когато програмата бе стартирана, припомня Асошиейтед прес. Те трябваше да са на най-малко 15 години, когато кандидатстваха за одобрение по програмата. Цената на документите за кандидатстване беше почти 500 долара. Разрешението за пребиваване, издавано по програмата, се подновяваше на всеки две години. Кандидатстването и подновяването на разрешението отнемаше няколко седмици. Програмата не даваше на бенефициентите й разрешително за постоянно законно пребиваване в САЩ. Тя само ги спасяваше временно от депортация и им даваше временно възможност да работят. Губернаторът наа щата Ню Йорк Андрю Куомо и главният прокурор на щата Калифорния Хавиер Бесера обявиха, че обмислят юридически стъпки срещу решението на администрацията относно програмата, предаде Асошиейтед прес. Фирми от Силициевата долина разкритикуваха решението. Бившият президент Обама го нарече жестоко. Имаше и реакции от латиноамерикански страни. Мексиканското правителство изрази дълбоко съжаление от решението на президента Доналд Тръмп да спре програмата, предаде Ройтерс. Външното министерство на страната заяви, че ще положи повече усилия да осигури консулска защита на засегнатите младежи от мексикански произход. В изявлението на министерството се изразява и притеснение от несигурността, пред която сега ще бъдат изправени засегнатите младежи. Министерството на външните работи на Гватемала каза, че разчита на \"хуманитарната чувствителност\" на американските законодатели, за да се гарантира, че хиляди гватемалци няма да бъдат принудени да напуснат страната, в която мнозина от тях са израснали, предаде Ройтерс. Хондураският Център за миграционна помощ пък нарече решението много тъжно и каза, че млади хондурасци, принудени да се върнат у дома, може да се сблъскат с насилието на престъпните банди и наркотрафикантите.", "date": "2017.09.06", "title": "Тръмп: Обичам мигрантите, дошли нелегално в САЩ като деца"}
{"url": "https://www.24chasa.bg/novini/article/6430243", "text": "Унгария ще блокира всеки опит на Европейската комисия да наложи санкции на Полша, свързани със спора около върховенството на закона, възникнал в хода на полската съдебна реформа. Това заяви в интервю за виенския в. \"Винер цайтунг\" унгарският министър на външните дела Петер Сиярто, предаде ТАСС, цитирана от БТА. Той каза, че срещу Полша се проявяват двойни стандарти, както и срещу Унгария. Когато Гърция строи ограда на границата, това е в реда на нещата. Когато ние го правим, не е така, каза Сиярто. Много политици в Германия и в други страни представят Унгария като най-лошата страна в света, като диктатура и прочие, но немските инвеститори мислят по друг начин и последното допитване показва, че 80 процента от тях с удоволствие искат да правят бизнес с нас. Те знаят каква е действителността в Унгария, защото те живеят там, добави Сиярто.", "date": "2017.09.06", "title": "Петер Сиярто: Унгария ще блокира всеки опит на ЕК да санкционира Полша"}
{"url": "https://www.24chasa.bg/novini/article/6430242", "text": "50-годишен габровец се изправя пред Окръжния съд в Търново идната седмица за укрити данъци в особено големи размери, съобщиха от съдебната палата. Делото е образувано след внесен обвинителен акт от Окръжна прокуратура Габрово срещу Мехмед Ю.. Той е обвинен в това, че за периода от близо 5 години, до март 2012 г, като управител и представител на \"Ремстрой-Инвест\" ЕООД, гр. Велико Търново, избегнал установяването на данъчни задължения, общо за 66 401 лева, от които 45 224 лева по ЗДДС и 21 476 по ЗКПО. Данъчният измамник действал чрез К. М., управител на счетоводна кантора. Така били фалшифицирани справки-декларации по ЗДДС на фирмата му за 11 данъчни периода. Били съставени и използвани неистински документи и такива с невярно съдържание - фактури и дневници за покупки. С фалшивото счетоводство бил приспаднат неследващ се данъчен кредит в размер на 45 224 лева по фактури за фиктивно получени облагаеми доставки.", "date": "2017.09.06", "title": "Изправят на съд ДДС измамник,\nощетил хазната с над 66 хиляди лв."}
{"url": "https://www.24chasa.bg/novini/article/6430279", "text": "Природните бедствия са се увеличили почти четирикратно от 1970 г. и САЩ са преживели най-много природни стихии от 1995 г., следвани от Китай и Индия, заяви генералният секретар на ООН Антониу Гутериш, предаде Асошиейтед прес, цитирана от БТА. Той каза, че в последните дни светът е станал свидетел на драматично влошаване на климатичните промени с безпрецедентни събития, предизвикани от бури и наводнения от Тексас до Бангладеш, Индия, Непал и Сиера Леоне. Преди настоящите наводнения доклад на ООН отчете 2087 смъртни случая за тази година, дължащи се на природни стихии. С последните наводнения този брой почти се е удвоил. В последните два месеца над 1000 души загинаха в наводненията в Индия, Непал и Бангладеш. Около 40 милиона души бяха засегнати от стихията в тези страни. Миналият месец над 1000 души загинаха в кално свлачище и наводнения в столицата на Сиера Леоне - Фрийтаун. В урагана Харви загинаха най-малко 60 души, а в Хюстън се изля количество дъжд, което се излива обичайно за една година. Миналата година 24,2 милиона души по света са били принудени да напуснат домовете си заради природни бедствия, което е три пъти колкото онези, бягащи от конфликти и насилие. Гутериш припомни, че учените проявяват предпазливост, когато става дума за свързване на отделно метеорологично събитие с климатичните промени. \"Но те са също така са категорични, че подобно екстремно време е онова, което техните модели прогнозират, че ще бъде нещо нормално в един затоплящ се свят\", каза той. Запитан от журналисти дали ще се опита да убеди американския президент Доналд Тръмп да остави САЩ в парижкото климатично споразумение, когато двамата се срещнат на Общото събрание на ООН по-късно този месец, Гутериш изрази надежда, че всички страни разбират, че придържането към ангажиментите, поети по споразумението, е не само правилно, но й мъдро нещо, защото зелената икономика е икономиката на бъдещето.", "date": "2017.09.06", "title": "ООН: Природните бедствия са се \nувеличили почти четирикратно от 1970 г."}
{"url": "https://www.24chasa.bg/novini/article/6430288", "text": "Полският президент, консерваторът Анджей Дуда отново се обяви срещу идеята за Европа на няколко скорости и каза, че ако това се случи, има риск да се стигне до \"нови брекзити\" и до разпадане на ЕС, предаде Франс прес, цитирана от БТА. Идеята за ЕС в няколко формата, теглена от авангард от страни, които искат да стигнат по-далеч в сближаването на икономиките и политиките си, се защитава пламенно от френския президент Еманюел Макрон. Неотдавна той бе подкрепен и от премиерите на Белгия и на Люксембург - Шарл Мишел и Ксавие Бетел. Ако ЕС започне да се разделя официално на съюзи на няколко скорости, със страни с по-голям капацитет за развитие, за взимане на решения, които ще могат официално да решават съдбата на другите, то тогава той ще загуби от своята привлекателност, каза Дуда на икономически форум в Криница в южната част на Полша. А ако ЕС престане да бъде привлекателен за страните, изключени от първия кръг на взимането на решенията, това ще постави началото на неговия край и ще доведе до нови последователни брекзити, допълни Дуда. Същевременно той изрази и задоволство, че страната му е в ЕС. Струва си да сме част от ЕС, каза той в присъствието на грузинския му колега Георги Маргвелашвили, който призовава за отваряне на ЕС за членство на нови страни.", "date": "2017.09.06", "title": "Полша: Идеята за Европа на няколко скорости може да доведе до нови брекзити"}
{"url": "https://www.24chasa.bg/novini/article/6430277", "text": " мечтае да се нанесе в свой собствен дом, който обаче се нуждае от ремонт. Младите обаче нямат средства за това, защото засега живеят с инвалидните си пенсии от около 500 лева общо. Те не се оплакват и вярват в добрината на хората, показа репортаж на Би Ти Ви. Феим е студент по право, а съпругата му Нурел вече е завършила. Двамата засега живеят в студентско общежитие, но са изключително благодарни за предоставеното им общинско жилище, което обаче в момента не е в състояние в него да се премести семейство с малко дете. След като техният случай стана известен, десетки хора се озовали с помощ. За детето има много дрешки, доброволци, които помагат на семейството. продължават да го снабдяват с памперси и храна, бебето вече има и своя банкова сметка. Той е спокойно и кротко бебе и плаче само като е гладен, разказаха щастливите родители. Те си пожелават малкият да вземе най-доброто от тях двамата.", "date": "2017.09.06", "title": "Незрящото семейство с бебе се нуждае от ремонт на жилището"}
{"url": "https://www.24chasa.bg/novini/article/6430297", "text": "Нови експонати от колекцията подаръци на Тодор Живков, получавани от него като държавник от гости от различни държави по света, ще бъдат представени в изложба в музейния комплекс в къщата на Живков в Правец. Тя ще бъде открита на 7 септември, съобщиха от Историческия музей в града. Ще могат да се видят непоказвани досега образци оръжие, посочват от музея. В Арт галерия ще бъдат представени образци на чуждестранно изкуство. Експонатите, представени в изцяло обновената постоянна изложба \"България и светът\", са подаръци на Българската държава и на Тодор Живков, получавани от него в качеството му на държавен глава на България в продължение на повече от три десетилетия. Колекцията включва картини, сувенири, статуетки, маски, произведения на изкуството и народните занаяти, макети на известни недвижими културни ценности, копия на антични предмети на народите от Африка, Близкия и Далечен изток, Европа, Австралия, САЩ, Латинска Америка. Подарявани са от държавни и правителствени делегации и международни организации. Това са произведения от кристал, слонова кост, порцелан, желязо, мед, сребро, позлата, дърво, кожа, копия на уникати, инкрустирани със скъпоценни камъни, предмети, носещи белезите на националната и културна идентичност на всяка една нация. Голяма част от представените предмети в колекцията притежават качества на произведения на изкуството и сами по себе си са уникати.", "date": "2017.09.06", "title": "Представят изложба с нови експонати от колекцията подаръци на Тодор Живков"}
{"url": "https://www.24chasa.bg/novini/article/6430322", "text": "Най-малко 15 души са загинали и 40 са ранени при силна буря, придружавана от проливни дъждове в Мавритания, предаде Франс прес. Стихията е засегнала околностите на град Боге в южната част на страната. Градът с около 40 000 жители се намира на около 300 километра югоизточно от столицата Нуакшот, на границата със Сенегал, предаде БТА.", "date": "2017.09.06", "title": "15 загинали и 40 ранени в буря в Мавритания"}
{"url": "https://www.24chasa.bg/novini/article/6430331", "text": "„Моята информация е, че това е класическо отвличане за откуп. Не за първи път има забавяне в обявяването на това, че човек е отвлечен и че ще се иска откуп, за да бъде освободен”, заяви пред   Слави Ангелов, главен редактор на вестник \"168 часа\", относно изчезването на 24 годишния Адриан Златков, син на собственика на столична автокъща Тони Златков. Ангелов разказа, че в годините назад полицията е можела да залови много хора, свързани с отвличанията, но те са успели да се измъкнат от правосъдието. „След задържането на групата на „Наглите” се получи едно отпускаме на МВР”, заяви той. „Държавата не успя да ги спре и ако не го направи, те ще преминат границите”, каза Ангелов.", "date": "2017.09.06", "title": "Слави Ангелов: След задържането на „Наглите” се получи едно отпускане на МВР"}
{"url": "https://www.24chasa.bg/novini/article/6430341", "text": "Цветан Цветанов честити Съединението на България в личния си профил във фейсбук. Ето и целия му пост в социалната мрежа: Съединението прави силата. Това гласи надписът на сградата на Народното събрание. Това е и мотото, под което ще премине българското председателство на Съвета на ЕС. Днес, когато се навършват 132 години от Съединението на България, трябва да си спомним важността на датата 6-ти септември 1885 г. за нашата независимост и свобода. В резултат на Съединението страната ни става по-силна политически и икономически. Гласът ни се чува силно и ясно от останалите държави. И най-важното: тогавашните политици и държавници пренебрегват личните си амбиции и пристрастия в името на националния интерес и висшето благо – обединението на България. Заедно сме по-силни! Честит празник, сънародници!", "date": "2017.09.06", "title": "Цветанов: Председателството ни на Съвета на ЕС ще е под мотото \"Съединението прави силата\""}
{"url": "https://www.24chasa.bg/novini/article/6430366", "text": "Южнокорейският президент Мун Дже-ин каза на руския си колега Владимир Путин, че ситуацията на Корейския полуостров е сложна заради провокациите на Северна Корея, предаде Ройтерс, цитирана от БТА. Двамата лидери разговаряха в кулоарите на икономическия форум във Владивосток. Според Мун ситуацията на полуострова може да стане още по-непредвидима, ако Пхенян не спре провокативните си действия. Японският премиер Шиндзо Абе заяви, че Северна Корея трябва да разбере, че не я чака светло бъдеще, ако продължава по настоящия път, и че тя трябва да промени политиката си. Абе каза, че ще обсъди севернокорейската криза поотделно с Путин и с Мун Дже-ин във Владивосток. С Путин той ще разговаря също за икономическото сътрудничество и за двустранен мирен договор.", "date": "2017.09.06", "title": "Путин обсъди с Япония и Южна Корея кризата с КНДР"}
{"url": "https://www.24chasa.bg/novini/article/6430380", "text": "Емилиян Гебрев не е вписан като собственик, вижте в Търговския регистър. Държавна консолидационна компания е платила на синдиците на КТБ, с тях ще бъдат удовлетворени кредиторите на банката. Това съобщи икономическият министър Емил Караниколов на брифинг относно \"Дунарит\" Има и други съдебни решения, с които се спират производствата за ограничаване на капитала и за вписване на собственик. Ситуацията в \"Дунарит\" е много объркана на тема собственост. Зазпознали сме се с абсолютно всичко, коментира министърът.  Дружеството \"Кенира\" остава собственик, акциите му са запорирани от Комисията за отнемане на незаконно придобито имущество. Негов собственик е Цветан Василев. Държавата има намерение да запази интереса на работниците и на дружеството. Как ще стане това ще покаже анализ, който се очаква да е готов следващата седмица.  Никой няма интерес работата на дружеството да спре. Ако то спре, някой чужд конкурент ще го замени. Вакуум в този бизнес няма, коментира Караниколов. ", "date": "2017.09.06", "title": "Караниколов: Ситуацията в \"Дунарит\" е много объркана на тема собственост"}
{"url": "https://www.24chasa.bg/novini/article/6430383", "text": "Заместник-председателят на Европейската комисия и комисар за енергийния съюз Марош Шефчович ще проведе среща с руския енергиен министър Александър Новак през есента, в рамките на която ще бъдат обсъдени отношенията между Брюксел и Москва в областта на енергетиката, включително сигурността на доставките, съобщава електронното издание New Europe, като се позовава на говорител на ЕК. „Когато вицепредседателят Шефчович и министър Новак се срещнаха през юни на изложението в Астана, те наистина се съгласиха да се срещнат отново през есента. В момента се разглеждат възможни дати, но не е потвърден ден. Дневният ред все още не е определен. Очакваме преговори по въпроси, свързани с енергийните отношения между ЕС и Русия, включително сигурността на доставките\", уточни говорител на ЕК, допълвайки, че сред обсъжданите теми ще бъде и проектът „Северен поток-2“. Руският енергиен министър отбеляза, че Москва предполага, че „европейските партньори са заинтересовани от изпълнението на този проект\". Новак припомни, че „Северен поток-2“ вече е стартиран и частично финансиран. Съгласно думите на Новак, дискусиите ще включват енергийните отношения, особено в петролния и газовия сектор, електроенергията, изпълнението на големи инфраструктурни проекти, енергийните доставки, природния газ и, разбира се, въпросите, свързани с бъдещите отношения с балтийските републики, предаде \"Фокус\".", "date": "2017.09.06", "title": "ЕС и Русия ще обсъдят енергийните връзки и сигурността на доставките"}
{"url": "https://www.24chasa.bg/novini/article/6430394", "text": "26-годишен мъж от село Ясенково е с опасност за живота след семеен скандал, съобщиха от ОДМВР - Шумен. Около 21.20 часа с частен имот на ул. “Хан Омуртаг“ в село Ясенково възникнал семеен скандал между 26-годишнен мъж с инициали Д. А. и баща му - 45-годишен мъж с инициали З. Х. Синът, който бил в нетрезво състояние, налетял на бой на баща си. 45-годишният мъж го избутал по стълбите от втори етаж. 26-годишният паднал на бетонното стълбище и си ударил главата. Откаран е с екип на ЦСМП в МБАЛ - Шумен. След преглед е установена фрактура на черепа, контузия на мозъка. Мъжът е в кома и с опасност за живота. За нанесена телесна повреда за срок до 24 часа в РУ - Шумен е задържан мъжът с инициали З. Х. Образувано е досъдебно производство. Д. А. е известен на полицията като извършител на кражби, грабеж и съпротива на орган на властта. З. Х. е установяван да управлява автомобил след употреба на алкохол.", "date": "2017.09.06", "title": "Млад мъж е с опасност за живота след семеен скандал в Шуменско"}
{"url": "https://www.24chasa.bg/novini/article/6430402", "text": "Папа Франциск заминава днес на посещение в Колумбия. То ще продължи до 10 септември. По време на него папата ще посети Богота, Вилявисенсио, Меделин и Картахена, предава БТА. Това е 20-ата задгранична визитата на Франциск. Той ще има срещи с представители на колумбийските власти и вече каза, че отива в Колумбия като поклонник на надеждата и на мира. Франциск е третият папа, посещаващ Колумбия. Преди него там дойдоха Павел Шести през 1968 г. и Йоан Павел Втори през 1986 г. Следващата година папата ще посети Чили и Перу.", "date": "2017.09.06", "title": "Папа Франциск заминава на посещение в Колумбия"}
{"url": "https://www.24chasa.bg/novini/article/6430401", "text": "Министърът на финансите Владислав Горанов е разпоредил проверка във връзка с разкритията със заглавие \"Азербайджанска перачница\" на Проекта за разследване на корупция и организирана престъпност (OCCRP). Това се посочва в позиция на министъра, изпратена до медиите. \"С внимание следим темата и сме притеснени от информацията, разпространена в медиите. Разпоредих проверка по изнесените данни и изисках обяснение от Калин Митрев, представителя на България в Съвета на директорите на ЕБВР\", пише в позицията. \"На база на събраната информация, правителството ще вземе отношение по казуса на редовното си заседание в четвъртък\", посочва в позицията си Горанов.", "date": "2017.09.06", "title": "Горанов: Проверяваме данните за Калин Митрев, поискахме обяснения"}
{"url": "https://www.24chasa.bg/novini/article/6430577", "text": "Нашите две страни биха могли да изиграят ролята на мост между ЕС и Русия. Съществуват исторически връзки, свързани с Русия, които биха могли да улеснят такъв мост. Това каза гръцкият премиер Алексис Ципрас след подписването на Меморандум за транспортен коридор между България и Гърция, предава „Фокус“. „Основна характеристика на сътрудничеството ни не е, че става въпрос за агресивно сътрудничество, насочено срещу трети страни или да се окопаем срещу други страни. Сътрудничеството ни цели да укрепи стабилността и развитието на по-широкия регион“, обясни той. „Регионът не само е страдал много в миналото, но да не забравяме, че това е южната граница на Европа. Един район с особено геостратегическо значение“, коментира Алексис Ципрас. „Без нашият принос ЕС не може да се справи пред редица предизвикателства, пред които е изправен“, заяви той. „Откриват се и дискусиите за бъдещето на Европа, водят се дебати за изгледа на Европа, участваме в тях не като наблюдатели, а допринасяме дейно за обогатяването на тези разговори“, посочи гръцкият премиер. „Денят на Съединението в България е интересна символика. Действително днес обединяваме усилията си, свързваме Егейско с Черно море и с Дунав“, каза още той.       ", "date": "2017.09.06", "title": "Ципрас: С България може да изиграем ролята на мост между ЕС и Русия (Снимки, видео)"}
{"url": "https://www.24chasa.bg/novini/article/6430597", "text": "Съединението на Княжество България с Източна Румелия е съвършеният пример за смелост и достойнство, написа Корнелия Нинова в страницата си във фейсбук. Смелостта да отхвърлиш чуждата намеса и достойнството да защитиш правата си. Нито оръжията, нито дипломацията на по-големите имат силата да спрат обединението, което е поискано със сърцата и умовете на всички българи. Честит празник! Нека се гордеем и помним, завърши поста си тя.", "date": "2017.09.06", "title": "Нинова: Съединението е пример за смелост и достойнство"}
{"url": "https://www.24chasa.bg/novini/article/6430606", "text": "Успехите на българските спортисти многократно надхвърлят условията, в които те тренират и живеят. Време е държавните институции и бизнеса да обединят усилията си и да инвестират в създаването на модерни центрове за подготовка, в областите, в които българският спорт има традиции и успехи на световно равнище. Една от тях безспорно е българската художествена гимнастика. Това заяви президентът Румен Радев, който разговаря днес на „Дондуков“ 2 с треньорите и момичетата от ансамбъла по художествена гимнастика на България, съобщават от прессекретариата на президента. Държавният глава подчерта, че страната ни трябва да се стреми към преустановяване на практиката да се постига „от нищо нещо“ и да насърчи както масовия спорт, така и традиционно силните за България спортни дисциплини.  Според държавния глава в България може да бъде създадена международна академия за художествена гимнастика, която да обединява целия процес на обучение, подготовка, рехабилитация и почивка на български и международни отбори. „България има нужда от „дом“ на художествената гимнастика, в който да бъдат събрани всички успехи в тази сфера, които да възпитават и вдъхновяват хиляди деца да се занимават със спорт“, подчерта президентът Радев. На срещата беше отбелязано също така, че на практика няма държава с постигнати успехи в художествената гимнастика, в която да не работят и български треньори, и това налага да бъдат търсени възможности за запазване и развитие на националния потенциал в този спорт. Президентът поздрави българските гимнастички за спечелените титли от Световното първенство в Песаро, Италия. „Изключителните ви резултати показват, че с несломим спортен дух, трудолюбие и всеотдайност всяко предизвикателство е преодолимо. Вие обединявате българския народ и безспорните ви победи са повод за национално самочувствие и гордост. Те вдъхват оптимизъм, че българската художествена гимнастика освен утвърдени традиции има и блестящо бъдеще“, заяви държавния глава Румен Радев.  „Не само спечелените медали, но преди всичко емоциите и националното обединение, които предизвикаха победите на ансамбъла ни, са нашият стимул да вървим напред“, заяви председателят на Българската федерацията по художествена гимнастика Илиана Раева. Тя добави, че отношението и подкрепата на институциите са стимул българската художествена гимнастика да продължава да вдъхновява с любовта си към спорта и да покорява нови върхове. „Вълнението за предстоящото Световно първенство по художествена гимнастика през 2018 година, което ще се поведе в България е огромно. Много ансамбли на други държави ще дойдат да се подготвят при нас“, заяви още Илиана Раева.", "date": "2017.09.06", "title": "Румен Радев: България може да стане международен център за художествена гимнастика"}
{"url": "https://www.24chasa.bg/novini/article/6430622", "text": "Властите на Испания и Мароко са арестували шестима предполагаеми джихадисти, подготвяли „мащабни атаки\", съобщи вътрешното министерство в Мадрид в сряда, предава Франс прес, цитирана от Фокус. Испанската полиция и мароканските служби за сигурност „разбиха джихадистка терористична клетка, съставена от шестима души \", се казва в съобщение на ведомството, от което става ясно, че петима от тях са арестувани в Мароко и един в Мелиля - испански анклав в Северна Африка.", "date": "2017.09.06", "title": "Арестуваха 6-има джихадисти в Испания и Мароко, готвели мащабен атентат"}
{"url": "https://www.24chasa.bg/novini/article/6430631", "text": "Заместник министър-председателят по обществения ред и сигурността и министър на отбраната Красимир Каракачанов ще участва на 7 септември в неформалната среща на министрите на отбраната на държавите-членки на ЕС в Талин, в рамките на естонското председателство на Съвета на ЕС. Това съобщиха от пресцентъра на Министерството на отбраната.  По време на срещата ще се проведе първото по рода си политико-военно учение „ЕU CYBRID - 2017“, с фокус върху вземане на решение за справяне с кризи, предизвикани от кибератаки в хибридна среда, на ниво министри на отбраната. В дневния ред на срещата в Талин е включено обсъждане на ангажиментите на ЕС в областта на сигурността в региона на Сахел и Африканския рог, както и на най-новите развития по инициативите от отбранителния пакет на ЕС, свързани с прилагането на приоритетите на Глобална стратегия на ЕС за външна политика и сигурност.", "date": "2017.09.06", "title": "Каракачанов ще се срещне в Талин с министрите на отбраната на страните от ЕС"}
{"url": "https://www.24chasa.bg/novini/article/6430644", "text": "Да помним Съединението означава да знаем, че голямата ни сила като народ е в това да сме заедно. Това каза кметът на Столична община Йорданка Фандъкова по време на отбелязването на 132-ата годишнина от Съединението в Мавзолея-костница на княз Александър І Батенберг, предава „Фокус“. „Нуждаем се днес от този урок и от този пример за непримиримост в защита на стремежите на нацията“, допълни Фандъкова. Кметът на София посочи, че Съединението е каузата, зад която остават непримирими българите и държавниците от онова време. По думите й е нужно да помним имената на княз Александър Първи Батенберг, Захари Стоянов, Стефан Стамболов, Георги Странски, Данаил Николаев и други, които са имали волята да обявят Съединението и да покажат, че българите имат силата сами да пишат своята история. Кметът на София посочи, че само 7 години след Берлинския конгрес българите налагат своята собствена воля, без да молят за подкрепа. „Съединението на България показва ясно, че силата на една нация е в силата на нейния дух, във висотата на целите, в единението и копнежите на сърцата и в дни на лутане неговата светлина чертае пътя“, заяви Фандъкова. По думите й Съединението показва, че това, което ни обединява е добруването на българския народ.", "date": "2017.09.06", "title": "Фандъкова: Голямата ни сила като народ е в това да сме заедно"}
{"url": "https://www.24chasa.bg/novini/article/6430656", "text": "Сигнал за бомба спря пътническия влак от Горна Оряховица за Шумен, научи \"24 часа\". При проверка от полицейски патрул, дежурен във влака, е открита оставена раничка с неизвестен собственик и съдържание. Поради тази причина влакът е спрян на гара Стражица, а пътниците му са пренасочени към друга композиция. Служителите очакват сапьори, които да извършат подробна проверка на открития багаж и да го отстранят.  ", "date": "2017.09.06", "title": "Сигнал за бомба спря влака Горна Оряховица - Шумен"}
{"url": "https://www.24chasa.bg/novini/article/6430745", "text": "\"Честит празник на Съединението и на тържеството на българската воля и дух!\" - с тези думи министър-председателят Бойко Борисов честити Съединението на България. Той написа поздравителен статус в страницата си във фейсбук. \"Събития като днешното са най-яркото доказателство, че няма сила, която да спре българския народ, когато защитава национална кауза!\", завърши премиерът.", "date": "2017.09.06", "title": "Борисов: Честит празник на тържеството на българската воля"}
