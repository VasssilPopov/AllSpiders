{"url": "https://www.24chasa.bg/novini/article/7053218", "text": "Холандският премиер Марк Рюте заяви на съвместна пресконференция с румънския президент Клаус Йоханис в Букурещ, че страната му има безпокойства по отношение на спазването на правовата държава в Румъния, предаде Медиафакс, цитирана от БТА. \"Истина е, че следим и ние последните събития в Румъния. Имаме и ние безпокойства по отношение на правовата държава. Европейската комисия също изрази загриженост. Ще видим първо какво ще каже Европейската комисия. Правовата държава е от изключително значение\", посочи Рюте. От своя страна президентът Йоханис заяви, че представителите на Европейската комисия биха искали Румъния да се присъедини към Шенгенското пространство, но има въпросителни във връзка с правосъдното законодателство. \"ЕК подкрепя желанието на Румъния за присъединяване, както и мнозинството от страните членки подкрепят присъединяването заедно с България. В областта на правосъдното законодателство със сигурност има някои допълнителни въпросителни. Аз все пак съм умерен оптимист, че ще успеем да имаме законодателство, което да устои на внимателна проверка\", посочи държавният глава.", "date": "2018.09.12", "title": "Марк Рюте: Холандия има безпокойства във връзка с правовата държава в Румъни"}
{"url": "https://www.24chasa.bg/novini/article/7053156", "text": "Ешерихия коли е причина за смъртта на двама британски туристи в хотел в Египет, съобщи египетската прокуратура, цитирана от световните агенции. Възрастната семейна двойка почина на 21 август след почивка край Червено море. В съобщението е посочено, че състоянието на 69-годишния мъж е било усложнено от хипертония на сърдечния мускул и тесни коронарни артерии. Освен това в кръвта му са открити етилов алкохол и хашиш, предаде БТА.  Смъртта на Джон и Сюзан Купър беше определена от дъщеря им като \"съмнителна\". Като предпазна мярка британският туроператор Томас Кук (Thomas Cook) евакуира 300 свои клиенти от хотела в египетския курорт Хургада на Червено море.", "date": "2018.09.12", "title": "Причина за смъртта на британските туристи е  ешерихия коли"}
{"url": "https://www.24chasa.bg/novini/article/7053155", "text": "Европейският парламент одобри в сряда директивата, с която се подсилва защитата на авторското право. Чл. 11 изисква интернет търсачките да плащат на медиите за препратки към сайтовете им. Чл. 13 пък задължава социалните мрежи като фейсбук и ютюб да инсталират филтри, които да предотвратяват качването на защитени с авторско право материали. Проектът за директива, представен от Европейската комисия на 14 септември 2016 г., предизвика люта схватка между творците и издателите в пресата, от една страна, които настояваха за модернизация на правилата, за да се спре ограбването, на което те се смятат за жертви, и интернет гигантите, от друга страна. Новата версия на текста, който бе отхвърлен на 5 май, сега бе одобрена с 438 гласа “за” срещу 226 “против” и 39 “въздържали се”. Много от измененията имат за цел да гарантират, че издателите на вестници и журналистите, както и артистите или по-конкретно музикантите, изпълнителите и сценаристите ще получават възнаграждение за работата си, когато тя се използва от платформите за споделяне като ютюб или фейсбук, както и от новинарски търсачки като гугъл. Позицията на парламента засилва предложените планове на Еврокомисията за поемането на отговорност от страна на интернет платформите при нарушения на авторското право. в които е показанa само малка част от текста на издателите на новини. На практика така формулираната отговорност задължава техногигантите да заплащат на вестниците и информационните агенции за разпространяването на защитени с авторско право материали. Гласуваният текст също така изисква лично журналистите, а не само издателските им къщи да се възползват от възнагражденията, произтичащи от това задължение за отговорност. В същото време в опит да насърчи стартиращите предприятия и иновации сегашният текст изключва малките и микроплатформите от директивата. В настоящия си вид тя включва разпоредби за гарантиране на авторското право онлайн, без да ограничава свободата на изразяване, с която се характеризира интернет. По този начин простото споделяне на връзки към статии, придружено от “отделни думи”, които ги описват, ще бъде изключено от ограниченията на авторското право. Всякакви действия, предприемани от дадена платформа за проверка дали качването на информация не нарушава авторските права, трябва да бъдат проектирани по такъв начин, че да се избягва засичането на “произведения, които не нарушават закона”. Качването на информация в онлайн енциклопедии с некомерсиални цели като “Уикипедия” ще бъдат автоматично изключени от изискванията за съобразяване с правилата за авторското право. Текстът на парламента също така засилва преговорните права на авторите и изпълнителите, като им позволява да претендират за допълнително възнаграждение от страната, която експлоатира техните права, когато предварително договореното възнаграждение е непропорционално ниско спрямо произтичащите облаги. След гласуването германският евродепутат Аксел Фос, който е докладчик по темата, коментира: “Много съм доволен, че въпреки силната лобистка кампания на интернет гигантите сега има мнозинство в Европарламента, което подкрепя принципа за справедливо заплащане на европейската творческа дейност. Убеден съм, че след като ситуацията се нормализира, интернет пространството ще бъде също толкова свободно, колкото днес, а които са генерирани от тяхната работа.” “Гласуването в Европейския парламент е силен сигнал и важна стъпка към постигането на общата ни цел за модернизиране на правилата за авторското право в ЕС - обявиха в съвместна декларация зам.-председателят на Еврокомисията Андрус Ансип и комисарят за цифровата икономика и цифровото общество Мария Габриел. - Нашата цел е тази реформа да донесе осезаеми ползи за гражданите на ЕС, изследователите, преподавателите, писателите, хората на изкуството, пресата и институциите в областта на културното наследство. Искаме да разгърнем потенциала за създаване на повече креативност и съдържание чрез ясни правила в синхрон с цифровия ни свят. В същото време целим да защитим свободата на словото и да гарантираме, че онлайн платформите, 7000 от които са европейски, ще могат да развиват нови и иновативни предложения и бизнес модели.” Двамата посочват, че Европейската комисия е готова да започне работа с Европейския парламент и Съвета на ЕС, за да може директивата да бъде одобрена възможно най-скоро, в идеалния случай до края на 2018 г. ", "date": "2018.09.12", "title": "Интернет гигантите ще плащат на създателите на съдържание (Обзор)"}
{"url": "https://www.24chasa.bg/novini/article/7053171", "text": "Млад унгарец беше осъден днес от първоинстанционен съд на доживотен затвор за тероризъм и опит за убийство чрез взривяването на самоделна бомба, ранила тежко двойка патрулиращи полицаи през септември 2016 г. в Будапеща. Това съобщиха Франс прес и ДПА, позовавайки се на унгарската агенция МТИ. Пълната с гвоздеи бомба бе поставена непосредствено до сграда на централна улица в унгарската столица и според прокуратурата е била направена, за да убие служители на реда. Извършителят бе установен по записите на камерите за наблюдение и арестуван един месец след престъплението, извършено на 24 септември. Той няма криминално минало. Разследващите бързо изключиха джихадистки мотив и стигнаха до заключението, че мъжът е действал сам. Макар че призна пред следователите, че е извършил престъплението, за да вземе пистолетите на униформените, което така и не направил, по време на делото извършителят отричаше да има нещо общо с експлозията и мотивът му остава неясен. Според прокуратурата атентаторът е изпратил електронно писмо до властите, в което иска 1 млн евро, за да не взриви и други бомби. По време на разследването той говорел неясно за тъмни сили, които още от дете му нареждали да върши разни неща. Лекари обаче се произнесоха, че е психически здрав и може да бъде съден. Осъденият направил бомбата по указания в интернет. Атентатът бе извършен в разгара на правителствената агитационна кампания преди референдум за миграцията. Кампанията изрично свързваше търсещите убежище с терористите. Осъденият 24-годишен мъж, който трябва да излежи минимум 25 години, трябва да плати и 340 000 евро обезщетение на пострадалите полицаи - мъж и жена. Адвокатът му обаче каза, че в разследването и в психиатричната експертиза на подзащитния му са били допуснати пропуски, което предполага, че ще има обжалване.", "date": "2018.09.12", "title": "Осъдиха на доживотен затвор унгарец, ранил с бомба полицаи преди 2 години в Будапеща"}
{"url": "https://www.24chasa.bg/novini/article/7053131", "text": "С 23,2% е намалял износът на стоки от България към трети страни. Това показват предварителните данни на НСИ за първото полугодие на 2018 г. спрямо същия период на 2017-а. Изнесените стоки са на стойност 8,8 млрд. лв., а внесените са се увеличили с 3,7% и възлизат на 12,6 млрд. лв. При търговията със страните от ЕС пък изнесените стоки от България изпреварват вноса за първите 6 месеца на годината спрямо същия период на предходната 2017 г. За януари - юни 2018 г. изнесените стоки са се увеличили с 10,7% спрямо 9,7% ръст при вноса. Макар износът да бележи по-голямо увеличение, той възлиза на 18,1 млрд. лв. спрямо 19,8 млрд. лв. внос. Тенденцията вносът да е повече, отколкото износът се наблюдава и при сравнение на търговията с ЕС през 2017 г. спрямо 2016-а. С 11,2% се е увеличил вносът на стоки от ЕС към България и възлиза на 37,8 млрд. лв. при 10,9% увеличение на изнесените стоки от България към другите държави членки - 34,5 млрд. лв. Обобщените данни за 2017 г. показват, че при търговията с трети страни износът изпреварва вноса. С 25,1% се е увеличил износът ни към трети страни, сочи сравнението на 2017 г. спрямо 2016 г. Той възлиза на 20 млрд. лв. Докладът сочи, че САЩ и Македония формират 55,3% от износа. Внесените стоки у нас възлизат на 21,4 млрд. лв., като това е ръст с 24,4% спрямо 2016-а.", "date": "2018.09.12", "title": "С 23,2% паднал износът към трети страни"}
{"url": "https://www.24chasa.bg/novini/article/7053204", "text": "Ясно послание по отношение на бъдещото орязване на пенсиите изпрати председателят на Европейската комисия Жан-Клод Юнкер след годишното си изказване пред Европейския парламент в Страсбург, пише \"Катимерини\", цитиран от БТА.  \"Мерките, които са договорени, трябва да бъдат приложени\", е отговорил лаконично Юнкер на въпрос на \"Катимерини\" доколко има поле за предоговаряне на договорената мярка за намаляване на пенсиите, която трябва да бъде приложена от януари 2019 г. Според \"Катимерини\" по този начин Юнкер слага край на всякакви сценарии за предоговаряне на тази мярка. От друга страна, днес представители на гръцкото правителство и на международните институции разговаряха в Атина и източници от гръцкия кабинет изразиха оптимистични очаквания еврогрупата да се откаже от тази мярка през ноември.", "date": "2018.09.12", "title": "Юнкер за пенсиите в Гърция: Договорените мерки трябва да се приложат"}
{"url": "https://www.24chasa.bg/novini/article/7053142", "text": "Освободили шефа на НИМХ заради връзки с 3 частни фирми, което не е позволено по устав за ръководителите на научни звена, обяви Общото събрание на БАН. “Проф. Христомир Брънзов подаде декларация с невярно съдържание при назначаването му”, заяви зам.-шефът на БАН Константин Хаджииванов по време на пресконференция в сряда. До дни Управителният съвет на БАН ще предложи на председателя на академията да назначи временен шеф на НИМХ, който да бъде предложен от Общото събрание на метеорологичния институт. Очаква се академията да се раздели частично с института до края на годината. Злоупотреби с финансови средства няма, излязъл съм от фирмите и като собственик, и като управител, каза за “24 часа” проф. Христомир Брънзов. Призовавам за разум, да спрат с личните нападки, да си подадат ръка, да подпишат декларация и да започнем да работим по извеждането на института, каза министър Красимир Вълчев.", "date": "2018.09.12", "title": "Освободили шефа на НИМХ заради връзки с 3 частни фирми (Обзор)"}
{"url": "https://www.24chasa.bg/novini/article/7053215", "text": "Жителите на град Ребит Хаш в щата Кентъки скърбят заради смъртта на първата си кметица - колито Луси Лу, съобщи Асошиейтед прес, цитирана от БТА.  Луси Лу почина на 12-годишна възраст на 10 септември. Тя беше кмет на града от 2008 г. до 2016 г. След това се оттегли, за да набира средства за възстановяването на голям магазин в града след опустошил го пожар. Колоритната политическа фигура беше любимка на медиите - от японска телевизия до Си Би Ес. Тя беше и лице на кризисен център за жени. Собственичката на Луси Лу - Боби Лейн Кейзър, каза, че любимката й е носила радост на много хора освен на семейството си.", "date": "2018.09.12", "title": "Почина Луси Лу - кучето, което беше кметица на американски град"}
{"url": "https://www.24chasa.bg/novini/article/7053037", "text": "Представителят на най-голямата опозиционна гръцка партия Нова демокрация Йоргос Кумуцакос е напуснал днес заседанието на Националния съвет за външна политика, съобщава гръцкият печат. Причина за напускането му е бил отказът на представителите на правителството да бъдат обсъдени точки извън дневния ред на заседанието, посветено на въпроса за съставянето на Съвет за национална сигурност, предава БТА. По-специално от Нова демокрация са поискали да бъдат информирани за развитията по въпроса за името на Република Македония, за гръцко-албанските и гръцко-турските отношения, за отношенията между Гърция и Русия и за сериозните процеси на Балканите. В тази връзка Нова демокрация обвини правителството, че държи опозицията \"на тъмно\" по отношение на външнополитическите теми, още повече, че това е било първото заседание на Националния съвет по външна политика от година и половина, докато той трябва да заседава редовно на всеки четири месеца, както и извънредно при нужда.", "date": "2018.09.12", "title": "Гръцката опозиция обвини правителството,\nче я държи \"на тъмно\" по въпросите на външната политика"}
{"url": "https://www.24chasa.bg/novini/article/7053044", "text": "ДПС ще гласуват против министерските оставки на Николай Нанков, Ивайло Московски и Валентин Радев утре. Това заяви депутатът от ДПС Йордан Цонев в предаването „Лице в лице”. „Ние сме против кабинета, тази коалиция и рокади, които няма да доведат до нищо. Въпросът е, че формулата на управление е сбъркана, този коалиционен модел не работи – при него не се правят реформи. Страната има нужда от програма с общонационални приоритети, по които да работят всички партии. Така се работеше преди България да бъде приета в ЕС и НАТО”, посочи Цонев. По думите на депутата „Обединените патриоти” са „агресивна тричленка, извор на нестабилност”. „Основният политически субект – ГЕРБ беше извор на стабилност, силна партия, която държеше нещата под контрол, с висок изборен резултат. Но в последните две седмици ние имаме нестабилност в основния политически субект. За това говорят разногласията между Цветанов и Борисов – те са публичен факт”, допълни Цонев. Според Цонев всички партии в парламента трябва да се обединят и да работят за обща политика, която да направи възможно догонването на европейската икономика и доходи. „Ние имаме растеж под 4%, за да догоним европейските доходи и европейските стандарти, на нас ни е необходим растеж от порядъка на 5%-6%. Доходите трябва да се увеличават, за да расте икономиката, но това трябва да бъде на база растеж на производителността на труда. Растежът на икономиката не се крепи върху потреблението, а върху инвестициите – а те са ударили 10-годишното си дъно”, коментира Цонев. Според депутата от ДПС страната се нуждае от ясна стратегия за стимулиране на местните бизнесмени и привличане на чуждестранни инвестиции. Той допълни, че това може да се случи само с ясна посока в реформите, които да се извършват на етапи.", "date": "2018.09.12", "title": "Йордан Цонев: ДПС ще гласува против министерските оставки"}
{"url": "https://www.24chasa.bg/novini/article/7053051", "text": "Учените в обновената британска Кралска ботаническа градина в Кю се опитват да поправят една несправедливост по отношение на гъбите. Специалистите смятат, че \"гъбите не получават уважението, което заслужават\", предаде Асошиейтед прес, цитиран от БТА.  Това е една от причините специалистите да публикуват доклада си за \"състоянието на гъбите по света\". Това е първи глобален поглед върху качествата и недостатъците на гъбите, за това как те \"помагат за осигуряване на храна за хората и за растенията и за животоспасяващи лекарства\" и как могат същевременно да сеят смърт и разрушения с обезпокояващо темпо. Фокусирането върху гъбите цели също да привлече вниманието върху проучването на нови начини на употребата им, в това число възможно използване на гъби, които \"ядат\" пластмаса и я разграждат бързо, или които могат да \"изчистват\" радиоактивни отпадъци. Докладът има за цел и да отправи предупреждение, че климатичните промени застрашават хабитатите на гъбите на много места по света. Изследователката Катрин Уилис казва, че учените знаят относително малко за гъбите. Много от тях се крият под земята, или са невидими за невъоръжено око, или живеят в клетките на някое растение. Известно е, че гъбите са използвани за ферментация на храни и напитки от повече от 9000 години. Изследователката припомня, че гъбите са като Доктор Джекил и Мистър Хайд. Те помагат на растенията да се сдобият с питателни съставки, а в същото време нанасят необратими вреди на някои екосистеми. Така например гъбата от вида Hymenoscyphus fraxineus, разпространена от Полша в почти цяла Европа, сега застрашава не само ясените, но и още 955 други видове. В доклада се посочва, че климатичните промени вече въздействат върху възпроизвеждането, разпространението и дейността на гъбите. Но учените трябва да направят още изследвания, за да кажат как ще бъдат засегнати гъбите със затоплянето на планетата. Има 3,8 милиона видове гъби, но само 144 000 са били идентифицирани. Нови открития в тази насока се правят непрекъснато. Но скорошни изгледи за изготвяне на пълен каталог на видовете няма. В ботаническата градина в Кю има 1,25 милиона видове гъби. Това е най-голямата колекция в света и тя датира от 18 век. Там се съхранява под ключ и специална колекция от гъби, известни със своите психеделични свойства и наречени магически гъби. Гъбите са хвалени заради тяхната употреба в медицината, тъй като те са от жизненоважно значение за антибиотиците или за статините, понижаващи холестерола. Но почитателите на гъбите признават, че те имат и \"зловещ аспект\". Има гъби, които нахлуват в какавидите на цикадите, настаняват се после в телата на цикадите и бавно ги убиват. Има и гъби, които живеят в телата на мравки и контролират техните движения, преди да ги убият. Гъбите могат да заразят цяла колона от мравки със своите спори. Но пък съединенията, които гъбите използват, за да живеят успешно в тялото на някои животни, са ценни имуносупресори, които се използват за разработването на лекарства на основата на циклоспорина, които предотвратяват отхвърлянето на органи след трансплантацията при хора.", "date": "2018.09.12", "title": "Британски учени с първи глобален доклад за \"състоянието на гъбите по света\""}
{"url": "https://www.24chasa.bg/novini/article/7051445", "text": "Едва 4641 от над 750 хиляди души с увреждания, в това число и деца, могат да ползват рехабилитация и арттерапии в съществуващите 172 дневни центъра в страната. Те им осигуряват медицинска, социална и психологична помощ, за да могат тези хора да се интегрират успешно в обществото, но са крайно недостатъчни. За да получат място в някой от центровете, първо трябва да изпратят молба до бюрата на Агенцията за социално подпомагане по настоящ адрес. След това експертите ги разпределят според нуждите им. Дневните центрове са няколко вида- за деца, за възрастни или смесени. Те могат да се посещават от сутрин до вечер, за няколко часа или цяла седмица - от понеделник до петък. Повечето от тях са изградени по европейски оперативни програми и са с добра материална база - имат спални помещения, зали за игри, физиотерапия, кът за отдих и такъв за обучение. Капацитетът на един дневен център е около 30 места. Причината е, че така може да се оказва по-добра грижа за хората. В тях те могат като има и часове за рехабилитация и лечебна физкултура. Специалисти оказват и логопедична терапия, психотерапия и кинезитерапия. Учителите пък възпитават и обучават децата и хората с увреждания. Едно от любимите занимания пък е арттерапия, където хората се учат на работа с керамика, глина и пластилин, рисуване, апликиране, бижутерство, изработване на картички, пана, мартеници и т.н. Има и час по пасивна дейност, когато можеш да гледаш телевизия или да слушаш музика. В часовете по трудотерапия хората с увреждания се учат на готварство, градинарство, шиене, почистване, пазаруване и други елементарни неща, които ще са им полезни в бита. Често се организират и спортни занимания и екскурзии, както и карнавали и различни конкурси. Персоналът в дневните центрове се назначава от кметовете. Там има различни специалисти - директор, психолог, логопед, кинезитерапевт, социален работник, възпитатели, медицинска сестра, санитари. Те трябва да извършват оценка на нуждите на хората с увреждания още при постъпването им в дневния център и да подготвят индивидуален план за грижа, съобразен със специфичните потребности на всеки. Общините обаче трудно намират качествен персонал, а заплащането често е малко над минималната заплата. Децата посещават дневните центрове безплатно. за пълен месец. При ползване на услугата за част от месеца таксата се изчислява пропорционално на присъствените дни. Издръжката на центровете се определя с решение на Министерския съвет. За тази година за един човек е 6780, а за следващата - 7120 лв. При седмичната грижа тя е малко по-висока - 6 980 лв. Общо държавата е отделила 31 347 460 лв. “Моята дъщеря е на 13 г., с множество увреждания. Тя е като малко бебе, защото е с епилепсия, детска церебрална парализа, с интелектуални затруднения и зависи 100% от нас. Но тя трябва да бъде интегрирана и да води нормален живот.” Това е личната история на Надежда - една от майките, които дежурят в лагера до парламента и за която “24 часа” разказа. Тя е записала детето на училище, но понеже е на памперси и в инвалидна количка, нямало как да ходи. Няма персонал, който да помага на такива деца въпреки изискванията на закона да бъдат интегрирани в училищата. Сега у тях идва учителка два пъти седмично, но седи по 15 минути. След много усилия майката успява да намери и център за допълнително подпомагане, но тъй като няма възможност за целодневно ползване на услугата, единият родител пък трябва да е непрекъснато вкъщи, защото детето не може да остане само. А за да стигне до центъра, Надежда поръчва бусче от общината. То обаче разкарва много деца и трябва да се заявява по телефона. “Направо полудявам, защото първо трябва да звънна в общината и да го резервирам, после да се обадя на всеки от трите центъра, за да кажа дали ще дойдем, след това да отида до личния лекар да ми напише протокол за лекарства, които накрая да заявя в аптеката. Живот на високи обороти, в който нямаш време за себе си, не си пълноценен, а само обгрижваш лицето с увреждания”, описва един свой ден майката. И тя не е единствената, която не е доволна от услугите в дневните центрове. На една от срещите с премиера А резултатът бе незабавна проверка на всички центрове в страната, която още не е приключила. Лично социалният министър Бисер Петков отиде да види как работят центровете в Пловдив, Панагюрище и село Бърдарски гердан. В началото на годината пък бе публикуван видеоклип, на който се вижда как възпитателка от дом “Хризантема” в Габрово удря децата. Прокуратурата се зае със случая, а персоналът бе освободен. С около 41 млн. лв. ще бъдат построени или ремонтирани 68 центъра за грижа за възрастни хора с увреждания. Парите ще стигнат и за нови 6 дневни центъра за лица с различни форми на деменция и техните семейства. Основна цел е да се осигури достъп до качествени социални услуги за хора с увреждания и възрастни хора. Центровете се намират на територията на 29 общини. Това са Варна, Велики Преслав, Велико Търново, Враца, Габрово, Горна Оряховица, Димитровград, Дряново, Казанлък, Кърджали, Кюстендил, Ловеч, Малко Търново, Нови пазар, Перник, Пловдив, Русе, Свищов, Своге, Силистра, Сливен, Смолян, София, Струмяни, Тополовград, Търговище, Хасково, Шумен и Ямбол. Парите са осигурени от оперативните програми “Региони в растеж 2014-2020” и “Развитие на човешките ресурси 2014-2020”.  Липсата на персонал, недобре поддържана материална база и лоша хигиена са най-честите нарушения в дневните центрове, които срещат инспекторите от Агенцията за социално подпомагане. Преди да бъде наредена извънредната проверка от премиера Бойко Борисов. Дневните центрове се проверяват тематично, планирано или по сигнал. “Най-честото нарушение, констатирано от инспекторите, е неспазване на стандартите и критериите за материална база - недобре поддържана битова и околна среда, недостатъчно работни помещения, недостатъчен контрол по спазване на санитарните и хигиенни норми”, обясниха от Агенцията за социално подпомагане. Освен това в част от тях не се спазваха стандартите и критериите за обслужващия персонал - недостатъчно на брой или липса на социални работници, рехабилитатори, психолози и логопеди. Липсва и човек, който да отговаря за спазването на стандарта за здравните грижи. Неправилно водене или липса на част от задължителната документация, свързана с предоставянето на социални услуги. Освен това в някои от центровете се вземали и по-високи такси от хората. “За констатираните пропуски и нарушения са издавани задължителни предписания с посочен срок за отстраняването им. Уведомявани са и доставчиците на социални услуги - общините”, обясниха от АСП. ", "date": "2018.09.12", "title": "Едва 4641 от 750 000 с увреждания ползват 172-та дневни центъра"}
{"url": "https://www.24chasa.bg/novini/article/7053071", "text": "Американче на 10 години оцеля, след като падна върху шиш за месо, който премина през главата му от лицето до тила, съобщи Асошиейтед прес, цитирана от БТА.  Лекарите нарекоха оцеляването на Зейвиър Кънингам \"чудо\". Зейвиър паднал върху шиша, защото оси го нападнали в къщичката на дърво в дома му. Майка му изтичала при него, когато чула виковете му. Картината била ужасяваща. Половината шиш стърчал от лицето му. С изваждането на шиша се заели лекари от университетската болница в Канзас. За късмет, макар и да пронизал главата на детето, той не преминал през око, мозъка, гръбначния мозък или основен кръвоносен съд. Лекарите очакват Зейвиър да се възстанови напълно.", "date": "2018.09.12", "title": "10-годишно американче оцеля, след като шиш премина през главата му (Видео)"}
{"url": "https://www.24chasa.bg/novini/article/7053096", "text": "Косовският президент Хашим Тачи заяви днес в Скопие, че евентуалното споразумение между Белград и Прищина няма да има никакви последици за съседните страни и никой не трябва да се притеснява от него, предаде Танюг. Тачи каза това пред журналисти след среща с Али Ахмети, лидер на Демократичния съюз за интеграция - най-влиятелната партия на етническите албанци в Република Македония, която е част от управляващата коалиция, предава БТА Тачи увери, че от това споразумение всички съседи /Македония, Албания и Черна гора/ ще имат само полза. Хашим Тачи вчера посети Черна гора, където разговаря с президента Мило Джуканович за диалога между Косово и Сърбия, а ден по-рано обсъди тази тема и с албанския президент Илир Мета. Ахмети каза, че ще подкрепи евентуално решение на косовския въпрос, което ще проправи пътя на Косово за членство във всички международни институции. Бившата сръбска област Косово обяви независимост през 2008 г., която Сърбия не признава. Надеждите да се постигне споразумение нараснаха напоследък, след като представители на Косово и Сърбия предложиха размяна на територии като част от решението на проблема.", "date": "2018.09.12", "title": "Тачи: Евентуалното споразумение между Белград и Прищина не трябва да притеснява съседните държави"}
{"url": "https://www.24chasa.bg/novini/article/7053091", "text": "Председателят на ВКС Лозан Панов днес не беше в Пленарна зала, което стана повод за допълнителен дебат. Колегите от опозицията - според мен напълно основателно - поискаха да се отложи обсъждането, за да може да присъства и председателя на ВКС, коментира пред   Данаил Кирилов, председател на правната комисия в НС. По повод липсата на Панов Кирилов обясни, че вчера около 12 часа му е позвънил председателят на НС Цвета Караянчева във връзка с процедурата на \"поканване\". Всички бяха поканени по един и същ начин от кабинета на председателя на НС, обясни той. По думите му, този доклад е бил обсъден в края на юли в правната комисия и тогава господин Панов е присъствал и участвал в обсъждането. Изводите от доклада според него са много, а по-важните неща касаят диспропорции в натовареността на различните съдилища. Кирилов коментира и отхвърленото от правната комисия президентско вето върху Административния кодекс. \"Искам да разсея внушенията, че се препятства достъпа до правосъдие\", обясни той. По повод съдбата на царските имоти Данаил Кирилов обясни, че въпросът е \"много правен, но и много исторически и касае начина и степента на разумно уреждане на отношенията на една държава с една историческа личност\". А по повод гласуването на трите министерски оставки, депутатът от ГЕРБ потвърди, че ще се съобразят с волята на премиера.", "date": "2018.09.12", "title": "Данаил Кирилов за министерските оставки: Ще се съобразим с волята на премиера"}
{"url": "https://www.24chasa.bg/novini/article/7053100", "text": "Правителството е стабилно и работи добре, каза пред журналисти във Велинград вицепремиерът и министър на външните работи Екатерина Захариева. Тя подчерта, че всеки от членовете на правителството може да поема политическа отговорност. \"Аз работих прекрасно с тримата министри в оставка, но това е поемането на политическа отговорност, отбеляза още Захариева. Във Велинград външният министър днес участва в обществена дискусия с младежи на тема \"Равносметка на Председателството на България и как виждаме бъдещето на ЕС - ролята на младите хора\". На нея присъства и ръководителят на представителството на Европейската комисия у нас Огнян Златев. По време на форума Захариева посочи, че успехите на българското председателство са видими. \"Лицето му бяха младите хора, а с визията, че нашите съседи на Западните Балкани трябва да са част от европейското пространство, показахме, че можем да налагаме приоритетите си, да ги направим и европейски приоритети. Показахме, че можем да водим така диалога и дебата с всички 28 държави, че да постигнем тези цели\", каза външният министър. По думите й страните от Европейския съюз са имали възможност да видят нашата култура, история, природни дадености. \"Те видяха най-вече човешкия потенциал, който имаме. През последните шест месеца се говореше толкова позитивно за България, колкото не се е говорило през последните 27 години\", каза също Захариева. Според нея позитивите от това ще се усетят чрез бизнеса и туризма и цялостно по-добро отношение към българите. След края на дискусията Екатерина Захариева обобщи впечатленията си пред журналисти. Според нея \"най- силното преимущество на България са младите хора\". \"Те искат силен Европейски съюз, добро образование, добро здравеопазване, но най-вече единен европейски съюз и това ме прави оптимист за бъдещето на Европа, посочи външният министър. Тя подчерта, че в днешната си реч председателят на ЕК Жан-Клод Юнкер е отчел позитивите, които България е направила по отношение на Западните Балкани. Според нея \"не трябва да губим инерцията, темпа и амбицията, за да продължат да се капитализират позитивите\".", "date": "2018.09.12", "title": "Екатерина Захариева: Работих прекрасно с тримата министри в оставка"}
{"url": "https://www.24chasa.bg/novini/article/7052986", "text": "Гръцкото правителство днес е разговаряло с представителите на международните институции, които са на мисия в страната тази седмица, по въпроса за планираното намаляване на пенсиите от 1 януари, съобщава \"Та неа\". Според източника финансовият министър Евклидис Цакалотос и заместникът му Йоргос Хуляракис са защитили тезата, че състоянието на публичните финанси за 2019 г. позволява равнището на пенсиите да бъде запазено, както и да бъдат предприети определени компенсационни мерки, без да бъде застрашен ангажиментът на страната да постигне първичен излишък от 3,5 процента, информира БТА. Правителственият източник е заявил пред вестника още, че \"приятна изненада\" на разговорите е бил фактът, че никой от страна на международните институции, включително и МВФ, не е настоявал, че намаляването на пенсиите е структурна мярка, а дискусиите са протекли изключително от финансова гледна точка. Окончателното решение дали пенсиите в Гърция ще бъдат намалени или не ще бъде взето на срещата на еврогрупата през ноември, но източникът от правителството не очаква да има проблеми, при положение, че съществува финансово поле за запазването на размера им.", "date": "2018.09.12", "title": "Гръцкото правителство към кредиторите: Намаляването на пенсиите не е необходимо"}
{"url": "https://www.24chasa.bg/novini/article/7052991", "text": "Румънската жандармерия в подала жалба в Дирекцията за разследване на организираната престъпност и тероризма (ДРПОПТ), в която се твърди, че по време на антикоруцпионните протести на 10 август, които прераснаха в сблъсъци с органите на реда, е имало опит за държавен преврат, съобщава в. \"Адевърул\", цитирана от БТА. Жандармерията се позовава на член от Наказателния кодекс, визиращ \"предприемането на насилствени действия срещу лица или имущество, извършено съвместно от множество хора, с цел смяна на конституционния ред, затрудняване или възпрепятстване на упражняването на държавната власт, при което се излага на опасност националната сигурност\". Наказанията, предвидени в този член, са между 10 и 20 години затвор. ДРПОПТ потвърди, че е била внесена такава жалба, но до момента не е даден ход на наказателно преследване по нея. Министърът на вътрешните работи Кармен Дан заяви вчера, че е подала жалба в ДРПОПТ, в която е изложила събитията, случили се по време на протеста. \"Отправихме към прокуратурата искане да направи всички необходими проверки, ние сме на разположение на на съдебни органи с всички останали доказателства или документи, които сметнат за необходими\", посочи Дан. Същевременно управляващата Социалдемократическа партия (СДП) поиска вчера да бъдат разследвани появилите се в публичното пространство информации за външно финансиране на уличните протести и умишлено предизвикване на насилието по време на митинга на 10 август. В медиите по-рано тази седмица се появиха записи на мъж със скрито лице и променен глас, който твърди, че лидери на протестното движение са искали да предизвикат преднамерено сблъсъци с жандармерията, както и че са получавали суми от чужбина. Десетки хиляди румънци, много от тях пристигнали от чужбина, участваха в антикорупционен протест на 10 август, който прерасна в сблъсъци с жандармерията, при които бяха ранени около 450 души.", "date": "2018.09.12", "title": "Сезираха прокуратурата в Румъния за престъпления срещу конституционния ред"}
{"url": "https://www.24chasa.bg/novini/article/7052996", "text": "Турция е увеличила доставките на оръжия за сирийските бунтовници, за да им помогне да отблъснат очаквана офанзива от страна на сирийската армия и нейните съюзници, подкрепяни от Сирия и Иран, в северозападния район Идлиб, близо до границата с Турция, заявиха за Ройтерс източници от средите на бунтовниците. Цитираните източници посочиха, че Турция е изпратила допълнителна военна помощ на бунтовниците в Идлиб и околностите му след среща на върха с Иран и Русия миналата седмица, когато не бе постигнато споразумение, с което да се избегне правителствена офанзива в района, предава БТА. Турция, която вече е приела 3,5 милиона сирийски бежанци, предупреди, че подобна атака може да накара още много сирийци да пресекат границата. Президентът Реджеп Тайип Ердоган предупреди за възможно хуманитарно бедствие и рискове за сигурността на Турция. \"Те обещаха пълна подкрепа от страна на Турция за продължителна битка\", заяви високопоставен командир на Сирийската свободна армия. По думите му оръжията, които са били изпратени в Сирия в големи количества през последните дни, включват муниции и ракети Град. \"Тези оръжейни доставки и муниции ще позволят битката да се проточи и ще гарантират, че нашите доставки няма да бъдат изразходени при война на изтощение\", посочи командирът. Турски официални представители не са коментирали тези информации.", "date": "2018.09.12", "title": "Бунтовници: Турция е увеличила доставките на оръжие в очакване на атака в Идлиб"}
{"url": "https://www.24chasa.bg/novini/article/7052998", "text": "Германският канцлер Ангела Меркел заяви пред Бундестага, че федералната република трябва да е готова да реагира, ако във военни зони бъде използвано химическо оръжие, предаде Асошиейтед прес. Меркел заяви пред депутатите, че \"казано просто, не можем да гледаме встрани, ако някъде се използва химическо оръжие и не се спазват международните споразумения, това не може да бъде отговор\", предава БТА. Мнозинството от германците са против участието на страната им в бойни мисии. Младшият коалиционен партньор - социалдемократите, са категорично против всякакво включване във войната в Сирия. В понеделник германският таблоид \"Билд\" съобщи, позовавайки се на анонимни източници, че министерството на отбраната проучва по искане на САЩ възможността за някакъв вид бъдещо участие на Германия във военни действия, ако сирийското правителство извърши нови химически атаки.", "date": "2018.09.12", "title": "Меркел: Германия трябва да реагира, ако някой използва химическо оръжие"}
{"url": "https://www.24chasa.bg/novini/article/7053001", "text": "Продължават нарушенията на гръцкото морско пространство в Егейско море от турски рибари, като вече турски съдове са установени да извършват риболов и в гръцките териториални води, съобщава \"Вима\". Три нови инцидента са регистрирани през изминалия уикенд край два гръцки острова. Първите два инцидента са станали в събота. Гръцката брегова охрана е получила сигнал за присъствие на турски риболовни съдове в гръцки води между островите Кос и Псеримос в югоизточната част на Егейско море. Нарушителите са се оттеглили при приближаването на съдовете на бреговата охрана, предава БТА. На следващия ден е установен турски риболовен съд, закотвен северно от остров Калолимнос. Според публикацията мрежите на турските рибари са стигали до островите Имия, които бяха обект на остро противопоставяне между Гърция и Турция за суверенитета върху тях през 1996 г. Преди няколко дни в писмо до правителството на Гърция 36 гръцки рибари се оплакаха от нарушенията на гръцкото морско пространство от турски рибари.", "date": "2018.09.12", "title": "Нови нарушения на гръцките териториални води от турски рибари"}
{"url": "https://www.24chasa.bg/novini/article/7053002", "text": "Временни затруднения има за пътуващите по автомагистрала \"Струма\" - в посока София, в района на пътен възел \"Бобошево\", съобщиха от полицията в Кюстендил. Движението се осъществява в изпреварващата лента и се регулира от пътни полицаи. Временната организация на движението е заради възникнало ПТП в района, каза говорителят на полицията Катя Табачка. Тя уточни, че в района се е преобърнал лек автомобил \"Дачия\", в активната пътна лента. Пътният инцидент е в платното в посока Дупница, от лекия автомобил са извадени трима души, на двама-мъж и жена им е оказана спешна помощ от връщаща се от София линейка с екип на ЦСМП-Благоевград. Мъжът е с травма на главата, а жената-на рамото, предава БГНЕС.", "date": "2018.09.12", "title": "Кола се преобърна на АМ \"Струма\", има ранени"}
{"url": "https://www.24chasa.bg/novini/article/7053016", "text": "Издирван от Интерпол гражданин на Албания и негов сънародник, които са преминали нелегално българо-румънската граница, са задържани под стража. За наложената от съда мярка за неотклонение по искане на Районната прокуратура в Генерал Тошево съобщиха от пресцентъра на Апелативната прокуратура във Варна. Срещу двамата обвиняеми - Кристо Д. /40 г./ и Флоренц Н. /28 г./, се води досъдебно производство за нелегално преминаване на границата в землището на село Росица, община Генерал Тошево. Нелегалните мигранти са задържани в румънското село Валени и са върнати от властите на Румъния в България. В хода на разследването е установено, че Кристо Д. е обявен за издирване в Шенгенската информационна система от Интерпол-Швейцария със син бюлетин още през 2014 година. Той е заподозрян за квалифицирана кражба. Обвиняемият се търси и от Интерпол-Италия и има наложена забрана за влизане в Република България, посочват от пресцентъра на Апелативната прокуратура. Кристо Д. и Флоренц Н. са преминали в България през Македония. С наето от тях такси са достигнали границата с Румъния. Възнамерявали са да се придвижат до Франция, където, според обяснението им, имали роднини. Определенията на Районния съд в Генерал Тошево за задържане под стража на двамата албански граждани са влезли в сила.", "date": "2018.09.12", "title": "Задържаха двама издирвани от Интерпол\nпри преминаване на българо-румънската граница"}
{"url": "https://www.24chasa.bg/novini/article/7053023", "text": "Ако Великобритания не постигне с Европейския съюз споразумение за напускането на общността, ще се промени и изразеното от нея съгласие да плати за напускането на съюза, каза министър-председателката Тереза Мей, съобщи Ройтерс, цитирана от БТА.  Като част от сделката за Брекзит Великобритания се съгласи да плати на ЕС между 35 и 39 милиарда евро през следващите десетилетия. \"Ние сме държава, която зачита задълженията си, вярваме във върховенството на закона и затова вярваме в спазването на правните си задължения\", каза Мей пред парламента. \"Но . . . конкретното предложение беше направено в духа на желанието ни да постигнем споразумение с Европейския съюз и въз основа на принципа, както и самият ЕС каза, че нищо не е договорено, докато не е договорено окончателно, без сделка становището ни се променя\". Междувременно около 50 законодатели тори, привърженици на Брекзит и опоненти на Мей, се събраха, за да обсъдят как и кога могат да я принудят да подаде оставка, съобщи днес Би Би Си. Бунтарите се противопоставят на предложението й да запази връзката на Обединеното кралство с правилата на ЕС след Брекзит, което, според тях, ще обвърже Великобритания с блока и страната няма да е в състояние да сключва нови търговски договори с други държави, предаде Асошиейтед прес. Откакто предизвика предсрочни избори през юни 2017 г., на които обаче партията й загуби парламентарното си мнозинство, Мей е изправена пред настойчиви опити за смяна на партийния лидер, които отслабиха позициите й, докато се опитва да уреди окончателно сделка за Брекзит с ЕС. Депутатите от Eропейската изследователска група (ЕRG) - група в Консервативната партия на Мей, която се обявява за по-рязко скъсване с ЕС, се срещнаха снощи и открито обсъждаха бъдещето на министър-председателката. Коментарите на присъстващите са били от рода на: \"Всеки, когото познавам, казва, че тя трябва да се махне\", \"Тя е пълен провал\" и \"Така не може да продължава\". Източник, цитиран от Би Би Си, каза, че някои смятат, че Мей се е самоизолирала и е изгубила връзка с действителността. Според други обаче е глупаво точно сега консерваторите да сменят лидера си. Опонентите на Мей казват, че тя е готова да направи прекалено много отстъпки на Брюксел, като по този начин фактически обезценява идеята за Брекзит. Членовете на ЕRG нарекли предприетите от нея стъпки \"катастрофални\". Те обмисляли да я сменят с привърженик на твърдия Брекзит като бившия външен министър Борис Джонсън. Но твърдия застъпник за Брекзит и министър на околната среда Майкъл Гоув каза днес, че спекулациите за смяна на на партийния ръководител са просто \"празни приказки\" и че в момента Мей върши \"страхотна работа\".", "date": "2018.09.12", "title": "Мей: Ако няма сделка за Брекзит, това променя сумата, която ще сме готови да платим на ЕС"}
{"url": "https://www.24chasa.bg/novini/article/7053032", "text": "Турският президент Реджеп Тайип Ердоган съди лидера на основната опозиционна Народнорепубликанска партия /НРП/ Кемал Кълъчдароглу за обиди и изказвания по адрес на президента, които \"не подобават на политик\", предаде ТАСС, като се позова на Анадолската агенция. Адвокатите на Ердоган искат Кълъчдароглу да плати 40 хиляди долара обезщетение за морални щети. Повод за иска е публична реч на лидера на НРП на 9 септември, в която той заявил, че след опита за военен преврат на 15 юли 2016 г. властите в лицето на Ердоган фактически са извършили \"граждански преврат\" в страната, като са въвели режим на извънредно положение и са ограничили правата на много граждани, което според опозиционния лидер не е било свързано с борбата с тероризма, а е било насочено срещу опозиционно настроените членове на обществото, предава БТА. В иска се отбелязва, че подобни изявления са \"неоснователни, присъщи на Фетхуллахистката терористична организация /ФЕТО/ и служещи на нейните цели\" и са недопустими за един политик. На 15 юли 2016 г. група военни предприеха опит за държавен преврат, при който загинаха около 250 души, а над 2000 бяха ранени. Анкара обвинява ФЕТО за организиране на преврата. Хиляди хора са осъдени в Турция за връзки с ФЕТО.", "date": "2018.09.12", "title": "Ердоган внесе иск за 40 хиляди долара срещу опозиционен лидер"}
{"url": "https://www.24chasa.bg/novini/article/7053031", "text": "Учени от университета на Женева предупредиха, че снегът е на път да изчезне в Швейцария, не само в равнините, но и в планините, съобщи АФП, цитирана от БТА.  Изследването се основава върху анализ на спътникови данни за цялата територия на Швейцария, събирани 22 години. \"Като се има пред вид колко чувствителен е снегът към промените в климата, ясно е, че сигналът, който наблюдавахме, е свързан с климатичната криза\" - каза Грегори Джулиани от екипа. Докато зоните, където не вали или вали малко сняг (от 0 до 20 процента вероятност за снеговалеж), са били 36 процента от територията на Швейцария от 1995 г. до 2005 г., те са станали 44 процента през периода от 2005 г. до 2017 г. Това нарастване с 5300 кв. км \"е извън всяка възможна допустима грешка\". Зоните на \"вечен сняг\", където вероятността от снеговалежи е от 80 процента до 100 процента, е била 27 процента от швейцарската територия от 1995 г. до 2005 г. Десет години по-късно, тя е 23 процента - с 2100 кв. км по-малко. По данни от 2017 г. средната температура в Швейцария се е увеличила с 2 градуса Целзий от началото на измерванията през 1864 г. Това е два пъти повече от глобалното покачване (0,9 градуса).", "date": "2018.09.12", "title": "Учени: Снегът е на път да изчезне в Швейцария"}
{"url": "https://www.24chasa.bg/novini/article/7053139", "text": "Трима души загинаха, а 43 са ранени, след като автомобил с повишена проходимост се вряза тази вечер в хората на оживен площад в Южен Китай, съобщи Ройтерс, цитирана от БТА.  Колата навлязла на площада в град Мишуи, провинция Хунан, малко преди 20 ч. местно време, съобщиха местните власти и добавиха, че шофьорът е криминално проявен. Във видеоматериали, излъчени по държавни медии, се виждат проснати тела на земята, а свидетели се опитват да помогнат на някои от пострадалите. В официалните съобщения за произшествието не се споменава дали то е свързано с тероризъм. Полицията е арестувала предполагаемия водач на колата. Младежкият вестник на китайската компартия съобщи, като се позова на полицията, че заподозреният е на 54 години и няколко пъти е лежал в затвора с присъди за палеж и физическо насилие, съобщи Асошиейтед прес.", "date": "2018.09.12", "title": "Криминално проявен се вряза с кола в хора на площад в Китай, уби трима"}
{"url": "https://www.24chasa.bg/novini/article/7053145", "text": "Полският президент Анджей Дуда бе разкритикуван днес от политическите си опоненти затова, че нарече Европейския съюз \"въображаема общност\", която не е толкова важна за поляците, съобщи Асошиейтед прес. Дуда е съюзник на управляващата партия \"Право и справедливост\", която влезе в конфликт с ЕС заради противоречива реформа в съдебната система, която Брюксел определи като нарушаване на върховенството на закона. \"Когато решим собствените си въпроси, тогава ще се занимаваме с европейските. За момента нека ни оставят на мира и нека ние оправим Полша, защото това е най-важното\". Най-важното е общността ни тук, в Полша, каза той. Дуда и служители на правителството твърдят, че реформите, които дават на управляващата партия големи правомощия над съдилищата, са демократични и съдиите ще се отчитат повече пред обществото. ЕС и много правозащитни организации заявиха, че промените ще подкопаят независимостта на съдебната власт, предава БТА. Реакцията срещу думите на Дуда в Полша бе силна, а някои анализатори дори изразиха опасения, че полските власти могат да поведат страната към излизане от ЕС. Основният лидер на опозицията и председател на партията \"Гражданска платформа\" Гжегож Схетина заяви, че Дуда не разбира каква \"вреда нанасят подобни думи на образа и репутацията на Полша\". Лидерът на Полската селска партия Владислав Кошиняк-Камиш обвини Дуда, който е практикуващ католик, че отрича идеите на един от най-големите полски авторитети, покойния папа Йоан Павел Втори, който подкрепяше членството на Полша в ЕС. В реч в град Лежайск Дуда обвини Европа, че през 1945 г. е оставила Полша на произвола на съдбата и под контрола на СССР. Затова Полша има право да има очаквания от Европа, а поляците \"имат правото да управляват тук и да решават каква Полша искат\". Полша се присъедини към Европейския съюз през 2004 г., което доведе до 14 години на силен икономически растеж, подхранван от милиардите евро, получени от различни европейски фондове, отбелязва АП. Членството в ЕС донесе нови свободи за поляците да пътуват, работят и учат в Европа. От тези възможности се възползваха милиони хора. Проучванията на общественото мнение показват, че подкрепящите членството в ЕС поляци са около 80 процента. Говорителката на управляващата партия Беата Мазурек заяви, че \"Право и справедливост\" няма намерение да изтегля Полша от Европейския съюз. \"Ние сме част от ЕС и членове на ЕС. Абсолютно нищо не може да промени това\", подчерта Мазурек.", "date": "2018.09.12", "title": "Разкритикуваха полския президент, казал, че ЕС не е толкова важен за поляците"}
{"url": "https://www.24chasa.bg/novini/article/7052987", "text": "Съдът е одобрил споразумение, сключено между Районна прокуратура - Благоевград и защитата на подсъдимия Г.Р., обвинен за извършен от него опит за измама. Подсъдимият Г.Р. се е признал за виновен за това, че на 20 юли 2018 г., в съучастие с друго неустановено по делото лице, въвел в заблуждение жител на Благоевград с цел получаване на имотна облага. В продължение на няколко часа той поддържал заблуждението у А.Р., че следва да предаде 12 000 лева на човек, изпратен от \"доктора\" за извършване на животоспасяваща операция на сина на пострадалото лице. Парите трябвало да бъдат дадени пред жилищен блок на ул. \"Броди\" в града, предава БТА. Опитът за измама останал недовършен, поради намесата на органите на ОД на МВР гр. Благоевград, които задържали измамника. С одобреното от съда споразумение на Г.Р. е наложено наказание от две години лишаване от свобода с четиригодишен изпитателен срок.", "date": "2018.09.12", "title": "Участник в измама в Благоевград се призна за виновен, ще лежи 2 г. в затвора"}
{"url": "https://www.24chasa.bg/novini/article/7052953", "text": "Не допускайте грешките, които България направи след промяната. Ние плащаме много висока цена за този път, който избрахме от 1990 година насам. Това каза лидерът на БСП - София Калоян Паргов на Негово превъзходителство Педро Пабло Сан Хорхе Родригес, посланик на Куба в България. Двамата присъстваха на тържествено събрание-концерт, посветено на Деня на свободата - 9-и септември в \"Красна поляна\". На събитието в читалище \"Кирил и Методий\", организирано от местния районен съвет на БСП, присъстваха председателят на групата за приятелство с Куба в Народното събрание Александър Паунов, който е първи секретар на Комунистическата партия на България и депутат от \"БСП за България\", както и народните представители Николай Цонков и Петър Витанов. Сред гостите беше и председателят на БАС Симеон Игнатов. Това съобщиха от пресцентъра на БСП София.  \"Куба днес се променя съобразно изискванията на глобалния свят, но го прави без да отстъпва от онова, което Фидел Кастро завеща на народа си, каза Калоян Паргов. - Страната има нова конституция, прави икономически и административни промени, но не за сметка на идеите от революцията. Досега много пъти сме говорили с посланик Сан Хорхе по тези теми и ще си позволя да му дам един съвет: Не допускайте грешките, които България направи! Не поемайте по този път. Ние днес плащаме много висока цена за тези грешки. Изберете китайския модел. Той дава резултати. Китай е суперсила. Там има еднопартийна система, развита икономика и растеж, за който ние може само да мечтаем. Много бих искал отношенията между България и Куба да бъдат по-задълбочени. За съжаление, за тази цел не сме достатъчни само ние, социалистите. Много бих искал също така в тази нова икономическа зона, в която Куба предоставя възможност да се включат различни държави със своите икономики, да присъства отчетливо и България. Така, както години наред е присъствала. Всички помним как България помагаше на Куба преди 1989 година с експерти, опит и ноу-хау. Ако България наистина иска да се заяви на картата на света, Европа и ЕС не са достатъчни за това. България трябва да се обърне към такива забравени, поизоставени дестинации, в които все още я приемат с отворени обятия, въпреки грешките от последните 30 години. Имам предвид Куба, Виетнам, Китай, държавите от Латинска Америка. Но това е една по-различна политика от налаганата в момента в държавата ни. За тази по-различна политика БСП в момента пише визия. Срещаме се с хората, разговаряме, събираме мнения. Тази нова визия, с подкрепата и доверието на българския народ, имаме намерение да реализираме, след като спечелим следващите избори...\".", "date": "2018.09.12", "title": "Калоян Паргов към посланика на Куба: Не допускайте грешките, които България направи след 1990 година!"}
{"url": "https://www.24chasa.bg/novini/article/7052963", "text": "Трябва да започнем да работим по извеждането на Националния институт по метеорология и хидрология /НИМХ/ от БАН, а служителите от института трябва да решат дали ще останат в Академията или ще я напуснат. Това каза пред журналисти днес министърът на образованието и науката Красимир Вълчев и добави, че ако продължават личните нападки между НИМХ и БАН, през следващата седмица рискуваме да нямаме прогноза и хидрометеорологично обслужване, информира БТА. Логично е от 1 януари 2019 г. да се прехвърли финансирането и дейността на НИМХ към министерството, към което се реши да е институтът, заяви министър Вълчев. Той каза, че това юридически може да се случи по няколко начина, за да се осигури приемствеността на всички права, задължения, договори, членства на НИМХ в международни организации. Правителството трябва да изведе НИМХ в цялата му съвкупност като бюджетно предприятие, с изключение на договорите за научна дейност на учените, които желаят да останат в БАН, обясни образователният министър. \"БАН трябва да вземе решение за трансформирането на института, а ние, веднага сме готови със съответното реципрочно решение да преобразуваме института по Закона за администрацията, най-вероятно\", заяви Красимир Вълчев. Той каза, че допълнително ще се реши кой да е новият принципал на НИМХ, но отбеляза, че самите метеоролози настояват да са към МОН, за да запазят статута си на научна организация. Сигурно съвсем скоро ще бъде взето решението за това към кое министерство да премине НИМХ и то трябва да стане при изготвянето и внасянето на бюджета за 2019 г. в МС, отбеляза министър Вълчев. Той изрази обаче загриженост, че НИМХ няма директор и има вероятност през следващата седмица да прекъсне дейността на института. Утре ще има заседание на Управителния съвет /УС/на БАН и учените от НИМХ трябва да предложат своя кандидатура за временно изпълняващ длъжността \"директор\", като УС я утвърди, каза министър Вълчев. Той уточни, че до момента няма такава предложена кандидатура, а това е бил неговият апел на образователен министър. \"Трябва да има подадени ръце от двете страни, за да има един мирен процес на развод\", коментира Вълчев. По повод на оповестените данни днес от Общото събрание на БАН, че бившият директор на НИМХ проф. Христомир Брънзов е имал три фирми, министър Вълчев каза, че проверката на МОН в НИМХ не е приключила и затова още не може да коментира тази информация.", "date": "2018.09.12", "title": "Красимир Вълчев: Трябва да започнем да работим по извеждането на НИМХ от БАН"}
{"url": "https://www.24chasa.bg/novini/article/7052932", "text": "Лека кола по избор измежду седем атрактивни модела ще спечели един от посетителите на \"Ауто сити Пловдив 2018\". Изложението ще се проведе от 24 до 29 септември като част от Международния технически панаир. Гостите ще видят новости от най-известните марки, ще могат да изпробват 30 автомобила в тестдрайв зоната и да разгледат още девет специализирани изложби на най-голямата технологична среща на Балканите. Седемте модела в зоната \"Кола награда\" се отличават с иновативност, комфорт и високо ниво на безопасност, гарантирано от модерни системи за сигурност на пътя и улесняване на шофирането. С входния билет посетителите получават достъп до десет изложби, където могат да се запознаят с технологии, машини и авангардни решения за индустрията и дома от областта на електрониката и електротехниката, енергетиката и екологията, водния сектор, информационните технологии, роботиката и автоматизацията, транспорта и автосервизното оборудване, машиностроенето, строителството, химическата и минната промишленост, автомобилната индустрия. Те ще бъдат показани в експозициите на компании от близо 40 държави, участващи в 74-ия Международен технически панаир в Пловдив.", "date": "2018.09.12", "title": "Кола по избор ще спечели посетител на автоизложение в Пловдив"}
{"url": "https://www.24chasa.bg/novini/article/7052699", "text": "Докладът по проверката на работата на районните и областните дирекции на МВР във връзка с жалби и сигнали, и разминавания между отчитане на заявените престъпления и разследванията, е доказал някои пропуски на места. Това стана ясно от изказване на зам.-вътрешния министър Красимир Ципов в отговор на въпрос по време на изслушване пред вътрешната парламентарна комисия по Доклада за състоянието на националната сигурност през 2017 г. Ципов допълни, че вече има предложения за промени на вътрешните правила в МВР, за да се избегнат съответните пропуски, предава БТА. Цветан Цветанов изрази убеденост, че тези доклади за дейността на полицейските управления ще намерят място в отчетите на МВР и ще се направи необходимото да не се допускат слабости. \"Защото за всички беше доста неприятно, когато разбрахме за инцидент в Харманли, където под политическа диктовка се променят факти и обстоятелства. И виждаме, че едни органи, които трябва да бъдат надпартийни и трябва да бъдат изключително прецизни, и взискателни, не е нормално един невинен човек да бъде изкаран виновен\", каза Цветанов. Докладът за състоянието на националната сигурност беше приет от комисията, като предстои гласуването му и в пленарна зала. При представянето му стана ясно, че той съдържа обобщени изводи и констатации, а не визира отделни събития. Също и че през изминалия период не са наблюдавани остри, кризисни процеси, които да застрашават националната сигурност.", "date": "2018.09.12", "title": "Цветанов за инцидента в Харманли: Не е нормално невинен човек да бъде изкаран виновен"}
{"url": "https://www.24chasa.bg/novini/article/7052740", "text": "Кметът на община Генерал Тошево Валентин Димитров подписа в румънския град Кълъраш договора за финансиране на трансграничен проект „Развитие на туристическия потенциал, опазване и популяризиране на общото наследство”, който се осъществява по трансграничната програма INTERREG V-A Румъния – България 2014 – 2020. Водеща организация е община Генерал Тошево, а партньор от румънска страна е община Мурфатлар. Общата стойност на проектното предложение е 1 219 951, 53 евро, от които 610 006 евро са за българската община. Основната цел на проекта е да подпомогне устойчивото социално-икономическо развитие на трансграничния регион чрез увеличаване на туристическия потенциал, свързан с развитието и маркетинга на конкурентни туристически продукти. Дейностите по неговото изпълнение включват: основен ремонт на сградите на читалищата в селата Кардам и Спасово, благоустрояване на площада пред читалището в село Кардам, благоустрояване на прилежащото пространство около Историческия музей в град Ген. Тошево. Дни на Генерал Тошево и Мурфатлар, съпътствани от изложби, срещи на предприемачи и фолклорни събития; провеждане на детски учебни лагери в двете страни; разработка на обща стратегия за развитие на предприемачеството и туристическия потенциал – предвиждат дейностите в проекта. По този начин ще се увеличи туристическия потенциал в региона, ще се оптимизира състоянието на обектите с природно и културно-историческо наследство. Ще се създадат предпоставки за развитие на събитийния туризъм, което се явява основа за опазване на нематериалното културно наследство и създаване на условия за приемственост сред младото поколение – казват от община Ген. Тошево. Срокът за изпълнение е 24 месеца.", "date": "2018.09.12", "title": "610 000 евро за туристическия потенциал на община Ген. Тошево"}
{"url": "https://www.24chasa.bg/novini/article/7052742", "text": "Временно движението се осъществява само в скоростната лента при км 32 в посока София на АМ „Струма“, в района на Старо село, поради пътнотранспортно произшествие, съобщиха от пресцентъра на Агенция \"Пътна инфраструктура\". Движението по път I-9 в участъка Поморие - Ахелой посока Ахелой се осъществява в една лента поради ПТП. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2018.09.12", "title": "Катастрофа затруднява движението по АМ \"Струма\" към София"}
{"url": "https://www.24chasa.bg/novini/article/7052741", "text": "Един слаб Европейски съюз няма да се разшири към Западните Балкани, заяви словенският президент Борут Пахор на стратегическия форум в Блед и предупреди, че застоят, в който е изпаднал ЕС, ще се превърне в криза, ако националистическите политики надделеят, предаде Танюг. Пахор каза още, че ЕС е отслабнал с Брекзита и \"може би ще трябва да отложи плановете за разширяване към Западните Балкани\". Говорейки в присъствието на главния преговарящ на ЕС за Брекзит Мишел Барние, Пахор посочи, че блокът не може да се надява на приемането на Сърбия, Черна гора и Албания в сегашното си състояние, пише \"Експрес\", цитира БТА. Пахор изтъкна, че застоят не означава, че времето е спряло и ЕС е в някакъв вид замразено състояние, а напротив - че сме свидетели на все по-интензивно връщане към националните и националистическите политики. \"Изглежда, че в момента онези от нас, които вярват в силния ЕС, нямат ясна визия. Алтернативата обаче изглежда по-ясна - възвръщане на силата на държавите членки\", каза Пахор.", "date": "2018.09.12", "title": "Словения: Един слаб ЕС няма да се разшири към Западните Балкани"}
{"url": "https://www.24chasa.bg/novini/article/7052788", "text": "Криминалисти от Монтана заловиха криминално проявен мъж, автор на няколко измами. 45-годишният К. С. от квартал „Огоста“ обикалял пазара и автогарата искал по 40 лева от хора от селата като им давал пратки за кметовете, които ще им върнат парите. Селските първенци останали сащисани. Твърдели, че не са поръчвали никакви стоки от града. Кметът на село Громшин Андрей Кръстев получавал пратки със стари батерии и изгорели бушони. Той подал сигнал до полицията. И кметовете на селата Мадан и Горно Белотинци били замесени в новия вид схема. Същият измамил възрастен мъж в Монтана и задигнал от него 230 лева. На 28 август, докато седял на пейка в градската градина на областния център, при 92-годишния дядо дошъл непознат. Заговорили се и мъжът му казал, че познава зет му и ще му продаде компютър. Прибрал парите на дядото. Заради измамата той ще бъде привлечен като обвиняем. По- рано, на 15-ти юни в кв. „Огоста” в гр. Монтана той проникнал през незаключена входна врата и извършил кражба на банкова карта, собственост на 40-годишна жителка, след което извършил теглене на сумата от 130 лв., без съгласието на титуляра. По случая е образувано досъдебно производство. При проведените оперативно-издирвателни мероприятия служители на РУ Монтана са установили същия извършител К.С. - криминално проявен и осъждан, но по това време бил на свобода.", "date": "2018.09.12", "title": "Изпечен мошеник върлува в Монтана, мами баби и дядовци, хванаха го"}
{"url": "https://www.24chasa.bg/novini/article/7052784", "text": "Ню Йорк си върна първото място като финансов център №1 в света, измествайки Лондон, показва традиционният рейтинг на консултантската компания компании Z/Yen Group Ltd – Global Financial Centres Index (GFCI). Американският мегаполис събира 788 пункта срещу 786 за британската столица, предаде . Хонконг остава на трета позиция, като съкращава дистанцията спрямо Ню Йорк и Лондон, събирайки 783 точки. На четвърто място е Сингапур, следван от Токио и Шанхай. В първата десетка влизат още Сидни, Пекин, Цюрих и Франкфурт, който прескача с десет позиции напред. Торонто, Бостън и Сан Франциско изпадат от първите 10 и са съответно 11-и, 12-и и 13-и. Кейптаун се появява за първи път в стотицата направо на 38-о място, а българската столица София е класирана на 97-а позиция също при дебютното си появяване в рейтинга. Global Financial Centres Index е публикуван за първи през 2007 година и се обновява на всеки 6 месеца. Мнение дават 2400 експерти. Индексът отчита 5 групи показатели – бизнес обстановка, финанси, инфраструктура, човешки ресурси и репутация. Z/Yen е проучила 110 града в целия свят, като 10 от тях не са включени в рейтинга.", "date": "2018.09.12", "title": "Определиха Ню Йорк за финансов център №1, София е на 97-о място"}
{"url": "https://www.24chasa.bg/novini/article/7052780", "text": "Япония иска връщане на островите, завладени от Русия през Втората световна война, преди да подпише мирен договор, каза днес говорител на японското правителство, след като руският президент Владимир Путин предложи Япония да се съгласи безусловен мирен договор, предаде Ройтерс, цитирана от БТА. Путин направи предложението на японския премиер Шиндзо Абе на пленарно заседание на Източния икономически форум в далекоизточния руски град Владивосток. Малко по-късно руският държавен глава увери, че не е правил предложението на шега. Оспорваните тихоокеански острови (Итуруп, Кунашир, Шикотан и групата Хабомаи) са известни в Русия като Курили, а в Япония - като Северни територии. Говорителят на кабинета в Токио заяви на редовен брифинг: \"Нашата позиция, че проблемът със Северните територии трябва да бъде решен преди какъвто и да било мирен договор, остава непроменена\". Кремъл днес заяви, че президентът Путин още не е получил отговор от премиера Абе на предложението за подписване на мирен договор до края на годината и че не е изпращано предварително на Токио предложение за мирен договор, каквото направи президентът Путин, предаде ТАСС. По-късно днес Путин и Абе ще присъстват на международен турнир по джудо за младежи и девойки.", "date": "2018.09.12", "title": "Токио: Искаме връщане на островите преди да подписваме какъвто и да е мирен договор с Русия"}
{"url": "https://www.24chasa.bg/novini/article/7052797", "text": "Специализираната прокуратура предяви обвиненията на четвърти привлечен под наказателна отговорност за участие в организирана престъпна група за производство и продажба на акцизни стоки без бандерол, данъчни престъпления и пране на пари. По същото дело Специализираният наказателен съд постанови „Задържане под стража“ на бизнесмена Миню Стайков и още две лица, съобщиха от пресцентъра на прокуратурата. Четвъртият обвиняем е свързан с производството на цигари в нелегалната фабрика в Карнобат и продажбата им на черния пазар. По време на операцията по неутрализиране на групата той не бе открит и бе обявен за общодържавно издирване. На 11 септември 2018 г. е задържан до 72 часа с постановление на наблюдаващия прокурор. Предстои в Специализирания наказателен съд да бъде внесено искане за налагане на най-строгата мярка за неотклонение и за него. В рамките на продължаващото разследване по досъдебното производство на 11 септември 2018 г. бяха извършени нови претърсвания и изземвания в Карнобат. Намерени и иззети са близо 130 000 лева в брой, за които има доказателства, че са съхранявани от компанията „СИС индъсрис“, свързана с бизнесмена Миню Стайков. Установява се произходът на парите и дали са придобити чрез престъпна дейност, в т.ч. тази, за която е образувано досъдебното производство.", "date": "2018.09.12", "title": "Спецпрокуратурата предяви обвинения на четвърти по делото срещу Миню Стайков"}
{"url": "https://www.24chasa.bg/novini/article/7052809", "text": "В сряда по време на пленарното заседание на Европейския парламент в Страсбург бе приет с голямо мнозинство нов регламент за контрол върху паричните средства, влизащи или излизащи от Европейския съюз. Докладчик от страна на ЕНП бе българският евродепутат от ГЕРБ Емил Радев, съобщиха от пресцентъра на ГЕРБ. Регламентът за контрол върху паричните средства, в сила от 2005г., касае изискването за деклариране на парични средства над 10 000 евро, които влизат или излизат от Съюза. Според обновените правила, приети от ЕП, под парични средства вече се имат предвид не само кеш валута и платежни инструменти на преносител, които са контролирани и в момента от митническите служители, но и стоки, използвани като високоликвидни средства за съхранение на стойност, и непоименни предплатени карти. Целта на нововъведенията е най-вече да бъде обхванат преносът на злато и златни кюлчета, както и на предплатени карти, които не могат да бъдат директно свързани с преносителя им. Декларациите трябва да бъдат попълнени от пътниците, преминаващи външните европейки граници, независимо дали пренасят паричните средства в ръчен или в чекиран багаж. Митническите служители ще имат правото да извършват случайни проверки въз основата на рискови индикатори както на парични средства на стойност по-малко от 10 000 евро, така и на непридружавани средства. Освен това митническите власти ще имат правото да задържат временно парични средства, независимо от стойността им, когато имат съмнение, че средствата са свързани с криминална дейност. Такова решение за задържане следва да бъде обосновано и да подлежи на ефективни средства за защита за пътниците. Регламентът въвежда още задължение митническите служби да предават информацията от декларациите към Звеното за финансово разузнаване на своята държава-членка, което пък от своя страна ще може спонтанно или при поискване да предаде информацията към звено за финансово разузнаване на друга държава-членка. По този начин ще бъде засилена борбата срещу финансирането на тероризма и изпирането на пари, което е сред приоритетите на Групата на Европейската народна партия. По време на провелия се дебат за новото законодателство във вторник късно вечерта, Емил Радев коментира, че в последните години, заради затегнат контрол върху традиционната финансова система, престъпниците все повече пренасят кеш, злато и непоименни предплатени карти през европейските граници с цел финансиране на терористични деяния или изпиране на пари. Той приветства обновяването на правилата за контрол, които според него неминуемо ще подпомогнат работата на митническите служители и ще улеснят между държавите-членки в борбата срещу тероризма и изпирането на пари.", "date": "2018.09.12", "title": "Емил Радев: ЕС затяга контрола върху парите, пренасяни през граница"}
{"url": "https://www.24chasa.bg/novini/article/7052818", "text": "Омбудсманът Мая Манолова организира приемни в седемте силистренски общини. Това съобщиха от пресцентъра на Омбудсмана на Република България. В понеделник, на 17 септември, омбудсманът и експерти от институцията ще приемат граждани на място във всички общини на област Силистра - Алфатар, Главиница, Дулово, Кайнарджа, Силистра, Ситово и Тутракан, предава БТА. В 9.00 часа Мая Манолова ще участва в тържествената церемония по откриване на новата учебна година в най-старото училище в гр. Силистра - ОУ \"Отец Паисий\", където се обучава 11-годишната Ния Атанасова, едно от момичетата, посланик на омбудсмана сред децата. Общественият защитник ще приема в Областна администрация Силистра, а в останалите общини от областта гражданите ще бъдат консултирани от експертите на Манолова. Записването за приемната ще се осъществява до 14 септември 2018 г. /петък/ включително.", "date": "2018.09.12", "title": "Омбудсманът Мая Манолова организира приемни в седемте силистренски общини"}
{"url": "https://www.24chasa.bg/novini/article/7052821", "text": "ООН обяви днес списък от 38 достойни за порицание страни, включително Китай и Русия, за които се твърди, че са използвали репресии или заплахи срещу хора, които са сътрудничили с организацията по линия на човешките права, чрез убийства, изтезания и неправомерни арести, предаде Ройтерс. Годишният доклад на генералния секретар на ООН Антониу Гутериш включва също данни за малтретиране, следене, криминализация и кампании за обществено очерняне, насочени към жертви и защитници на човешките права, предаде БТА. \"Светът има дълг към онези смели хора, бранещи човешките права, които отговориха на запитванията да предоставят информация и да се ангажират с ООН, за да се гарантира, че правото им на участие е уважено\", написа Гутериш и добави: \"Наказването на индивиди за сътрудничество с ООН е достойна за порицание практика, за премахване на която всеки трябва да направи повече\". Трийсет и осемте страни включват 29 държави с нови случаи и 19 със съществуващи или продължаващи случаи. Правителствата често обвиняват правозащитниците в тероризъм или ги порицават за сътрудничество с чужди организации, или за увреждане на репутацията и сигурността на страната, пише в доклада. \"Има тревожна тенденция в използването на доводи за националната сигурност и контратерористични стратегии от страните, като оправдание за блокиране на достъпа от общности и организации на гражданското общество до ООН\", отбелязва докладът. Жени, сътрудничещи с ООН, са съобщили за заплахи от изнасилване и кампании за оклеветяване в интернет. Служителите на ООН често са срещали хора, които са били твърде уплашени да говорят с тях, дори в централите на организацията в Ню Йорк и Женева.", "date": "2018.09.12", "title": "ООН: 38 държави убиват, изтезават и арестуват правозащитници, Русия сред тях"}
{"url": "https://www.24chasa.bg/novini/article/7052836", "text": "Хиляди деца са станали жертва на сексуални посегателства от свещеници в Германия в периода 1946 г. - 2014 г. Това сочи изследване, посветено на Германската католическа църква, която е обвинена, че е укрила умишлено фактите, предаде Франс прес, като се позова на информация в германски медии. Проучването е започнало през 2014 г. Официално то ще бъде представено на 25 септември във Фулда на Германската епископална конференция, предава БТА. Най-малко 3677 деца, повечето момчета на възраст под 13 години, са станали жертва на сексуални посегателства, извършени от 1670 духовници, се казва в документа, с който са се запознали германските седмичници \"Шпигел\" и \"Цайт\". В продължение на три години и половина консорциум от изследователи от Манхайм, Хайделберг и Гисен са проучили 38 000 досиета и документи от 27 германски епархии, които са им били предадени от църквата. Изследователите обаче не са имали пряк достъп до архивите. Според авторите на изследването в продължение на векове Църквата е разрушила и манипулирала много документи, свързани със заподозрените и е омаловажила умишлено сериозността и мащабите на деянията. Според доклада на изследователите обвинените свещеници често пъти са били премествани, без богомолците да са били предупреждавани за потенциалната опасност, която те са представлявали за децата. Само една трета от заподозрените са били обект на преследване по силата на каноничното право, но санкциите са били минимални, а в някои случаи и несъществуващи, констатират изследователите. От няколко години Германската католическа църква е разтърсвана от разкрития за сексуални посегателства. През 2017 г. доклад разкри, че най-малко 547 деца от католически хор в Регенсбург са били жертви на посегателства в периода 1945 г. - 1992 г. Светият престол днес съобщи, че папа Франциск свиква ръководителите на всички епископални конференции по света на среща на върха във Ватикана от 21 до 24 февруари 2019 г., предадоха световните агенции. Темата ще бъде защита на непълнолетните от посегателства, в това число и сексуални, от свещеници.", "date": "2018.09.12", "title": "Проучване: Хиляди деца са жертва на сексуални посегателства от свещеници в Германия"}
{"url": "https://www.24chasa.bg/novini/article/7052863", "text": "В Централната избирателна комисия утре в 15.30 ч. ще бъдат отворени публично офертите за консултантски услуги за определяне на цената за производство или наемане на 12 500 машини за гласуване, съобщи пресцентърът на ЦИК. Офертата ще включва и логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване по време на избори.                                                                                                                                                                                                                                                                                                                       ", "date": "2018.09.12", "title": "В ЦИК се отварят офертите за консултантски услуги за покупка или наемане на машини за гласуване"}
{"url": "https://www.24chasa.bg/novini/article/7052858", "text": "Бивш затворник е направил опит да се самоубие, прострелвайки се в главата с газов пистолет, съобщи за 24 часа говорителят на Областната диреция на МВР Бургас Цветелина Рандева. Тя уточни, че инцидентът е станал на бензиностанция на изхода на града, в посока София днес около 15 часа. 33-годишният Сабри Сабри се появил в бензиностаницята, в която до преди месец работел, насочил пистолета в главата си и се гръмнал. Той е откаран в УМБАЛ Бургас,  а по-късно е настанен за лечение в отделението по неврохирургия, установи репортерска проверка. Сабри излязъл от бургаския затвор, където излежавал присъда за убийство, в началото на тази година, уточниха от полицията. Той е родом от руенското село Соколец.", "date": "2018.09.12", "title": "Бивш затворник се гръмна с газов пистолет на бензиностанция в Бургас, в болница е"}
{"url": "https://www.24chasa.bg/novini/article/7052878", "text": "Европейският парламент гласува днес позицията си по новата Директива относно авторското право на единния цифров пазар. Депутатите приеха доклада на Аксел Вос (ЕРР, Германия). Това съобщиха от пресцентъра на Момчил Неков. Момчил Неков даде своя глас против приемането на Директивата, защото според него тя поставя в риск от спекулации и цензура свободното изразяване на европейските граждани. „Няма как да подкрепя законодателство, което с претенцията, че защитава авторите ще наложи цензура на потребителите и ще ограничи тяхната свобода в мрежата.“, каза в обяснението си евродепутатът. Спорните членове 11 и 13 създадоха широк обществен дебат, като през месец юли тази година мандатът на Комисията по правни въпроси бе върнат от евродепутатите. Дебатите вчера в Страсбург изложиха много от противоречивите мнения. Член 11 се отнася до закрилата на публикациите в пресата при цифрово използване. Конфликтът тук е породен от това, че не може балансирано да обясни на потребителя от кои журналистически материали може да се възползва, от своя страна това създава риск за свободната журналистика, ограничавайки възможността за споделяне материали. Член 13 от своя страна, пък, предвижда създаването на алгоритъм, който ще филтрира, аудио, видео, текстови ресурси, които съвпадат с включените в базата данни материали, проблемът тук е, че това ще е технологично, без влагане на мисъл и без конкретика. „Създаването на изкуствен конфликт между артисти и интернет потребители измества фокуса на проблема, който се корени в поставянето на изкуствен интелект да решава морални казуси, каквито много често са интелектуалните продукти и използването им. Никой не говори за неплащане на авторски права и пренебрегване на артистите и носителите на авторски права като цяло. Това, обаче, не трябва да е за сметка на свободните европейци.“, посочи още Неков. Най- важният акцент, според него, обаче, остава как ще бъдат защитени интернет потребителите от цензура и спекулации с данни. „Всички помним случая с Cambridge Analytica и Facebook и как чрез алгоритъм данни от платформата бяха използвани неправомерно с цел манипулиране на общественото мнение, което скандализира всички. Явно обаче паметта на тези, които подкрепят реформата в този й вид е къса.“, каза той. Докладът беше критикуван най- вече заради липсата на баланс и поставянето на лобистки интереси на организации и корпорации пред интересите на европейските граждани. В тази връзка Неков добави: „За съжаление с приемането на тази Директива Европа ще бъде подложена на технологична цензура, това ще е в ущърб и на творчеството и на свободата“.", "date": "2018.09.12", "title": "Момчил Неков: Директивата за авторското право поставя в риск свободата на словото"}
{"url": "https://www.24chasa.bg/novini/article/7052879", "text": "Добрата новина е, че бюджетът за директните плащания за България през следващия програмен период след 2020 г. няма да бъде намален с 0,7%, каквито бяха първоначалните разчети, а дори ще има увеличение с около 250 млн. евро. Това съобщи министърът на земеделието, храните и горите Румен Порожанов на дискусия на „Национален земеделски форум – ОСП след 2020 г.“, ротационен домакин на която беше Националната асоциация на зърнопроизводителите. За 2020-2024 г. парите по първи стълб – директни плащания за България се планира да бъдат 5,6 млрд. евро при около 5,35 млрд. евро през настоящия програмен период, съобщиха от пресцентъра на Министерство на Министерство на земеделието, храните и горите. България ще се присъедини и към страните, които настояват да няма намаление като цяло на средствата за Общата селскостопанска политика и те да бъдат запазени, обясни още министър Порожанов. Това нямаше как да стане по-рано, защото страната ни не можеше да подкрепи подобна декларация преди края на председателството на Съвета на ЕС. Предвиденото на този етап намаление на парите за развитие на селските райони ще може да бъде компенсирано с национални средства. По многогодишната финансова рамка всяка страна от ЕС има различни претенции и ще бъде голям успех, ако преговорите приключат до април 2019 г., каза земеделският министър. На този етап повечето от държавите в ЕС изразяват позиция, че предложените от ЕК тавани на субсидиите трябва да са доброволни и всяка страна след анализ да взема решение за размера им. България настоява и в ОСП да бъде поне запазен или увеличен процентът на т.нар. обвързана подкрепа и да продължи прилагането на преходната национална помощ. В дискусията участваха и зам.-министър Вергиния Кръстева и експерти от земеделското министерство.", "date": "2018.09.12", "title": "Порожанов: Парите за следващия програмен период са с около 250 млн. лв. повече"}
{"url": "https://www.24chasa.bg/novini/article/7052442", "text": "Европейският парламент току-що реши да задейства процедурата по чл. 7 от Договора за ЕС - в защита на ценностите и върховенството на закона в ЕС, с който отнема правото на глас на Унгария, докато не изпълни препоръките му. Решението в Страсбург мина с 448 \"за\" срещу 197 \"против\". То не е окончателно и се изпраща в Съвета, където може да бъде блокирано дори от един глас. Ако бъде потвърдено и оттам - отсега се очаква Италия да е \"против\", гласът на Унгария в ЕС се замразява. Всички евродепутати от ГЕРБ са гласували в защита на Орбан, научи \"24 часа\". Не го е подкрепила само Ева Майдел - тя се въздържала. Току-що Асим Адемов и Емил Радев заявиха пред журналисти, че са против наказателната процедура срещу избрания с 2/3 от народа си унгарски премиер. Николай Бареков и Ангел Джамбазки са отхвърлили също доклада, бламиращ Орбан. По информация на \"24 часа\" Орбан са подкрепили също италианските, полските и словашките евродепутати. \"Това е несправедливо решение. Докладът е силно идеологизиран и пристрастен. Целият фокус е в мигрантската политика, която обаче споделя и нашата държава\", заяви Асим Адемов. \"За пръв път ЕП наказва държава за нещо, което тя е решила да прави. Шведите да не изкарват по-големи унгарци и от унгарците. ЕНП предаде своя партньор и се разцепи, като към Макрон се ориентира либеалната част на ЕНП\", заяви Ангел Джамбазки. \"ЕС не може да решава кое е добро в една държава - не само заради сбърканата си политика, а защото не са в нейните обувки. Това не е ЕС, това е Съветският съюз, срещу който Унгария се бореше. Днес е ден преломен и никой не може да остане, без да се определи дали е в СССР или в Европа на отечествата\", отсече Джамбазки. Самият министър-председател на Унгария заяви вчера пред Европейския парламент, че му е ясно, че решението срещу него е вече взето. И че с него ЕП наказва не неговото правителство, а удря шамар на Унгария. Късно снощи Орбан присъства и на заседанието на групата на ЕНП, откъдето си тръгна разочарован. Вътре той не си е мълчал и е посрещал критиките с контраатаки, разказаха присъстващи, които останали с впечатление ", "date": "2018.09.12", "title": "Европарламентът блокира гласа на Орбан, ГЕРБ го защити"}
{"url": "https://www.24chasa.bg/novini/article/7052349", "text": "През 2008 г. инвестициите бяха в соларни паркове, възобновяеми енергийни източници и други подобни, които вдигнаха цената на тока. След това бяха инвестициите в централите \"Марица\" 1 и 3. Разпродадоха се електроразпределителни дружества, изкупиха търговски вериги, където капиталът излиза обратно от България. Сега е завод след завод, прави се брутен вътрешен продукт и ставаме по-независими от европейските фондове. Това заяви премиерът Бойко Борисов, който присъства на официалната церемония по откриването на френски завод за производство на самолетни компоненти край Пловдив. \"Радвам се, че след като България закупи най-модерните, скъпи и добри френски хеликоптери - пантери, кугъри, най-сетне имаме и завод за авиочасти\", подчерта министър-председателят. Той благодари на администрацията - местна и държавна, която по думите му помагала на инвеститорите. \"Напоследък чувам разни приказки от опозицията, че администрацията била непрозрачна. Виждате на всяко откриване посланици, гости и собственици благодарят за работата на местната и държавната власт. Досега никой не се е оплакал\", каза Бойко Борисов. Той добави, че с построяването на десетки предприятия безработицата пада, в момента е рекордно ниска 5,5%. След като разгледа предприятието, премиерът написа собственоръчно \"Успех\" на голямо табло в производственото хале.", "date": "2018.09.12", "title": "Премиерът: Преди 10 г. инвестициите бяха във ВЕИ и токът поскъпна, сега са в завод след завод (Снимки)"}
{"url": "https://www.24chasa.bg/novini/article/7052514", "text": "Изразяваме своето съгласие за частично извеждане на Националния институт по метеорология и хидрология (НИМХ) в нова структура, създадена от Министерски съвет. Това означава от БАН да излезе оперативната дейност на института, която обслужва държавата. Това заяви пред журналисти председателят на Общото събрание на Българската академия на науките проф. Евелина Славчева по-рано днес. “Този протест продължава вече шест месеца. Започна в края на месец април. В продължение на много години БАН е недофинансирана и бюджетът тази година стигаше да се заделят 80% от средствата за заплати, а останалите 20% да се разпределят по постижения на институтите. БАН произвежда малко над 50% от научните постижения в нашата страна. Първостепенната ни задача е да поддържаме високо ниво на нашата дейност”, обясни Славчева. “Защо се стигна дотук?Основната причина, зад която се крие и автентичният протест на нашите колеги е липсата на достатъчно средства в бюджета, отпускан от държавата”, допълни Славчева. Тя припомни, че БАН успя да договори допълнителни 15 млн. лв. към бюджета за тази година, но те отново не стигнаха за нуждите на учените. “В споразумението бе записано, че тези пари трябва да бъдат разпределени по критерии за научни постижения. Колегите от НИМХ заявиха, че те не са доволни и се стигна до тази неприятна ситуация - институт на БАН да протестира срещу него”, каза още Славчева. “Не споделяме тези вярвания, че ако излязат от БАН ще имат по-добри възможности за развитие”, категорична бе тя. Общото събрание на БАН обаче ще се съгласи НИМХ да бъде частично изведен. Освен това, когато стане ясно кой ще бъде принципал на новата структура, от академията ще сформират работна група, която да изясни как точно ще стане това. Важна точка от преговорите ще бъдат и каква част от материалите, нужни за работа, ще бъдат взети от академията за новата структура. От БАН се ангажират всичко това да стане възможно докрая на годината.", "date": "2018.09.12", "title": "БАН: Ще се разделим с метеоролозите до края на годината"}
{"url": "https://www.24chasa.bg/novini/article/7052529", "text": "След около тричасова обработка на стационарен и мобилен телефон вчера 76-годишна от Кърджали изхвърлила през балкона 400 лв. и около 12 грама златни накити на мними полицейски инспектори, които я убедили, че така ще помогне за залавянето на телефонни измамници. Същият сценарий бил използван за заблуда и на възрастен кърджалиец, който обаче се досетил, че това е измама и прекратил диалога по телефона.", "date": "2018.09.12", "title": "Баба от Кърджали даде 400 лева и злато на телефонни измамници"}
{"url": "https://www.24chasa.bg/novini/article/7052524", "text": "Днес, 12.09.2018г., Софийска градска прокуратура (СГП) внесе в Районен съд гр. София (СРС) искане на основание чл. 69 от НПК за отстраняване от длъжност на заместник-министъра на транспорта Ангел Попов, съобщиха от пресцентъра на прокуратурата. Спрямо Ангел Попов на 29 март 2018 г. е внесен обвинителен акт за извършена от него измама- престъпление по чл. 209, ал.1 от НК. Въз основа на внесения от Софийска градска прокуратура обвинителен акт е образувано съдебно производство е Софийски районен съд, насрочено за разпоредително заседание. В хода на досъдебното производство е установено, че на неустановена дата през месец август 2012 г. в град София, с цел да набави за себе си имотна облага в размер на 8000 евро Попов е възбудил у собственик на транспортна фирма заблуждение, че срещу горепосочената сума служители от Министерството на транспорта, информационните технологии и съобщенията, ще му уредят управляваната от него фирма да получи допълнително четири броя ЕКМТ/СЕМТ разрешителни. ЕКМТ/СЕМТ представляват разрешителни за облекчен режим на международен товарен транспорт. Макар деянието, за което е предаден на съд Попов да е извършено през 2012 г., от новопостъпила информация по делото към момента на Попов е възложен контролът по изпълнение заповедта на министъра за реда по издаването и условията за разпределение на ЕКМТ/СЕМТ разрешения за транспорт.", "date": "2018.09.12", "title": "Прокуратурата иска отстраняването на зам.-министъра на транспорта Ангел Попов"}
{"url": "https://www.24chasa.bg/novini/article/7052540", "text": "Акция срещу търговията с незаконна дървесина се проведе в  държавното ловно стопанство „Тервел” – съобщиха от Североизточното държавно предприятие. В организираните специализирани проверки са участвали мобилни контролни екипи към предприятието, Регионалната дирекция по горите и полицаи от Районното управление на МВР в Тервел. В два от дворовете на имоти в село Сърнец са установени общо 15 куб. м дърва за огрев без документи. В единия от случаите за притежание на 3 куб. м, нерегламентирано добита церова дървесина, са съставени два акта и един констативен протокол.  За второто нарушение, разкрито при проверките, е образувано бързо производство, свързано  с незаконно съхранение на общо 12 куб. м дърва за огрев от видовете цер и акация. Акцията е в резултат от сключеното споразумение между МВР и Министерството на земеделието, което позволява организирането на съвместни проверки за противодействие на търговията с нерегламентирано добита дървесина. проверките..", "date": "2018.09.12", "title": "В Тервелско заловиха контрабандна дървесина"}
{"url": "https://www.24chasa.bg/novini/article/7052553", "text": "Турция потвърди, че бойкотира най-голямата европейска конференция, посветена на човешките права, заради участието на някои неправителствени организации, които смята за свързани с \"терористични\" групи, съобщава Асошиейтед прес. Двуседмичната годишна конференция на Организацията за сигурност и сътрудничество в Европа (ОССЕ) започна във Варшава в понеделник, предаде БТА. Източник от турското Министерство на външните работи, пожелал анонимност, е заявил днес, че Турция подкрепя участието на неправителствени организации в подобни международни платформи, но не може да приеме \"терористични организации, които застрашават живота на наши граждани под прикритието на организации на гражданското общество\". Миналата година турската делегация напусна срещата, след като не успя да предотврати присъствието на групи, свързани с ислямския проповедник Фетуллах Гюлен, когото Турция държи отговорен за неуспешния опит за преврат през 2016 г.", "date": "2018.09.12", "title": "Турция: Бойкотираме европейската конференцията за човешките права"}
{"url": "https://www.24chasa.bg/novini/article/7052551", "text": "Социално-икономическият съвет на Сърбия проведе традиционното си годишно заседание, по време на което бе решено с колко ще бъде увеличена минималната цена на труда през 2019 г., пише белградският вестник \"Данас\". Минимална цена на труда ще бъде 155 динара на час / 2,58 лева/, което представлява увеличение с 12 динара в сравнение с тазгодишната, посочва изданието, цитирано от БТА. Преведено на потребителски език увеличението е със стойността на евтино десертче, посочва \"Данас\". С това увеличение от 8,6 процента отиваме към 27 022 динара и преминаваме психологическата граница от 27 000 динара /около 450 лева/ минимална заплата. Смятам, че това е изключителен резултат, заяви министърът на финансите Синиша Мали. За минимална заплата в Сърбия работят около 35 000 души, отбелязва изданието.", "date": "2018.09.12", "title": "Минималното заплащане на труда в Сърбия ще се увеличи идната година с 8,6%"}
{"url": "https://www.24chasa.bg/novini/article/7052565", "text": "\"Стига думи! Време е за дела. България и Хърватия трябва да бъдат присъединени към Шенген.\" Това заяви в пленарната зала в Страсбург лидерът на групата на ЕНП Манфред Вебер, който преди дни обяви желанието си да бъде номиниран за следващ председател на Европейската комисия след май 2019 г. И който е най-вероятният неин бъдещ шеф. Вебер подкрепи България в Шенген тази сутрин, веднага след последната годишна реч на шефа на ЕК Жан-Клод Юнкер за състоянието на съюза. \"Време е за по-демократична и по-амбициозна Европа\", настоя Вебер.", "date": "2018.09.12", "title": "Вебер: Стига думи, България вече да влезе в Шенген!"}
{"url": "https://www.24chasa.bg/novini/article/7052569", "text": "Около 20 афганистанци с отхвърлени молби за убежище кацнаха на летището в Кабул по-рано днес, след като бяха депортирани от Германия по силата на политика, твърде оспорвана поради продължаващата война в Афганистан, предаде ДПА. Това бе 16-ата групова депортация от декември 2016 г. С предишните 15 полета общо 349 афганистански мъже бяха върнати обратно в страната им, предаде БТА. Депортациите са критикувани от противниците им, които казват, че Афганистан все още е твърде опасен, с чести смъртоносни атаки на талибаните и бунтовниците от \"Ислямска държава\" (ИД). Тази седмица 68 души бяха убити и най-малко 165 бяха ранени при самоубийствен атентат срещу група протестиращи в източната провинция Нангархар. През юли афганистанец се самоуби след като беше депортиран. Двайсет и тригодишният мъж живял в Германия осем години, преди да бъде изпратен обратно в Кабул. Днешният полет, който излетя от Мюнхен, се приземи около 7.30 ч. (3.00 ч по Гринуич).", "date": "2018.09.12", "title": "Германия депортира афганистанци с отхвърлени молби за убежище"}
{"url": "https://www.24chasa.bg/novini/article/7052579", "text": "Турският президент Реджеп Тайип Ердоган се самоназначи за председател на държавния суверенен фонд на страната и напълно промени борда му, като назначи финансовия министър Берат Албайрак за свой заместник, предаде Ройтерс. Това е последната от серия сериозни стъпки, които Ердоган предприе в рамките на преминаването към президентска система на управление, която му дава по-широки правомощия, предаде БТА. Суверенният фонд на стойност 50 милиарда долара беше учреден през 2016 г. от правителството, за да развие и увеличи стойността на турските стратегически активи и да осигури ресурси за инвестиции. Ердоган заяви миналия септември, че фондът трябва да бъде реорганизиран, след като уволни председателя му заради несправяне с поставените цели.", "date": "2018.09.12", "title": "Ердоган се самоназначи за председател на суверенния фонд на Турция"}
{"url": "https://www.24chasa.bg/novini/article/7052587", "text": "\"Европа, която отстоява своите основополагащи ценности за демокрация и защита на гражданите и Европа, която държи високо в европейския дневен ред днешните предизвикателства относно миграцията, отбраната и цифровизацията - това за мен са ключовите послания от днешната реч на председателя на ЕК Жан-Клод Юнкер\", коментира българският комисар по цифровата икономика и общество веднага след традиционната годишна реч за състоянието на Съюза на председателя Юнкер пред евродепутатите в пленарната зала. Мария Габриел заяви, че днес е важно да кажем ясно \"не\" на национализма и \"да\" на Европа, която се вслушва в своите граждани. Според нея е от особено значение в сегашния контекст на сложни геополитически процеси да се запази каузата Обединена Европа, която е сред най-благородните каузи в този свят, предава БТА. По отношение на посланията на председателя Юнкер, свързани с ресора цифрова икономика и общество, българският еврокомисар отбеляза значимостта на развитието на изкуствения интелект, по-добрата свързаност със Западните Балкани, борбата с терористичното съдържание онлайн. \"Европейският съюз има потенциал да бъде сред лидерите в областта на изкуствения интелект, като не губим от поглед етичните правила - работим усилено през последните месеци в тази посока. Що се отнася до Западните Балкани, вече прилагаме Цифрова програма за региона чрез действията за намаляване на роуминга, подобряване на свързаността, подкрепа за цифровите умения на хората и за цифровизацията на предприятията. Не на последно място е работата ни в борбата с терористичното съдържание в интернет и днес предложихме нови мерки, чрез които да постигнем премахването му в рамките на един час от публикуването. Само силна и единна Европа, която е на висотата на очакванията на нейните граждани, ще ни позволи да постигнем желаните високи резултати, подчерта в коментара си комисар Мария Габриел, цитирана от представителството на ЕК в България.", "date": "2018.09.12", "title": "Мария Габриел: Каузата Европа трябва да остане обединителна за бъдещето на ЕС"}
{"url": "https://www.24chasa.bg/novini/article/7052586", "text": "Гърция няма да приспадне претенциите си за репарации от Германия заради окупацията през 1941-44 г. срещу евентуални задължения в рамките на спасителните програми, заяви председателят на гръцкия парламент Никос Вуцис пред гръцката обществена телевизия ЕРТ, цитиран от БТА. Изказването на Вуцис е по повод предстоящия Трети гръцки конгрес за случаите на геноцид и за германските компенсации, който ще се проведе от 14 до 16 септември в селището Амирас в областта Вианос на остров Крит, известна с едни от най-жестоките репресии на германските окупационни сили срещу местното население през 1943 г. по време на Втората световна война. Вуцис каза още, че до края на 2018 г. в парламента ще бъдат внесени заключенията на специалната комисия за германските репарации и ще бъде взето решение за представяне на гръцките претенции на междудържавно и юридическо равнище. \"Няма да приспаднем този свещен за историческата памет въпрос срещу евентуални парични задължения в рамките на (спасителните) програми\", каза председателят на гръцкия парламент. Според организаторите на предстоящия конгрес, на него ще присъстват участници в съпротивата, представители на организациите на жертвите от германската окупация, учени, както и представители на германски организации, които участват в движението за признаване на германските задължения от Втората световна война.", "date": "2018.09.12", "title": "Никос Вуцис: Гърция няма да приспадне претенциите си за репарации от Германия"}
{"url": "https://www.24chasa.bg/novini/article/7052546", "text": "43-годишният украински шофьор на тир Игор Труховский, който на 11 юни т.г. помете пиян микробус с две семейства в Ришкия проход, бе осъден ефективно на 4 г. и 8 м. лишаване от свобода. Той получи и забрана да управлява МПС за срок от 7 г. Труховский се призна за виновен и делото в Бургаския окръжен съд премина по реда на съкратеното съдебно следствие. Украинецът призна изцяло вината си и всички факти по обвинителния акт, което автоматично намали присъдата му с 1/3. Той е обвинен за смъртта на 40-годишния Ниази И. от руенското село Планиница, както и за нанасяне на тежка телесна повреда на една от жените, пътували в буса. Катастрофата стана в Ришкия проход в посока от Шумен към Карнобат около 14:30 на 11 юни. При завой пияният украинец налетял върху бус и го затиснал. На място издъхнал шофьорът на буса Ниази, а три деца, между които и бебе на 9 месеца и две жени, бяха ранени и откарани в Шуменската болница. Разследване установи, че украинският тираджия е шофирал с близо 3 промила алкохол в кръвта. По-късно стана ясно, че загиналият е пътувал със семейството си и с това на брат си - двете фамилии отивали при свои близки в Шумен.  От момента на катастрофата тираджията  е задържан.", "date": "2018.09.12", "title": "4 г. и 8 м. затвор за пиян тираджия от Украйна, убил шофьор и ранил петима"}
{"url": "https://www.24chasa.bg/novini/article/7052605", "text": "Движението по път III-7003 Златна нива - Избул в участъка между Върбяне и Избул в посока Избул се осъществява в една лента, поради ПТП. Това съобщиха от пресцентъра на АПИ. Движението се контролира от пътна полиция.                                                                                                                                                                                                                                                                                                                       ", "date": "2018.09.12", "title": "Катастрофа ограничава движението по пътя Златна нива - Избул"}
{"url": "https://www.24chasa.bg/novini/article/7052611", "text": "Общият брой на хората, които са напуснали Добричка област, преселвайки се в други области на страната, е 1452 – сочат данните на териториалната статистика. От тях 616 са избрали за ново местоживеене област Варна. Както в предходни години, така и през 2017 г., област Варна, заедно с област София, са с най-големи относителни дялове в миграционния поток, насочен извън област Добрич. Сред всички лица от област Добрич, сменили своето местоживеене през 2017 г. в рамките на областта и в страната, с най-голям относителен дял са тези, във възрастовата група 20 - 29 години (22.4%), следвани от лицата от 30 до 39 години (16.0%) и от 10 до 19 години (14.0%). В област Добрич броят на заселените е 3063, а броят на изселените - 3799. През 2017 г. 1093 са се заселили в област Добрич. От тях 32.2% са от област Варна, а 15.7% - от област София.", "date": "2018.09.12", "title": "Хора между 20 и 40 години се изселват от Добричка област"}
{"url": "https://www.24chasa.bg/novini/article/7052282", "text": "Министър-председателят Бойко Борисов ще ръководи българската делегация в 73-ата сесия на Общото събрание на Организацията на обединените нации (ООН). Тази година основна тема на Общия дебат ще бъде „ООН за всички хора: глобално лидерство и споделени отговорности за мирни, равнопоставени и устойчиви общества“. Това съобщиха от правителствената информационна служба. Участието на българската делегация през целия период на сесията ще даде възможност да бъдат представени позициите и вижданията на страната ни по широк спектър от въпроси.", "date": "2018.09.12", "title": "Борисов ще води българската делегация за 73-ото Общо на събрание на ООН"}
{"url": "https://www.24chasa.bg/novini/article/7052271", "text": "Правителството реши чрез бюджета на Министерството на образованието и науката да бъдат изплатени 18 690 британски лири в левова равностойност за обучението на Марсело Илиев в Cambridge School of Visual & Performing Arts, Великобритания. Това съобщиха от пресцентъра на Министерския съвет. Сумата представлява три вноски от по 6 230 британски лири за трите семестъра от обучението му през академичната 2018/2019 година. За оказването на финансовата помощ от Министерството на образованието и науката за период от две академични години (2017/2018 г. и 2018/2019 г.), Марсело Илиев пое ангажимента и участва в инициативи на Министерството за насърчаване обхващането и задържането на деца и ученици в задължителна предучилищна и училищна възраст в образователната система.", "date": "2018.09.12", "title": "МОН дава 18 690 британски лири за обучение на Марсело Илиев тази година"}
{"url": "https://www.24chasa.bg/novini/article/7052270", "text": "Правителството прие Постановление, с което Факултетът по начална и предучилищна педагогика в структурата на Софийския университет „Св. Климент Охридски“ се преобразува във Факултет по науки за образованието и изкуствата реши правителството. Предложението е на основание положително оценен от Националната агенция за оценяване и акредитация проект за преобразуване на факултета, а мотивът е, че настоящото название на факултета не отразява професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование. Факултетът за подготовка на детски и начални учители, преименуван през 1988 г. във Факултет по начална и предучилищна педагогика, е създаден през 1983 г. в структурата на Софийския университет. В него първоначално се провежда обучение само по три специалности - „Предучилищна педагогика“, „Начална педагогика“ и „Дефектология“. През годините диапазонът на провежданото обучение се разширява, разкриват се нови специалности в отговор на динамично променящите се изисквания пред образователната система и наложените от пазара на труда условия. Структурата на факултета включва шест катедри, в които се обучават студенти по четири професионални направления - „Педагогика“, „Педагогика на обучението по...“, „Изобразително изкуство“ и „Музикално и танцово изкуство“ - в 12 бакалавърски специалности, 42 магистърски и 17 докторски програми. Предвижда се в преобразуваното звено да продължи обучението по вече откритите специалности от акредитираните професионални направления, включително и по новите професионални направления „Изобразително изкуство“ и „Музикално и танцово изкуство“, получили програмна акредитация през декември 2017 г., които заемат важно място в структурата на факултета. Преобразуването на основното звено е обусловено и от необходимостта спецификата на провежданото обучение и разнообразието на професионални квалификации, с които се дипломират възпитаниците на факултета, да бъде адекватно отразена в названието на звеното.", "date": "2018.09.12", "title": "Преименуваха факултета по начална и предучилищна педагогика на Софийския университет"}
{"url": "https://www.24chasa.bg/novini/article/7052278", "text": "Министерският съвет утвърди Меморандума за разбирателство в областта на архивите между Правителството на Алжирската Демократична и Народна Република и Правителството на Република България, с което се насърчава сътрудничеството между Главния директорат на Националния архив на Алжир и Държавната агенция „Архиви“ на България. Това съобщиха от правителствената информационна служба. Меморандумът за разбирателство в областта на архивите беше подписан на 23 март тази година в София от Екатерина Захариева, вицепремиер и министър на външните работи на България, и Абделкадер Месахел, министър на външните работи на Алжир.", "date": "2018.09.12", "title": "България ще си сътрудничи с Алжир в областта на архивите"}
{"url": "https://www.24chasa.bg/novini/article/7052280", "text": "Правителството одобри вътрешнокомпенсирани промени по бюджета на Министерството на транспорта, информационните технологии и съобщенията за 2018 г. С проекта на ПМС се намаляват разходите за издръжка и се увеличават разходите за персонал с 270 000 лв. Актуализацията се налага след направено преструктуриране на Главна дирекция „Гражданска въздухоплавателна администрация“ и увеличаване броя на експертите, които осъществяват надзор на безопасността на летателните средства. Направената структурна промяна включва още оптимизиране функциите на дирекциите, подобряване квалификацията на наличния персонал и наемането на допълнителен такъв, и е в резултат на значителното повишение на пътникопотока и появяването на нови субекти в авиацията.", "date": "2018.09.12", "title": "Правителството одобри промени по бюджета на Министерството на транспорта"}
{"url": "https://www.24chasa.bg/novini/article/7052285", "text": "Подписването на междуправителствено споразумение между Република България и Република Гърция за данъчното третиране на газовата връзка Гърция-България е важен елемент от реализацията на проекта, съобщиха от пресцентъра на Министерския съвет. За целите на ефективното провеждане на преговорите между страните, Министерският съвет одобри на днешното си заседание основните условия на бъдещото споразумение като позиция на българската страна, съобразно която да се подготви, координира и финализира бъдещото междуправителствено споразумение. То ще гарантира стабилен данъчно-правен статут на проекта и предвидимост в данъчното облагане. Проектът за изграждане на газовата връзка Гърция-България е ключов както за страната ни, така и за региона на Югоизточна Европа. Интерконекторът е включен сред седемте приоритетни проекта на Европейската комисия, част е и от инициативата за междусистемна газова свързаност в Централна и Югоизточна Европа. Междусистемната газова връзка е определена за обект с национално значение и национален обект съгласно решения на Министерския съвет на Република България, както и съгласно законодателството на Република Гърция.", "date": "2018.09.12", "title": "Одобриха българската позиция за междуправителствено споразумение с Гърция"}
{"url": "https://www.24chasa.bg/novini/article/7052290", "text": "Министерският съвет одобри доклади на Държавно-обществената консултативна комисия по проблемите на безопасността на движението по пътищата за състоянието на безопасността на движението по пътищата през периода 2011 – 2016 г. и през 2017 г.  Отчетено е, че след приемането на Националната стратегия за подобряване на безопасността на движението по пътищата на България /2011-2020/ е регистрирано сериозно намаление на броя на загиналите през първите две години на изпълнението на стратегията и ръст през следващите, който е преустановен през 2017 г. Средногодишното ниво на загиналите през периода 2011-2017 е с над 300 души по-малко спрямо нивото през периода 2001-2010, съобщават от Министерския съвет. Акцент се поставя върху необходимостта от повишаване на обучението и образованието на децата за безопасно участие в движението по пътищата, както и върху организацията и обучението на кандидатите за водачи на МПС, свързани включително с продължителността на тяхното обучение. Сериозно внимание се обръща на повишаването на безопасността по участъците от трансевропейската пътна мрежа. Отбелязва се необходимостта от интензивното разширяване на системата от технически средства за контрол на скоростта и ускореното прилагане на инфраструктурни решения за нейното ограничаване, особено в населените места. Отчетена е и възможността от разширяване на кръга от заинтересованите институции - държавни, неправителствени организации, частния сектор, гражданското общество, институциите на областно и местно ниво, като всеки допринесе за намаляване на жертвите по пътищата. Изтъкнато е също целесъобразното използване на Фонда за безопасност на движението.", "date": "2018.09.12", "title": "Одобриха доклади на комисията по проблемите на безопасността на движението по пътищата"}
{"url": "https://www.24chasa.bg/novini/article/7052291", "text": "Педагогическите специалисти, които работят извън населеното място по местоживеене, няма да дължат осигурителни вноски за възстановените им разходи за транспорт или наем. Това предвиждат промени в Наредбата за елементите на възнаграждението и за доходите, които бяха одобрени от правителството, съобщиха от пресцентъра на Министерски съвет.  Облекчението е предвидено в Закона за предучилищно и училищно образование, но до момента в наредбата липсваше текст, който регламентира, че възстановените разходи за транспорт и наем се освобождават от начисляване и внасяне на осигурителни вноски. Това създаваше предпоставки за различно тълкуване. Основната цел на нормативната промяна е да се създадат условия за повишаване на привлекателността на учителската професия и на социалния статус на учителите, включително и чрез гарантиране на социални стимули за подкрепа на педагогическите специалисти.", "date": "2018.09.12", "title": "Педагозите няма да плащат осигуровки за възстановени разходи за транспорт и наем"}
{"url": "https://www.24chasa.bg/novini/article/7052288", "text": "Правителството одобри проекта на Закон за изменение на Валутния закон. С промените се предлага Министерството на икономиката да поеме регистрационния режим и контрола за лицата, които осъществяват дейност по добиване, преработване и сделки с благородни метали и скъпоценни камъни и изделия с и от тях по занятие. Това събщиха от пресцентъра на Министерския съвет. Прехвърлянето на регулаторните функции към Министерството на икономиката - администрация с функционална компетентност в областта на разработването и осъществяването на политиката за повишаване конкурентоспособността на националната икономика и отделните стопански субекти, която провежда и координира и държавната политика за защита на потребителите - ще допринесе за адекватното регулиране на икономическите отношения в сектора, както и до привеждане на регулациите за защита на потребителите в съответствие със съвременните тенденции в търговията с благородни метали и скъпоценни камъни. Поради излизането на България от списъка на органите на Европейския съюз за целите на Схемата за сертифициране в рамките на Кимбърлийския процес за международна търговия с необработени диаманти, е предвидена промяна във Валутния закон с цел отпадане на разпоредбите, отнасящи се до издаване на потвърждение за внос и сертификати за износ по тази Схема.", "date": "2018.09.12", "title": "Приеха проект за изменение на Валутния закон"}
{"url": "https://www.24chasa.bg/novini/article/7052295", "text": "Министерският съвет прие решение, с което предлага на Президента на Република България да издаде указ за прекратяване на правомощията на главния секретар на Министерството на вътрешните работи главен комисар Младен Маринов, и за освобождаването му от длъжност, съобщиха от пресцентъра на Министерския съвет. Той е предложен за министър на вътрешните работи, след като Валентин Радев подаде оставка заради трагичния инцидент край Своге, където загинаха 17 души. Освен Радев, оставки подадоха регионалният министър Николай Нанков и министърът на транспорта Ивайло Московски.", "date": "2018.09.12", "title": "Правителството предлага Младен Маринов да бъде освободен от длъжност"}
{"url": "https://www.24chasa.bg/novini/article/7052300", "text": "Правителството одобри промени по бюджета на Министерството на здравеопазването за 2018 г. за допълнителни плащания в частта на финансирането на бюджетното салдо за сметка на централния бюджет в размер на 20 000 000 лв., във връзка с увеличаване капитала на УМБАЛ „Света Екатерина“ ЕАД. Това съобщиха от правителствената информационна служба. Средствата ще бъдат използвани за реализиране на инвестиционните намерения на лечебното заведение, с цел - създаване на възможности за прилагане на най-съвременни и ефективни методи и технологии за диагностика и лечение. Заедно с това ще се подобри възможността за посрещане на нарастващите потребности на населението от своевременна и качествена здравна помощ.", "date": "2018.09.12", "title": "Увеличава се капиталът на УМБАЛ „Света Екатерина“ ЕАД"}
{"url": "https://www.24chasa.bg/novini/article/7052317", "text": "Народният представител от 23-и МИР – София Христо Проданов е новият зам.-председател на ПГ на „БСП за България“. Той става част от ръководството на мястото на Жельо Бойчев. Промяната бе направена на заседание на групата, по предложение на ръководството и гласувана единодушно. Парламентарната група има и нов секретар. На мястото на народния представител от Пловдив и зам.-председател на комисията по бюджет и финанси Георги Търновалийски, за секретар бе избрана народният представител Ирена Анастасова от София, съобщиха от пресцентъра на БСП. На мястото на напусналия ПГ на „БСП за България“ Спас Панчев, в Делегацията на парламентарната асамблея на НАТО бе избран народният представител Петър Витанов. За заместващ член в Парламентарната делегация в Парламентарната асамблея на съвета на Европа на мястото на Петър Витанов, бе избран Явор Божанков.", "date": "2018.09.12", "title": "Христо Проданов сменя Жельо Бойчев като  зам.-председател на ПГ на „БСП за България“"}
{"url": "https://www.24chasa.bg/novini/article/7052319", "text": "Австрийското правителство заяви, че Турция трябва да представи подробности за ареста на австрийския журналист Макс Цирнгаст или да го освободи, предаде Асошиейтед прес. \"Очакваме Турция незабавно да обясни в какво е обвиняван журналистът и, ако е възможно, той да бъде веднага освободен\", каза австрийският канцлер Себастиан Курц пред репортери във Виена. Цирнгаст е бил задържан заедно с други хора в турската столица във вторник. Според списание \"ре:волт\" (re:volt), за което журналистът работел, вероятна причина за задържането му са били негови \"политически публикации\". Списанието помества снимка на журналиста и друга на силите за сигурност в момент, когато, според разясненията, извеждат Цирнгаст от жилищен блок. Първоначално списанието съобщи, че той е бил задържан на базата на \"обвинения в тероризъм\", но после посочи като вероятна причина за ареста \"политически публикации\". Според \"ре:волт\" Цирнгаст живее от няколко години в Турция, където работи и учи.", "date": "2018.09.12", "title": "Виена иска подробности от Анкара за ареста на австрийски журналист"}
{"url": "https://www.24chasa.bg/novini/article/7052331", "text": "64 - годишен участник в телефонна измама е установен и задържан от криминалистите, които разследвали сигнал, подаден от 64 - годишна местна жителка, разбрала че е станала поредна жертва на измамниците, съобщават от пресцентъра на МВР. В полицията тя обяснила как се простила с 1200 лева, които дала лековерно на непознат, след като малко преди това мъж се свързал с нея по телефона с обяснението, че неин родственик трябва спешно да освободи от митницата внасяни от него климатици от чужбина. В хода на предприетите действия в полицейския капан попаднал 64-годишен варненец, чиято роля в схемата била куриерска. Той е задържан с полицейска мярка за 24 часа. По случая е образувано досъдебно производство по чл. 209, ал. 1 от НК.", "date": "2018.09.12", "title": "Арестуваха 64-годишен за ало измама в Търговище"}
{"url": "https://www.24chasa.bg/novini/article/7052328", "text": "Двама плевенчани, посегнали на униформени, са задържани в полицейския арест. В ранните часове на вчерашния ден бил получен сигнал за нарушаване на нощната тишина в жилище в жк. \"Мара Денчева\". На място веднага пристигнал екип на Второ РУ, който заварил порядъчно почерпената компания във фазата на скандал и нанасяне на удари. При вида на униформените, двама от групата - на 32 и 33 години, се нахвърлили върху тях. Служителите на реда са получили леки телесни наранявания. Нарушителите били откарани в болница за преглед, където 33-годишният е успял да нападне и удари една от медицинските сестри. За извършеното престъпление по чл. 131, ал. 2, т. 3 във връзка с чл. 130, ал. 1 от НК двамата са задържани за срок до 24 часа. Уведомен е прокурор при РП - Плевен. Образувано е досъдебно производство, работата по което продължава разследващ полицай.", "date": "2018.09.12", "title": "Задържаха двама мъже, посегнали на полицаи в Плевен"}
{"url": "https://www.24chasa.bg/novini/article/7052340", "text": "Шофьор блъсна 13-годишен велосипедист в Русе и избяга от местопроизшествието. Инцидентът е станал в русенския квартал „Средна кула” във вторник вечерта., съобщиха от МВР – Русе. Произшествието е станало около 18 часа на ул. „Йордан Йовков”, в района на кръстовище с ул. „Димитър Талев”. Екип на Пътна полиция е изяснявал инцидента. Според подадената информация, 13-годишно момче, велосипедист, движещо се по пътното платно, е било блъснато от лек автомобил, при което е паднало на пътя и е загубило съзнание. Водачът на моторното превозно средство е напуснал веднага местопроизшествието, без дори да се заинтересува от състоянието на момчето. В резултат на катастрофата, велосипедистът е пострадал с комоцио и фрактура на ходило на ляв крак. След преглед в болницата, детето е било настанено за наблюдение. Причините и обстоятелствата, довели до ПТП, се изясняват от полицията. Издирва се колата и водачът по дадено описание. По случая е образувано досъдебно производство, уточниха от МВР -Русе.", "date": "2018.09.12", "title": "Шофьор блъсна 13-годишен велосипедист в Русе и избяга"}
{"url": "https://www.24chasa.bg/novini/article/7052350", "text": "Делото \"Титаник\" на специалната прокуратура в Македония бе отложено днес за 24 септември заради заболяване на подсъдимия Мартин Протугер, съобщи МИА. Делото \"Титаник\" е свързано с изборни нередности. В него са обвинени 21 бивши правителствени служители, сред които бившият премиер Никола Груевски. Те са заподозрени в криминално сдружаване, нарушаване на изборните права, подкупи, унищожаване на изборен материал и злоупотреба с фондове за финансиране на изборната кампания, предава БТА. За днес са насрочени още съдебни заседания по делото \"Танк\" и това за насилието в скопската община Център през юни 2013 г., в които сред обвиняемите също фигурира името на бившия премиер Никола Груевски. По делото \"Танк\" Груевски бе осъден на две години затвор заради покупка на луксозен правителствен мерцедес за 600 000 евро. Той обжалва присъдата. По второто дело Груевски е обвинен за подтикване към насилие при протестите през юни 2013 година пред община Център. Обвиняеми по това дело са още 13 души, включително бившият министър Миле Янакиески и депутатката Даниела Рангелова.", "date": "2018.09.12", "title": "Отложиха за 24 септември делото  за изборни нередности в Македония"}
{"url": "https://www.24chasa.bg/novini/article/7052345", "text": "Джипът, в който са били открити 500 000 лв. по време на арестите на още трима души по делото \"Арабаджиев\", е запечатан и оставен на метри от сградата на Областната дирекция на МВР в Бургас, видя екип на \"24 часа\". . У един от пътниците са намерени близо 300 000 лв. и според спецпрокуратурата той бил пряко свързан с управлението на захарния завод \"Кристал\" в Пловдив, едно от инкриминираните дружества по разследването срещу Арабаджиеви. У друго лице е намерена и иззета сумата от 200 000 лв.\", се казва още в официалното съобщение на прокуратурата. \"Не разполагаме с повече информация освен, че тримата са арестувани в Бургас. Разследването се води под ръководството на Специализираната прокуратура\", каза пред \"24 часа\" зам.-апелативният прокурор на Бургас Йовита Григорова.", "date": "2018.09.12", "title": "Ето го джипа, натъпкан с пари, в който са арестувани още трима по делото \"Арабаджиеви\" (Снимки)"}
{"url": "https://www.24chasa.bg/novini/article/7052368", "text": "Европейската комисия представи днес предложенията си за защита на изборите в ЕС от външно влияние. Предвижда се въвеждане на възможности за пресичане на влиянието на чужди държави или частни интереси. Мерките включват по-голяма прозрачност на онлайн политическата реклама и възможност за налагане на наказания за незаконно използване на лични данни, за да се повлияе умишлено върху резултата от изборите, предава БТА. Някои неотдавнашни случаи показаха опасностите, които крие насочването на масови онлайн кампании за дезинформация към гражданите за дискредитиране на избори, отбелязва ЕК. Предполага се, че лични данни са били използвани незаконно. Нападенията срещу изборна инфраструктура и информационните системи на кампанията са хибридни заплахи, които налагат предприемането на действия, заключава комисията. ЕК предлага държавите в ЕС да създадат национални мрежи за изборно сътрудничество, състоящи се от съответните власти (избирателни комисии и служби в областта на киберсигурността, защитата на данни и правоприлагането), и да определят звено за европейско сътрудничество. Това ще даде възможност за бързо откриване на възможните заплахи, обмен на данни и съгласувани действия. Комисията препоръчва по-голяма прозрачност на онлайн политическата реклама и определянето на целева аудитория. Европейските и националните партии, фондации и организатори на кампании, трябва да предоставят данни за своите разходи за онлайн рекламни кампании, като посочат коя партия или политическа група за подкрепа стои зад онлайн политическата реклама. Те трябва да оповестяват данни за изискванията за определяне на целевата аудитория, използвани за разпространяване на информация сред гражданите. Когато тези принципи не се спазват, държавите трябва да налагат наказания на национално равнище. Националните власти, политическите партии и медиите също трябва да вземат мерки за защита на своите мрежи и информационни системи от заплахи за киберсигурността на основата на насоките, разработени от националните власти в групата за сътрудничество в областта на мрежовата и информационна сигурност, заедно с агенцията на ЕС за киберсигурност и ЕК, предлага комисията. Отбелязва се, че с промяна на законодателството за финансиране на европейските партии и политически фондации ще стане възможно налагане на глоби за нарушаване на правилата за защита на данните с цел да се повлияе на резултата от изборите. Глобите ще възлизат на пет процента от годишния бюджет на засегнатата европейска партия или фондация. Глобите ще бъдат прилагани от Орган за европейските политически партии и европейските политически фондации. Уличените в нарушение няма да могат да кандидатстват за финансиране от бюджета на ЕС през годината, в която са били наказани. За да се следва развитието на постоянно променящите се киберзаплахи, ЕК предлага да бъде създадена мрежа от експертни центрове, които да насочват и съгласуват по-добре финансирането за сътрудничество в тази област. Нов Европейски експертен център в сферата на киберсигурността може да управлява съответната финансова подкрепа от бюджета на ЕС и да улеснява съвместните инвестиции, за да подкрепи играчите на полето на киберсигурността да осъвремени европейските системи за защита, предлага ЕК. /", "date": "2018.09.12", "title": "ЕК предлага мерки за защита на изборите от външно влияние"}
{"url": "https://www.24chasa.bg/novini/article/7052355", "text": "Жертвите на ужасяващия самоубийствен атентат срещу протестиращи в Източен Афганистан нараснаха до 68 души, казаха представители на местните власти, цитирани от ДПА. При атентата, извършен вчера в района Мохманд Дара в провинция Нангархар, бяха ранени 165 души, каза говорител на губернатора на провинцията. Стотици хора от района на Шинвар излязоха на улицата, за да протестират срещу действията на местен полицейски началник, когато сред тях се взриви атентатор самоубиец, информира БТА. Талибаните отрекоха да са извършили нападението и засега никоя друга групировка не е поела отговорност за атаката. Бунтовниците извършиха поредица от смъртоносни атаки срещу различни правителствени, образователни и здравни обекти из цял Афганистан през последните месеци. В края на юли атака срещу бежански център в провинцията отне живота на 15 души и рани още 15. Беше нападнат и център за обучение на акушерки, където бяха убити няколко души и ранени осем. Групировката \"Ислямска държава\" пое отговорност и за двете нападения.", "date": "2018.09.12", "title": "68 станаха жертвите на атентата в Източен Афганистан"}
{"url": "https://www.24chasa.bg/novini/article/7052372", "text": "След като откри съюзник на юг и почитател на изток, бившият политически стратег на Доналд Тръмп - Стивън Банън - сега поглежда на север, търсейки кого да вербува при похода си за подкопаване на Европейския съюз. Той смята, че моментът е идеален, след като в прочутата със своя либерализъм Швеция рекорден брой избиратели гласуваха в неделя за крайнодясна партия, която иска референдум за излизане от блока, обединяващ 28 държави. Банън, който помогна на президента Доналд Тръмп да влезе в Белия дом, иска да извърши подобна революция против върхушката в ЕС и да вкара евроскептици от всички краища на съюза в Европейския парламент на изборите догодина. Той вече привлече за каузата най-изтъкнатия евроскептичен лидер на Италия - вътрешния министър Матео Салвини, а проектът му е възхваляван от друг яростен критик на ЕС - унгарския министър-председател Виктор Орбан. Сега Банън се обръща към северните държави членки на ЕС, където най-новият му почитател е холандският националист Герт Вилдерс. \"Понякога има нужда от катализатор\", заяви Вилдерс пред Ройтерс на годишния \"Форум Амброзети\" на брега на езерото Комо в Италия, където призова за премахване на ЕС. \"Всяка инициатива, която идва от (Банън), разбира се, трябва да бъде приветствана\", каза той в събота. Вилдерс, който оглавява втората по големина партия в своята страна, каза, че планира да се срещне скоро с Банън на вечеря в Холандия за обсъждане на идеята за единен евроскептичен фронт. Банън нарича проекта си \"Движението\" - прохождащо политическо начинание с 15 човека персонал и огромна амбиция: да убеди евроскептичните лидери на континента да предприемат съгласувана кампания на изборите за Европейския парламент през май. Той иска популистите да свалят това, което определя като либералната върхушка на ЕС, и да принудят Брюксел да върне правомощия на националните държави. Поддръжниците на ЕС казват, че подобен резултат би предизвестил гибелта на политическите и валутните съюзи в Европа. Банън обаче казва, че това не е крайната цел. \"Не мисля, че тези усилия са насочени към унищожаването на Европейския съюз\", заяви той пред Ройтерс в Рим в събота. Вместо това \"Движението\" на Банън се стреми да напълни Европейския парламент в Страсбург с партии, които могат да се споразумеят за четири неща: повече суверенни права за държавите в ЕС, по-силни граници, по-малко имиграция и премахване на радикалния ислям, както го нарича той, от Европа. \"Това е клуб, свободно сдружение\", каза Банън, като подчерта, че расистките и антисемитските партии не са добре дошли. \"Ние общуваме с тези популистки националистически партии в Европа и едно от нещата, които ни казват те е, че никога нямат възможност да разговарят заедно. Те се чувстват сами.\" \"Движението\" се стреми да служи като кампаниен център за проучвания и анализ на данни, предлагащ стратегически консултации и използващ кампании в социалните медии, за да мобилизира вота против ЕС на европейските избори, които по традиция се характеризират с ниска избирателна активност. Банън каза, че ще вложи \"няколко милиона долара\" в проекта и планира скоро да се премести в Европа. Обединяването на евроскептичните партии при кампания в американски стил обаче може да е невъзможна мисия: Салвини и Орбан искат да отслабят ЕС, но не да го напуснат; Вилдерс иска да го унищожи; а френската крайнодясна водачка Марин Льо Пен иска да реформира ЕС, преди да подложи на референдум членството на Франция. Предишните опити за обединяване на крайната десница не донесоха почти никакъв успех. След изборите през 2014 г. Льо Пен и Вилдерс създадоха крайнодясна парламентарна група, но тя е най-малката с едва 35 от 751 места. Салвини е част от нея, но Орбан не е. Банън може да получи топло посрещане от Вилдерс в Амстердам, но е изправен пред по-хладен прием в Швеция въпреки силното представяне на крайнодясната партия \"Шведски демократи\" на изборите в неделя. \"Ние не следим политическата работа на Стив Банън. Като личност той не представлява интерес за нас\", заяви партиен представител пред вестник \"Дагенс нюхетер\" през юли. \"Шведски демократи\" не отговори в понеделник на въпроси по имейл за проекта на Банън. Но Банън не се отказва. Той заяви в имейл до Ройтерс в понеделник, че подвигът на шведската партия, спечелила 17,6 процента от гласовете, е станал \"пример за популистите навсякъде\". Подкрепящите ЕС сили смятат популистките евроскептици за екзистенциална заплаха, която може да доведе до разпадане на ЕС и възраждане на национализма, разпалил двете световни войни. Дори консервативни съюзници на евроскептиците са разтревожени. \"Всички те са крайно различни, но са обединени от враждебността си към върхушката, национализма и съпротивата срещу европейската бюрокрация\", каза Ренато Брунета - видна фигура в консервативната партия \"Напред Италия\", която сключи изборен пакт с партията \"Лига\" на Салвини у дома и е в съюз с групата на Орбан в Европейския парламент. \"Резултатът е, че има опасност тези връзки да са достатъчни, за да доведат до победа на тази политическа атмосфера . . . Ако случаят е такъв, има опасност това да е краят на Европа\", каза Брунета.", "date": "2018.09.12", "title": "След като Швеция завива надясно, Банън насочва на север похода си против ЕС"}
{"url": "https://www.24chasa.bg/novini/article/7052310", "text": "Правителството одобри допълнителни средства в размер на 16 100 000 лева по бюджета на Министерството на здравеопазването за 2018 г. за предоставяне на допълнителен трансфер от Министерството на Националната здравноосигурителна каса и за осигуряване на капиталови трансфери за държавни лечебни заведения за болнична помощ - търговски дружества. На НЗОК ще бъдат предоставени 8 000 000, с които ще бъдат заплатени следните дейности, дължими за периода август - октомври 2018 г.: разходи за лекарствени продукти - ваксини и дейности по прилагането им по чл.82, ал.2, т.З от Закона за здравето - ваксини за рак на маточната шийка и контрол и лечение на ротавирусните гастроентерити; дейности за здравно неосигурени лица, включващи комплексно диспансерно (амбулаторно) наблюдение при пациенти с кожно-венерически и психиатрични заболявания и интензивно лечение; дейности за здравно неосигурени жени по чл. 82, ал. 1, т. 2 от Закона за здравето; суми по чл. 37, ал. 6 от 33О за разликата в потребителската такса, която не се заплаща от пенсионерите. С допълнителните средства ще се осигури адекватно, ритмично и своевременно финансиране на дейностите, които по закон са определени като държавна отговорност. Средства в размер на 8 100 000 лева ще се предоставят като капиталови трансфери на лечебните заведения за болнична помощ - търговски дружества с над 50 на сто държавно участие в капитала за капиталови разходи за основен ремонт, ремонт, свързан с преустройството на лечебните заведения и/или закупуване на дълготрайни материални активи. Ще се увеличат разходите по бюджета на Министерство на здравеопазването за 2018 г. по „Политика в областта на диагностиката и лечението“, бюджетна програма „Осигуряване на медицинска помощ на специфични групи от населението“. С допълнителните средства държавните лечебни заведения за болнична помощ ще оптимизират дейността си и ще реализират по-ефективни разходни политики в рамките на приходите, които генерират от медицинската дейност.", "date": "2018.09.12", "title": "16 млн. лв. допълнителен бюджет за Министерството на здравеопазването"}
{"url": "https://www.24chasa.bg/novini/article/7052432", "text": "25-годишен товарач намери 300 лева и районната прокуратура в Пловдив му повдигна обвинение, защото не е съобщил за тях. На 15 май м.г. младият мъж с инициали Н.И. бил нает да товари бали с люцерна от собственик на нива в землището на Стамболийски, обл. Купувачът платил 180 лева за 60 бали, като му останали 300 лева, които поставил в джоба си и завързал с ластик. Докато вървял към камиона, парите паднали на пътя. Обвиняемият ги взел и прибрал. Казал на другите товарачи, че му прилошало и си тръгнал. Вечерта решил да се почерпи, като ползвал намерените пари. Той се похвалил за това на негов познат и му обяснил, че не възнамерявал да ги върне. Въпреки че разбрал кой е изгубил парите, Н.И. в продължение на една седмица не съобщил, нито на него, нито на компетентните органи, че ги е намерил. Разпитан в хода на разследването, той се е признал за виновен, щетите не са възстановени. До момента товарачът е осъждан три пъти. Предстои да бъде изправен на съд.", "date": "2018.09.12", "title": "Товарач намери 300 лева, изправят го на съд"}
{"url": "https://www.24chasa.bg/novini/article/7052382", "text": "Бракониерски мрежи с дължина около 600 метра са извадили от водите на Дуранкулашкото езеро инспектори на Изпълнителната агенция по рибарство и аквакултури /ИАРА/, съобщават от ведомството. Служители на инспекцията в Добрич са направили проверката след сигнал на риболовец любител. Заедно с бракониерските мрежи инспекторите са извадили и незаконния улов от 20 килограма сребриста каракуда и три килограма сом. Рибата е дарена на Домашния социален патронаж в Шабла, посочват от ИАРА. Инспекторите са съставили констативен протокол срещу неизвестен извършител за деянието.", "date": "2018.09.12", "title": "Около 600 метра бракониерски мрежи са извадени от Дуранкулашкото езеро"}
{"url": "https://www.24chasa.bg/novini/article/7052534", "text": "Щастливецът е Стоян Недев от Пирдоп, а късметът го спохожда в пункт на „Евробет“. Той печели 20 000 лева срещу 50 стотинки залог, след като успява да познае 9 от 9 числа в играта „ “. Стоян е стар познайник на късмета, преди няколко месеца той прибавя още 7 500 лева в банковата си сметка, отново благодарение на „ “. „Аз не търся късметлийските числа, те сами ме намират“, разказва с усмивка 45-годишният мъж. Развълнуван и много горд от печалбата си, той споделя, че първото нещо, което ще направи с нея, е да заведе любимата си на почивка. Тегленията на играта „ “ можете да следите в пунктовете на „ \" и онлайн на  .", "date": "2018.09.12", "title": "Охранител от Пирдоп грабна 20 000 лева от играта „Еврошанс“"}
{"url": "https://www.24chasa.bg/novini/article/7052461", "text": "Европейският парламент току-що одобри директивата, с която се подсилва защитата на авторското право. Чл. 11 ще изисква интернет търсачките да плащат на медиите за препратки към сайтовете им. Чл. 13 пък задължава социалните мрежи като фейсбук и ютюб да инсталират филтри, които да предотвратяват качването на защитени с авторско право материали. Целта е да се защитят творците и носителите на права. Европейският парламент, Европейската комисия и Съветът на ЕС продължават тристранните преговори по текста.                                                                                                                                                                                                                                                                                                                       ", "date": "2018.09.12", "title": "Евродепутатите дадоха зелена светлина на реформата на авторското право"}
{"url": "https://www.24chasa.bg/novini/article/7051970", "text": "Пощенска банка стартира в навечерието на новата учебна година съвместен проект със СофтУни (SoftUni) в подкрепа на българското образование. Той включва различни активности за подготовка на младите хора за професиите на бъдещето и реализация в България. Със стратегическото партньорство двете организации имат за цел да насърчат студентите да развият потенциала си като IT и дигитални лидери, подготвени за динамично променящата се среда и новите тенденции в банкирането. Проектът е част от стратегията на банката за дигитализация и цялостната ѝ политика за корпоративна социална отговорност. В рамките на партньорството курсистите от най-големия образователен център за IT и дигитални технологии в България ще имат уникалната възможност да работят по реални проекти и казуси на Пощенска банка. Те ще могат да обсъждат своите идеи и планове за собствен бизнес с експертите, да предлагат и разработват различни дигитални решения за реализация в банката, като някои от тях лично ще участват в тяхното интегриране. В допълнение, партньорството дава възможност за професионална реализация в банката на завършилите студенти от СофтУни. Те ще могат да се присъединят към екипите на специализираните отдели на Пощенска банка за разработване на дигитални иновации, като статистици, анализатори, специалисти по дигитален маркетинг и комуникации, специалисти по цифрови продукти и други. Всички желаещи студенти от университета ще могат да се включат и в Innovation Lab на Пощенска банка. „От години инвестираме в собствени проекти и се включваме проактивно като партньор в множество образователни инициативи, насочени към младите хора. С партньорството със СофтУни целим да подготвим младите хора да се включат в реалния бизнес веднага след завършване на университета. От нас, хората от бизнеса, зависи да създадем средата, която да отключи креативността, любознателността и потенциала им, даваща им едно по-добро бъдеще и стимулираща ги да останат да работят у нас. В Пощенска банка залагаме на иновациите и модерните технологии, които се създават в отборна игра. Затова знаем, че в лицето на СофтУни имаме един силен партньор, с който смело ще работим не само за бъдещето на банкирането, но и за бъдещето на младите хора“, коментира Петя Димитрова, главен изпълнителен директор и председател на УС на Пощенска банка. „Партньорството между СофтУни и Пощенска банка е стратегическо и обединява сферите на информационните и дигитални технологии, образованието и банковия сектор. Сътрудничеството между нашите две институции ще обхваща съвместна работа по различни образователни проекти и други инициативи, чрез което заедно ще създадем нова добавена стойност, подпомагайки развитието и кариерния път на бъдещите експерти. Щастливи сме от това партньорство, защото то за пореден път доказва, че образованието и бизнесът могат да работят успешно ръка за ръка в създаването на една по-конкурентна среда и по-силна икономика“, коментира Иван Ненков, CEO на СофтУни. В рамките на инициативата Пощенска банка се включи в първия SoftUni Fest, който събра на едно място хора с интереси в програмирането, дигиталния маркетинг и дизайна. Студентите в една от категориите имаха възможност да работят по реален практически казус, зададен от финансовата институция. Банката подкрепи и SoftUni Camp 2018 – летния лагер за програмисти и ИТ ентусиасти.", "date": "2018.09.12", "title": "Пощенска банка и SoftUni обявиха старта на своето стратегическо партньорство"}
{"url": "https://www.24chasa.bg/novini/article/7052497", "text": "Правителството одобри доклада за касовото изпълнение на консолидираната фискална програма/КФП/ за първото полугодие на 2018 година, съобщи пресслужбата на правителството. Бюджетното салдо по консолидираната фискална програма (КФП) за първото полугодие на 2018 г. е положително в размер на 1713,2 млн. лв. и се формира от превишение на приходите над разходите по националния бюджет в размер на 2013,2 млн. лв. и дефицит по европейските средства в размер на 300,0 млн. лева.", "date": "2018.09.12", "title": "1 713,2 млн. лв. излишък в бюджета за първата половина от 2018 г."}
{"url": "https://www.24chasa.bg/novini/article/7052599", "text": "Велосипедист на 60 години почина след катастрофа във Варна, съобщиха от пресслужбата на полицията. Инцидентът е станал на 11 септември около 18 часа до табелата на града на магистрала \"Черно море\". Шофьор на кола блъснал велосипедиста, който се движел в аварийната лента. Пострадалият е бил откаран в болницата с тежки травми и по-късно е починал. По случая е образувано досъдебно производство. Това е вторият смъртен случай през последните два дни във Варна. Ден преди инцидента с 60-годишния мъж, отново след удар от автомобил, бе убит 39-годишен балетист от Варненската опера.", "date": "2018.09.12", "title": "Велосипедист почина след катастрофа във Варна"}
{"url": "https://www.24chasa.bg/novini/article/7052645", "text": "Косовската полиция започна да ползва дронове, за да хваща шофьорите, които не спазват пътните знаци, в опит да намали големия брой катастрофи, предаде Ройтерс. От януари в Косово влезе в сила нов закон за движението по пътищата, предвиждащ големи глоби за нарушения, а полицаите започнаха да патрулират с автомобили без отличителни знаци, за да останат незабелязани, предава БТА. Двама полицаи пускат черно-бял дрон на изхода от Прищина и само след няколко минути заснемат шофьор, който изпреварва на непрекъсната линия на мост над автомагистрала Прищина-Скопие. Шофьорът изглежда смутен, когато единият полицай му показва снимка, заснета с дрона. За такова нарушение е предвидена глоба до 300 евро /средната брутна заплата в Косово е около 500 евро/, отнемане на шофьорската книжка за 6 месеца и загуба на две от деветте контролни точки. \"Тези устройства /дроновете/ идентифицират хората, които пресичат непрекъснатата линия на места, където е забранено изпреварването, както и тези, които пресичат на червен светофар\", казва полицаят Керим Хетеми. Той добавя, че нововъведените методи са помогнали смъртните случаи при пътни инциденти да намалеят от 85 в периода януари-август 2017 г. до 82 през същия период тази година. Броят на хората, ранени на пътя през първите 8 месеца на годината, е бил 8312, малко по-малко в сравнение с миналата година, но твърде много, като се има предвид, че населението на Косово е 1,8 милиона души. Най-смъртоносните месеци по пътищата са юли и август, когато много хора, които живеят в чужбина, главно в страни от ЕС, се връщат в Косово за ваканцията. Невнимателното шофиране, старите автомобили и лошата пътна сигнализация са главните причини за големия брой пътно-транспортни произшествия.", "date": "2018.09.12", "title": "Косовската полиция използва дронове, за да намали пътните инциденти"}
{"url": "https://www.24chasa.bg/novini/article/7052641", "text": "Русия започна днес край границата с Китай своите най-големи военни учения след разпадането на Съветския съюз, като мобилизира 300 хиляди войници в проява на сила, която ще включва общи маневри с китайската армия. Китай и Русия са правили и преди общи военни учения, но не в такъв размер, а маневрите \"Восток-2018\" (Изток-2018) са както сигнал за по-близки военни връзки, така и напомняне към Пекин, че Москва е в състояние и готовност да защити слабо населените си източни територии. \"Восток-2018\" стават при засилено напрежение между Запада и Русия. НАТО заяви, че ще наблюдава отблизо ученията, както и САЩ, които имат силно военно присъствие в Азиатско-Тихоокеанския регион. Министерството на отбраната на Русия разпространи във вторник снимки на движещи се колони танкове, бронетранспортьори и бойни кораби, както и на излитащи бойни хеликоптери и изтребители. На един клип се вижда как морски пехотинци от руския Северен флот и моторизираната Арктическа бригада дебаркират от голям десантен кораб на безлюден бряг срещу Аляска. Тези действия са част от първия етап от маневрите, които ще продължат до 17 септември, съобщи министерството в изявление. Те включват още разгръщане на допълнителни военни части из Далечния изток и на бойни кораби от Северния и Тихоокеански флот. Основната цел е да се провери готовността на военните да придвижват сухопътни сили на големи разстояния, да се провери доколко тясно могат да си съдействат пехотата и военноморските сили и да се прецизират процедурите за командване и контрол. На следващите етапи ще се репетират отбранителни и нападателни сценарии. Този месец Русия извърши големи военноморски учения в източно Средиземно море. Освен това нейни самолети подновиха бомбардировките по сирийската провинция Идлиб, последният голям анклав на бунтовниците, сражаващи се срещу съюзника им Башар ал Асад. ПО-ТЕСНИ КИТАЙСКО-РУСКИ ВРЪЗКИ Местоположението на главния полигон за \"Восток-2018\", на 5000 км източно от Москва, означава, че маневрите вероятно ще бъдат следени внимателно от Япония, Северна и Южна Корея, както и от Китай и Монголия., чиито армии ще се включат в ученията по-късно тази седмица. Анализатори казват, че Москва е трябвало да покани китайски и монголски военни предвид близостта на военните игри до техните граници и защото мащабът им би бил възприет от съседните страни като заплаха, ако те бъдат изключени от маневрите. Ученията - с участието на над 1000 бойни самолета, два руски бойни флота, до 36 хиляди танка и бронетранспортьора и всички руски въздушнопреносими части - започнаха, докато президентът Владимир Путин разговаряше във Владивосток с китайския президент Си Цзинпин. Отношенията между Москва и Путин отдавна са белязани от взаимна предпазливост, а руски националисти предупреждават за засилване на китайското влияние в богатия на полезни изкопаеми руски Далечен изток. Но Русия се обърна на изток към Китай, след като Западът я санкционира заради анексията на Крим през 2014 г. Оттогава търговските връзки между Русия и Китай, които споделят граница с дължина 4200 км, процъфтяват. Русия излъчи кадри как някои от 24-те хеликоптера и 6-те изтребителя от китайските ВВС кацат на руски военни бази за ученията. Пекин съобщи, че 3200 военнослужещи от Народноосвободителната армия (НОА) ще се включат в маневрите. Официалният армейски вестник писа днес, че маневрите имат за цел да поддържат регионалния мир, не са насочени срещу трета страна и нямат \"нищо общо с положението в региона\". \"Китайските офицери и войници, които участват в ученията, ще покажат своята решителност и способност с практически действия да укрепват регионалния мир и стабилност\", заяви вестникът. Някои експерти гледат на военните игри като послание към Вашингтон, с който Москва и Пекин са в обтегнати отношения. \"С ученията \"Восток-2018\" Русия изпраща сигнал, че възприема САЩ като потенциален враг и Китай като потенциален съюзник\", пише Дмитрий Тренин, бивш полковник от руската армия, сега директор на Московския център за анализи \"Карнеги\". \"С изпращането на части от НОА да се обучават с руснаци Китай сигнализира, че натискът на САЩ го тласка към по-тясно военно сътрудничество с Москва\", твърди Тренин. На въпрос дали е обезпокоен от евентуален военен съюз между Русия и Китай в бъдеще, министърът на отбраната на САЩ Джим Матис каза, че не смята, че двете страни ще се съюзят дългосрочно. \"Мисля, че държавите действат според интереса си. Виждам малко неща в далечно бъдеще, които да съюзят Русия и Китай\", каза Матис пред репортери във Вашингтон. Очаква се Путин, който е главнокомандващ на въоръжените сили, да наблюдава ученията тази седмица заедно с министъра на отбраната Сергей Шойгу, който ги надзирава. Шойгу е казал, че това са най-големите военни учения след съветските маневри \"Запад-81\" през 1981 г. (БТА)", "date": "2018.09.12", "title": "Русия започна край Китай най-големите си военни учения след разпадането на Съветския съюз"}
{"url": "https://www.24chasa.bg/novini/article/7052647", "text": "По информация на българското посолство в Анкара няма данни за пострадали български граждани при   съобщиха от пресцентъра на Министерство на външните работи. Дипломатическото ни представителство следи ситуацията и е готово да окаже съдействие на наши сънародници при необходимост. При нужда, българските граждани могат да се свържат с посолството на Република България в Анкара на тел.: +90 312 46 720 71 и +90 312 427 51 42.", "date": "2018.09.12", "title": "Външно: Няма пострадали българи при земетресението в Анталия"}
{"url": "https://www.24chasa.bg/novini/article/7052656", "text": "Тръгна селото срещу Петър Москов и още няколко човека , обвинени за сделката с ваксините Еувакс и Пентаксим. Процесът ще върви по съкратена процедура и няма да бъдат разпитвани всички свидетели. Те са над 200 и сред тях са Ангел Кунчев и Тодор Кантарджиев. Има и такива със защитена самоличност, информира БТА. Обвинението срещу мен е все едно съм пресякъл на зелен светофар,каза Москов пред журналисти и посочи, че нищо от истериите в парламента не е намерило място в обвинителния акт. В него пише,че ваксините са същите като качество. В съда трябва да са тези от ДПС и БСП, които казваха,че са опасни,каза още Москов. Прекъснахме артериите, които захранваха тези партии през здравеопазването, посочи още той.", "date": "2018.09.12", "title": "Тръгна делото срещу бившия здравен министър Петър Москов"}
{"url": "https://www.24chasa.bg/novini/article/7052655", "text": "Германският канцлер Ангела Меркел увери днес Бундестага, че приема сериозно загрижеността на сънародниците си заради престъпления, извършени от мигранти и обеща да бъде даден силен отговор. Същевременно обаче Меркел осъди неотдавнашните демонстрации като \"отвратителни\" и каза, че няма извинение за прояви на омраза, симпатии към нацизма или насилие като ответна реакция, предаде Асошиейтед прес. Меркел говори след убийството на германец, за което са задържани иракчанин и сириец. То провокира няколко дни на антиимигрантски протести в източногерманския град Кемниц, в които на моменти имаше насилие, предава БТА. При най-масовия протест, ден след убийството, неонацисти отправяха нацистки поздрав с изпъната ръка. В проявата се включиха около 6000 души, а близо до демонстрантите маскирани мъже хвърляха камъни и бутилки по ресторант за еврейска храна, скандирайки \"Еврейска свиня, вън от Германия\". Предния ден, веднага след убийството, в спонтанни протести с участието на стотици хора, на улицата бяха нападнати и ранени няколко чужденци. Меркел увери депутатите, че правителството осъзнава в отговорността си да се отнася сериозно към обществената загриженост и че работи по въпроса \"с пълна непоколебимост\". \"Особено сме обезпокоени от сериозните престъпления, в които предполагаеми извършители са търсещи убежище\", каза Меркел. \"Това ни шокира, такива престъпления трябва да се разследват, извършителите да бъдат изправени пред съда и наказани със строгостта на закона\". Меркел беше аплодирана от законодателите, когато каза, че \"няма извинение или оправдание за омраза, прибягване до насилие от някои, нацистки символи, враждебност към хора, които изглеждат различно, които са собственици на еврейски ресторант, нападения срещу полицаи, а разгорещените дебати дали това е омраза или преследване, не помагат\". Александер Гауланд, лидерът на крайно дясната партия \"Алтернатива за Германия\", чийто членове крачеха редом с неонацисти в Кемниц, защити участието им и каза, че те са упражнили \"демократичното си право на свобода на събранията\". \"Сред демонстрантите имаше един-двама агресивни идиоти, които крещяха \"чужденците вън\" и отравяха хитлеристки поздрав, никой не оспорва това\", каза Гауланд. \"Това е отвратително и престъпно, но това бяха малцина, които нито са представителни за демонстрацията като цяло, нито могат да делегитимират мнозинството от протестиращите\". Той обвини системните партии в парламента, че прекалено се занимават със замесените неонацисти, водени от свои собствени цели. \"Ако ги нямаше тези идиоти и тъпаци, ако бяха протестирали само нормални граждани, това щеше да е катастрофално за вас\", подчерта Гауланд. Депутатът социалдемократ Мартин Шулц осъди остро изказването на Гауланд като връщане към ерата на нацизма и каза, че \"подобна риторика е имало в парламента и преди\". \"Мисля, че е време демократите в страната да се защитят от тази ескалация в публичното говорене, която накрая ще бъде последвана от отказ от задръжките и ще доведе до насилие по улиците\", предупреди Шулц.", "date": "2018.09.12", "title": "Меркел: Няма извинение за насилието при демонстрациите на крайната десница"}
{"url": "https://www.24chasa.bg/novini/article/7052654", "text": "33-годишна гръцка гражданка се опитала да премине границата от Република Македония към Гърция, носейки двумесечното си дете в пътнически сак, съобщава агенция АНА-МПА. Жената е пристигнала на граничния пункт Евзони в понеделник и се опитала да влезе в Гърция пеша, като избегне паспортния контрол. След проверка обаче граничните служители с изненада установили, че жената носи в пътническия си сак бебе на възраст едва два месеца, предаде БТА. Проверката е установила също така, че жената има висяща присъда от три години затвор за кражба, издадена от Солунския съд. Гъркинята е била задържана, а детето - предадено на роднини. Задържаната е обяснила, че е живяла напоследък в Република Македония, където е родила детето си.", "date": "2018.09.12", "title": "Гъркиня се опита да пренесе бебето си през границата в пътнически сак"}
{"url": "https://www.24chasa.bg/novini/article/7052686", "text": "Във връзка с писмо с обръщение към медиите, публикувано в онлайн медия от името на семейство Арабаджиеви , ръководният мениджмънт на Victoria Group категорично заявява, че въпросният текст не е дело и няма връзка с никого от семейството, както и с официалните говорители. Това съобщение разпратиха до медиите от Виктория груп. В блог платформа, озаглавена \"Градски легенди\", на 11 септември е бил публикуван текст със заглавие \"Сем. Арабаджиеви с писмо до медиите, директно обвиниха Бойко Борисов в рекет\". Там фигурира въпросното фалшиво писмо, пълно с хули към премиера Бойко Борисов и ГЕРБ.", "date": "2018.09.12", "title": "Виктория груп: Сем. Арабаджиеви не са изпращали писмо до медиите"}
{"url": "https://www.24chasa.bg/novini/article/7052679", "text": "Министърът на правосъдието Цецка Цачева одобри днес със заповед списък на допуснатите до конкурса за нотариуси кандидати. Към днешна дата те са 426, съобщиха от пресцентъра на Министерството на правосъдието. С друга заповед министърът на правосъдието одобри и списък на кандидатите с нередовни документи. 310 са кандидатите с нередовни документи, които могат да отстранят нередовностите в 7-дневен срок от обявяване на списъка. След този срок кандидатите с нередовни документи губят право за участие в конкурса. Списъците към заповедите са публикувани на сайта на Министерството на правосъдието в рубриката „Кариери“.", "date": "2018.09.12", "title": "Цецка Цачева одобри списък на допуснатите до конкурса за нотариуси кандидати"}
{"url": "https://www.24chasa.bg/novini/article/7052697", "text": "На 17 октомври ще продължи делото „Олимпик”, бе обявено след първото съдебно заседание днес в Окръжния съд в Никозия, на което започна гледането на иска за ликвидация на застрахователната компания, предаде  . Съдия Ангелос Давид даде ход на делото днес като насрочи новата дата, за да се осигури по-добра информираност на всички заинтересовани и потърпевши от фалита на застрахователната компания. За целта той разпореди 15 дни преди тази дата, т.е. до началото на октомври, в Официалния вестник на Република Кипър /кипърския Държавен вестник/ и в един кипърски всекидневник да бъде публикуван искът за ликвидация на „Олимпик”, който бе внесен от Службата за контрол на застрахователните компании към Министерството на финансите на Кипър на 10 август, за да могат повече хора да се запознаят с него. Ако след това възникнат възражения, те могат да бъдат предявени на заседанието на 17 октомври. На заседанието днес бе представена и номинацията за постоянен ликвидатор на компанията. Предложението на най-големия кредитор – кипърския Гаранционен фонд, е за Павлос Накузи, сегашен временен ликвидатор. Срещу кандидатурата му нямаше възражения, тя се приема от Застрахователния надзор и се очаква той официално да бъде назначен от съда на следващото заседание. Едва след като решението на съда за обявяване на „Олимпик” в ликвидация бъде обнародвано в Официалния вестник на Кипър, започват да текат сроковете за подаване на исковете от кредиторите. В съдебната зала днес присъстваха представители и адвокати на Застрахователния надзор и Гаранционния фонд на Кипър, на компанията, временният ликвидатор, представители на българското посолство. Казусът „Олимпик” е сложен, процедурата по ликвидация на компанията се очертава да бъде дълга и нелека, коментираха експерти по несъстоятелност. Проблемите идват от изключително големия брой кредитори в двете страни, трудностите с установяване на активите на дружеството и изчисляването на сумите, които компанията дължи на потърпевшите си клиенти.", "date": "2018.09.12", "title": "Делото \"Олимпик\" ще продължи на 17 октомври"}
{"url": "https://www.24chasa.bg/novini/article/7052717", "text": "За България е изключително важно, че председателят на Европейската комисия Жан-Клод Юнкер изведе водещата роля на еврото като валута сред приоритетите на Съюза. Това заяви министърът по европредседателството Лиляна Павлова, предаде  . \"И еврото всъщност да стане валутата. Това е много силно послание. Това също е много важно послание за нас по пътя, по който ние сме тръгнали\", заяви Павлова. Павлова обърна внимание на важността на предложението решения да се взимат с квалифицирано мнозинство, а не с единодушие: \"Това е един разумен подход, ако искаме Европа да е гъвкава и да адресира бързо проблемите, защото мисля, че на гражданите им омръзна някой някъде да заседава и да не взима решения, защото един или друг се е събудил накриво\". Според Павлова въпреки различията Европа остава обединена. Преди лятната ваканция Брюксел даде зелена светлина на страната ни да тръгне по пътя към присъединяването към валутно-обменния механизъм ERM II, като влизането в него може да стане най-рано в средата на следващата година. Обръщането на поглед към проблемите в останалия свят и водещата роля на Европа в решаването им - това е основното послание в речта на председателя на ЕК, което видя представителят на Бюрото у нас Огнян Златев: \"Засилването на сигурността на Европа. Знаете, че основният натиск върху европейските граници идва от мигранти, които идват от африканския континент, т.е. това е начинът, по който ЕС предлага да адресира проблема в мястото, където той се заражда, в източника на проблема. Да се пристъпи към разширено сътрудничество с държавите от африканския континент - икономическо, търговско. Другият аспект на това предложение е при постигането на едни добри споразумения, ние можем да създадем най-голямата в света зона за търговия между два континента. Това за мен е изключително добро предложение, много е амбициозно.\"", "date": "2018.09.12", "title": "Павлова: Въпреки различията Европа остава обединена"}
{"url": "https://www.24chasa.bg/novini/article/7052715", "text": "През вчерашния ден са източени първите 10 кубика нефтоводна смес от кораба \"Мопанг\" край Созопол. Това стана възможно след като в последните дни бяха извършени необходимите подготвителни дейности за осъществяването на подводната операция по извличане на нефтопродукти от потъналия през 1921 година плавателен съд. Това съобщиха от Дирекция \"Връзки с обществеността и протокол\" към Министерство на транспорта, информационните технологии и съобщенията. В рамките на действията до момента бяха монтирани котви, осигуряващи точното позициониране на специализиран водолазен кораб, както и 4 броя шесттонни бетонови котви за закрепване на боновите заграждения около \"Мопанг\". Също така, бяха извършени множество водолазни спускания с цел, маркиране на носа и кърмата на кораба, картиране на корпуса, вземане на проби от нефтения продукт, направа на отвори по корпуса и подводен монтаж на шлангови линии. Поради влошаване на метеорологичните условия, днес и утре няма да се провеждат водолазни операции.", "date": "2018.09.12", "title": "Източиха първите 10 кубика мазут от кораба \"Мопанг\" край Созопол"}
{"url": "https://www.24chasa.bg/novini/article/7052874", "text": "Комисия на ООН, разследваща нарушенията на човешките права в Сирия, каза, че тази година сраженията са принудили над 1 милион души да напуснат домовете си и да се преместят на друго място в страната, предадоха Асошиейтед прес и ДПА. За първи път от началото на седемгодишната война в Сирия броят на хората, разселени заради боевете, е толкова голям. Сирийските правителствени сили, подкрепяни от Русия и Иран, си върнаха контрола върху големи територии из страната в началото на годината. След сраженията в провинциите Алепо, Дамаск и Дараа вътрешно разселените са 6,5 милиона при население от около 18 милиона души. Много от тези хора живеят при тежки условия, без вода, храна и лекарства, както и без подходящо убежище, съобщава БТА. ООН предупреди, че евентуална офанзива срещу провинция Идлиб ще предизвика катастрофална хуманитарна криза. В представен днес доклад на комисията, разследваща нарушенията на човешките права в Сирия, се казва, че сирийските правителствени сили са извършили химически атаки с хлор на няколко пъти тази година, предадоха Ройтерс и ТАСС. Използването на хлор е забранено съгласно Конвенцията за забрана на химическите оръжия, ратифицирана от Сирия. Общо през тази година нападенията с хлор в Сирия са били три - на 22 януари, 1 февруари и на 7 април. С това атаките, при които е използвано химическо оръжие в Сирия от 2013 г. досега е 39. От тях 33 са приписвани на правителствените сили, а извършителите на останалите 6 остават неизвестни, отбелязва Ройтерс. За да си върнат контрола върху Източна Гута, правителствените сили са извършили атаки срещу гъстонаселени райони, които са включвали използване на химически оръжия на 22 януари и 1 февруари. Атаките с химическо оръжие са били извършени в Дума в Източна Гута. При атаките са били ранени жени и деца. Те са имали дихателни проблеми, предаде Ройтерс. Комисията заключава, че за тези атаки са отговорни или правителствените сили, или свързани с тях милиции. При двете атаки са били използвани снаряди, конструирани въз основа на ирански артилерийски снаряди, за които се знае, че са били доставяни на силите, командвани от сирийското правителство, се казва в доклада на комисията. Третата предполагаема атака с химическо оръжие е извършена на 7 април в Дума, посочва комисията. Информациите за нападението се разследват, предаде ТАСС. В комисията са получени данни за загинали най-малко 49 души и ранени най-малко 650 души при тази атака. Сутринта на 7 април в многоетажен блок в Дума е паднала газова бутилка с хлор, която била хвърлена от хеликоптер. Докладът е изготвен въз основа на интервюта с 400 души, отбелязва Ройтерс.", "date": "2018.09.12", "title": "Само за година: Над 1 млн. души са прокудени от домовете си в Сирия заради войната"}
{"url": "https://www.24chasa.bg/novini/article/7051332", "text": "Само българска литература ще изучават седмокласниците от тази есен. Това предвиждат новите учебни програми, приети след влизането в сила на новия Закон за предучилищното и училищното образование. Учебната програма по български език в 7-и клас представя теми и дейности, насочени към овладяване на умения да се извлича и да се подбира информация от медийни и от художествени текстове (на хартиен и на електронен носител) за изпълняване на комуникативни задачи. Седмокласниците изучават системата на глаголните наклонения и преизказните глаголни форми; същността и употребата на сложното съставно изречение и на сложното смесено изречение, начините за предаване на чужда реч в текста. Учениците развиват умения за участие в дискусия, за редактиране на текст и за създаване на следните видове текст: отговор на нравствен въпрос и анотация. В учебната програма, която влиза в сила от учебната 2018/2019 година, не са заложени за изучаване вид на глагола, видове подчинени изречения и фразеологични словосъчетания. В учебната програма по литература в 7-и клас пък са включени за изучаване творби/откъси от творби само от българската литература (“На прощаване”, “Немили-недраги”, “Една българка”, “Българският език”, “Опълченците на Шипка”, “Неразделни”, “Заточеници”, “По жътва”, “По жицата”, “Как хубаво си ти”, “Под игото”, “Косачи”, “Художник”, “Братчетата на Гаврош”, “Серафим”). Включени са и нови текстове: “Стани, стани, юнак балкански” и “Вятър ечи, Балкан стене” (Д. Чинтулов), из “До Чикаго и назад” (Ал. Константинов) - откъсът от “Вие трябва да сте били на Пловдивското изложение и знаете големия павилион?” до “На г. Айвазияна търговията отиваше твърде зле, според думите му, но той имаше надежда да разпродаде повечко “рядкости” в последните два месеца, септември и октомври, когато след летния сезон по-заможните американци ще посетят изложението” и из “Бай Ганьо. Невероятни разкази за един съвременен българин”: “Бай Ганьо пътува” (Ал. Константинов). По старите учебни програми по история в 7-и клас учениците изучаваха праистория и Античност. По новите програми обаче съдържанието на общообразователната подготовка по история и цивилизации в 7-и клас обхваща историческото развитие на българските земи от началото на Bъзраждането (XVIII в.) до съвременността. С този клас завършва прогимназиалният етап и основната степен на образование. Чрез това учебно съдържание се осигурява възможност учениците в рамките на етапа да са усвоили знания и придобили умения, които обхващат българската история в нейната цялост. Това учебно съдържание произтича от заложения хронологичен принцип на изучаване на събитията и процесите. В процеса на обучение се затвърждават вече усвоените и се развиват нови умения за овладяване и прилагане на специфични техники на историческото познание. В дейностите в класната стая се предвижда провеждането на ролеви игри, работа в екип по предварително зададени задачи за проучване, изработването на компютърни презентации, хронологични таблици, табла, посветени на избрана личност или събитие. Извън класната стая програмата предвижда посещение на паметници, архитектурни резервати, музеи, библиотеки и архиви, както и провеждане на анкети в семейството и сред близки за събития от близкото минало. Сред новите понятия са светско образование, Велики сили, модернизация, реформа, национална катастрофа, авторитарна власт, референдум, култ към личността, комунистически режим и пропаганда. Темата “Цели изрази” се обединява от старата програма в 6-и и в 7-и клас само в 7-и клас по новата програма. От учебната програма отпадат за изучаване линейни параметрични уравнения и линейни параметрични неравенства с едно неизвестно. Свойствата на трапец ще се учат в 8-и клас В края на 7-и клас ученикът трябва да умее: - да извършва действия (събиране, изваждане, умножение, деление и степенуване с естествен степенен показател) с цели изрази, да извършва тъждествени преобразувания с тях и да пресмята стойност на цял израз; - да решава линейни уравнения без параметър, уравнения, свеждащи се до линейни от вида (ax + b)(cx + d) = 0 и модулни уравнения от вида |ax + b|= c; - да решава линейни неравенства с едно неизвестно без параметър; - да определя по вид и намира ъгли, получени при пресичането на прави в равнината; - да прилага признаците за еднаквост на триъгълници; - да знае и използва зависимости на страни и ъгли в триъгълник; - да построява геометрични обекти, описани в основните построителни задачи; - да знае понятието успоредник, видове, свойства; - да разбира смисъла на думите определение, аксиома, теорема, да разграничава условие от заключение на теорема; - да познава метода за доказване на твърдение чрез допускане на противното; - да организира и представя данни в таблици, в правоъгълни диаграми (без хистограми), - да използва множества от данни за отговаряне на въпроси и решаване на задачи в кръгови и линейни диаграми; - да оценява шансовете (вероятностите) на изходи със случаен характер; - да моделира с числов или с цял алгебричен израз; - да моделира с линейни уравнения или с уравнения, свеждащи се до линейни; - да моделира с линейни неравенства; - да оценява и интерпретира съдържателно получен при моделиране резултат и предвижда в определени рамки очакван резултат. 26 ще са задачите на изпита след 7-и клас по български език и литература. 18 от тях са със структуриран отговор с 4 възможности за отговор, от които само един е правилен. 6 са задачите с кратък свободен отговор, една е с разширен свободен отговор и една - за създаване на текст. Това обявиха от министерството на образованието преди началото на учебната година. Системата от задачи по български език и литература се определя от задължителното учебно съдържание, включено в учебните програми от 5-и до 7-и клас, като се прилагат знанията и уменията, придобити в обучението до 7-и клас включително. Темите от учебното съдържание са “Текстът в общуването. Разговорен текст, научен текст, медиен текст, художествен текст”, “Извличане и обработване на информация от научен, медиен и от художествен текст”, “Причастия, деепричастия”, “Съвместна употреба на глаголни времена”, “Пряко, непряко и полупряко предаване на чужда реч”, “Неизменяеми части на речта - наречие, предлог, съюз, междуметие, частица”. Системата от задачи по литература се определя от задължителното учебно съдържание, включено в учебната програма за 7-и клас. Творбите и авторите, които са включени, са разделени на 2 теми - “Българинът във възрожденския свят” и “Човекът в обществото - норми, ценности и конфликти”. В първата са включени “Стани, стани, юнак балкански” и “Вятър ечи, Балкан стене” от Добри Чинтулов, “На прощаване в 1868 г.” от Ботев, из “Немили-недраги” от Вазов, “Опълченците на Шипка” от Вазов и “Българският език” от Вазов. Във втората тема са включени из “Чикаго и назад” от Алеко Константинов, из “Бай Ганьо. Невероятни разкази за един съвременен българин” от Алеко Константинов; “Бай Ганьо пътува”, “Неразделни” от Пенчо Славейков, “Заточеници” от Яворов, “По жътва” от Елин Пелин и “По жицата” от Йовков”. От министерството посочват и примерни задачи. Една от тях е: Времетраенето на изпита е 150 минути. Максималният брой точки от теста е 100. Миниматурата по математика след 7-и клас също съдържа задачи от задължителното учебно съдържание, включено в учебните програми от 5-и до 7-и клас, като се прилагат знанията и уменията, придобити в обучението до 7-и клас включително. Областите на компетентности са: “Числа. Алгебра”, “Фигури и тела. Измерване”, “Елементи от вероятности и статистика”, “Логичеки знания. Моделиране”. Тестът е с 25 задачи. Времетраенето и на изпита по математика е 150 минути. Максималният брой точки от теста е 100.", "date": "2018.09.12", "title": "Седмокласниците пишат отговор на нравствен въпрос и анотация"}
{"url": "https://www.24chasa.bg/novini/article/7052902", "text": "Лондон обвини Москва в \"лъжи\" за заподозрените за отравянето на бившия руски двоен таен агент Сергей Скрипал и неговата дъщеря Юлия на 4 март в Солсбъри, предадоха Франс прес и Ройтерс. По-рано днес двамата заподозрени бяха представени от руския президент Владимир Путин като цивилни, предава БТА. \"Тези хора са офицери от руското военно разузнаване\", заяви говорител на Даунинг стрийт. \"Неколкократно потърсихме обяснения от Русия за случилото се в Солсбъри през март. Руснаците ни отговориха с лъжи. Нищо не се е променило\", каза говорителят. Миналата седмица британската прокуратура идентифицира двама руснаци като Александър Петров и Руслан Боширов и ги обвини в опит за убийство на семейство Скрипал с нервнопаралитично вещество от групата \"Новичок\". Тогава британските прокурори казаха, че двамата работят за руското военно разузнаване. Днес Путин каза, че двамата са цивилни и не са криминално проявени и предложи те сами да разкажат пред медиите за себе си.", "date": "2018.09.12", "title": "Лондон за случая Скрипал: Искахме обяснения от Русия, отговориха с лъжи"}
{"url": "https://www.24chasa.bg/novini/article/7052927", "text": "Крайнодясната антиимиграционна партия \"Шведски демократи\" ще удвои броя на мандатите си в Европейския парламент на евроизборите през май догодина, ако постигне на тях резултат от порядъка на 17,6 процента, както на парламентарните избори в неделя в Швеция. Това установява агенция Ройтерс след анализ на последните данни от анкети в страните от ЕС и резултати от национални избори, състояли се след последната анкета, предаде БТА. Със спечелени четири от 21 евромандата, полагащи се на Швеция в 705-местния Европейски парламент, гласът на \"Шведските демократи\" ще бъде слаб. Но той ще отеква сред много други части на ЕС. Според анализа на Ройтерс е възможно в следващия състав на Европейския парламент евроскептичният блок да е с 60 на сто по-голям от сегашния. Повечето от социологическите проучвания, обобщени от Ройтерс, включват въпрос към кореспондентите как ще гласуват на хипотетични национални избори. В изборите за евродепутати мнозинството страни от ЕС използват пропорционална система, което прави относително лесно транслирането на резултата от национални избори. Растящата популярност на антисистемните партии в новата коалиция в Италия - \"Лига\" и Движението \"Пет звезди\" - увеличава шансовете за подсилване на техните блокове в Брюксел. Техният рейтинг и възходът на \"Алтернатива за Германия\" ще надхвърлят загубите за лагера \"анти ЕС\", след напускането на 19-те евродепутати от \"Партията за независимост на Обединеното кралство\" (ЮКИП). Анкетите из ЕС сочат, че числеността на групата \"Европа на свободата и пряката демокрация\" в европарламента, която досега бе доминирана от ЮКИП и \"Пет звезди\", ще нарасне до 58 мандата, в сравнение със сегашните 45, при положение че няма промяна в съюзяването. Групата \"Европа на нациите и свободата\", която обхваща депутатите от френския \"Национален фронт\" на Марин льо Пен и холандската \"Партия на свободата\" на Герт Вилдерс, може почти да удвои броя на членовете си до 65 при сегашни 35, което отчасти се дължи на възхода на \"Лигата\" в Италия. Данните от националните социологически проучвания предричат, че Европейската народна партия /ЕНП/ ще остане най-голямата група в следващия Европейски парламент, макар че ще намали до 186 мандатите си при 219 сега. Но десноцентристите ще запазят преднината си пред втората сила - \"Прогресивен алианс на социалистите и демократите\", тъй като догодина левоцентристите биха имали 150 евродепутати - спад в сравнение със сегашните 189.", "date": "2018.09.12", "title": "Ройтерс: Крайната десница ще засили присъствието си в следващия Европейски парламент"}
{"url": "https://www.24chasa.bg/novini/article/7052936", "text": "Над 1100 пешеходни пътеки са обновени в София по повод новата учебна година. Пешеходните знаци, парапети и пътеки се обновяват в района на училищата и детските градини, уточни кметът Йорданка Фандъкова, информира  . “Учебната година започва, децата отиват на училище. След ваканцията някои от тях са доста разсеяни. Важно е ние да ги пазим. Аз лично се обръщам към шофьорите - внимавайте, пазете децата на пътя, това са нашите деца и ние искаме да им осигурим едно добро бъдеще“, каза Фандъкова.", "date": "2018.09.12", "title": "Фандъкова: Над 1100 пешеходни пътеки са обновени в София за новата учебна година"}
{"url": "https://www.24chasa.bg/novini/article/7052928", "text": "Шотландски ветеринарен лекар, двама учени, установили значимостта на хистона, и биоложка, поддържаща младите жени в науката, спечелиха престижната американска награда \"Ласкер\" за биомедицински изследвания, съобщи в. \"Ню Йорк таймс\". Британският ветеринарен лекар Джон Глен спечели наградата \"Ласкер\" за разработването на пропофола - най-широко използвана упойка в света, променила хирургията. Той е едва вторият ветеринар, спечелил наградата, предава БТА. Д-р Глен дълго време преподава анестезия във ветеринарния факултет на университета на Глазгоу, след което започва работа в компанията \"Ай Си Ай фармасютикълс\", придобита по-късно от \"Астра Зенека\". Там започва да разработва препарати за хора и след 12 годишна работа той и колегите му установяват, че съществуващото съединение пропофол действа не по-зле от тогава използваната упойка тиопентон, без тежките ефекти от нея. Пропофолът позволява да се увеличи рязко броят на операциите, при които пациентите не остават в болница, защото бързо се възстановяват. Д-р Дейвид Елис от университета \"Рокфелер\" и д-р Майкъл Грунстайн от университета на Калифорния печелят наградата за фундаментални изследвания за установяването на значимостта на хистоните - протеините в хромозомите, в които са опаковани нишките ДНК. Двамата учени установяват, че хистоните играят ключова роля за включването и изключването на гените, което позволява на всяка клетка да върши работата си. Грешките в този процес причиняват рак. Двамата работят поотделно, като д-р Грунстайн се занимава с генетика, а д-р Елис - с биохимическите процеси. Д-р Джоан Аргецингър Стайц от университета Йейл печели наградата за специални постижения в медицинската наука и заслуги към обществото. Тя е активистка, подкрепяща жените в науката. Сред откритията й са малки частици, съставени от молекули РНК и протеини, известни като ядрени рибонуклеопротеини, които срязват транспортната РНК на парчета, някои от които след това се снаждат. Този процес е много важен за образуването на протеини от гени. Откритието води до създаване на нова изследователска област в клетъчната биология. Наградите \"Ласкер\" се присъждат от 1945 г. от фондацията \"Албърт и Мери Ласкер\". Паричната им равностойност е 250 000 долара за всяка от категориите. Наричат ги \"американски нобели\", защото 87 от лауреатите им са спечелили Нобелова награда.", "date": "2018.09.12", "title": "Открития по генетика и анестезия спечелиха награда \"Ласкер\""}
{"url": "https://www.24chasa.bg/novini/article/7052964", "text": "България е поискала всички документи и доказателства по случая със задържания по настояване на Анкара германски гражданин Мехмет Й. Той бе арестуван миналата неделя при кацането си във Варна, където идвал на почивка със съпругата си. За задържането му повод е била червена бюлетина за издирването му, подадена на интерпол от Турция. Мехмет Й. е обвинен, че като студент през 90-те години в Турция е имал контакти с кюрдски терористични организации. Той обаче отрича това. През 2002 е избягал в Германия, където получава убежище, а по-късно и гражданство. Съпругата му обяви, че досега не е имало проблеми при пътуванията им из ЕС и не са знаели за бюлетината на интерпол. Мехмет Й. е поставен под домашен арест в хотела, който е резервирал за почивката си. Семейството е удължило престоя в него до средата на октомври, когато сезонът приключва и хотелът ще бъде затворен. Все още не е ясно къде ще отседне тогава задържаният. Съпругата му се прибра в Германия, за да огласи случая. Пред „Дойче веле“ българският адвокат на Мехмет Й. е обяснил, че за да бъде предаден на турските власти българската държава първо ще изиска доказателствен материал. Ако такъв не бъде предоставен, германският гражданин ще бъде освободен. Случаят на Мехметт Й. стана известен чрез медиите в Германия. Външният министър Хайко Маас по време на своя визита в Турция постави въпроса със задържаните в турски затвори германски граждани по политически обвинения на дневен ред и включи и Мехмет Й. към тях. Пред „Дойче веле“ германското външно министерство е заявило, че уважава независимостта на българския съд и очаква неговото решение, без да коментира подробно случая.", "date": "2018.09.12", "title": "България иска доказателства от Турция, за да й предаде германец"}
{"url": "https://www.24chasa.bg/novini/article/7052968", "text": "Транзитни пътници на “България ер” с полет от Бейрут не са били насочени за проверка на столичното летище. Полетът е бил на 3 септември, но за инцидента се разбра чак сега, след като сайтът Offnews написа в сряда, че 40 транзитни пътници са минали без проверка и след като летищните власти се усетили, търсели пътниците по кафенетата, но 10 отлетели без проверка. “24 часа” запита летището и оттам ни отговориха: “Цитираният случай касае полет на авиокомпания ”България ер” от 03.09.2018 г., кацащ от Бейрут. Допуснато е смесване на пътниците, пристигащи от “трета страна” с вече проверени заминаващи пътници.” За случая веднага били информирани компетентните органи, както и са предприети административно-наказателни мерки. Според аеропорта веднага след констатиране на пропуска са взети необходимите мерки, гарантиращи общите стандарти за сигурност и недопускане на пробив в сигурността. Това е поредния случай на столичния аеропорт. На 13 юли от летище София излетя за Гърция частен самолет, който бе кацнал от Габрово, без да са проверени пътниците му. Наложи се това да става в Гърция. На 20 март пък цял самолет пътници премина зоните на летището след кацане без проверка от Гранична полиция.", "date": "2018.09.12", "title": "На летище София пак пуснаха пътници без проверка"}
