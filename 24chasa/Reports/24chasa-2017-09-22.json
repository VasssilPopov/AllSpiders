{"url": "https://www.24chasa.bg/novini/article/6460994", "text": "Южноафриканският фонд NEPI Rockcastle купува мол “Парадайс” за рекордните за България 252,9 млн. евро. Това съобщи инвестиционният фонд от Южна Африка в съобщение до борсата на Йоханесбург, направено в края на работния ден в четвъртък. Това превръща мола в най-скъпия имот в България. Тази титла доскоро принадлежеше на търговския център “Сердика”, купен също от NEPI преди няколко месеца за 207,4 млн. евро. В съобщението на NEPI от четвъртък вечерта се казва, че сделката вече е договорена със собственика на търговския център “Булфелд”, че очакваната доходност от инвестицията е 7% и че парите за покупката ще бъдат осигурени от собствени източници на фонда, дългови инструменти и продажба на акции. Описвайки подробно столицата на България и придобития търговски център, в съобщението се казва, че всяка година в мол “Парадайс” има над 10 милиона посетители. Купуването на мол “Парадайс” е втората такава придобивка на южноафриканския фонд в България. New Europe Property Investment (NEPI) влезе у нас още през 2016 г., когато започн да води преговори за придобиване на The Mall на булевард “Цариградско шосе” в столицата. Разговорите не доведоха до резултат, но няколко месеца по-късно NEPI придоби търговския център “Сердика”. “Парадайс” е един от последните построени в столицата големи търговски центрове. Той има площ 80 хил. квадратни метра, като наред с търговските помещения залага и на различни развлечения. В него има спортен комплекс с басейн и зала за конференции. Откриването му стана през 2013 г. “Булфелд” ЕООД отчете 37,230 млн. лв. приходи от наеми от мол “Парадайс” за 2016 г. и 4,3 млн. лв. чиста печалба. Фирмата през няколко други компании е собственост на грузинските граждани Паата Гамгонеишвили и Роланд Исаев, с малко участие на техни съдружници. Те са собственици и на стоков базар “Илиянци”. Навремето двамата обявиха, че строят мола със собствени средства и заем от УнКредит Булбанк за довършването му. Обявената инвестиция бе 150 млн. евро. NEPI е инвестиционен фонд, чиито основни акционери са частни и държавни пенсионни и здравни фондове от Южна Африка. Преди седмици той се сля с друг такъв фонд - Rockcastle, като общата им пазарна капитализация е близо 6 млрд. евро. Така NEPI става най-големият играч на пазара на имоти в Централна и Източна Европа със собствености в Румъния, Словакия, Хърватия, Сърбия и България.", "date": "2017.09.22", "title": "Нов рекорд: Мол Paradise купен за  252,9 млн. евро"}
{"url": "https://www.24chasa.bg/novini/article/6459723", "text": "Полша, Гърция и други страни отново повдигнаха официални претенции за астрономически суми, които Германия трябва да им изплати като репарации заради Втората световна война. В същото време България, макар че е подписала договор с Оста, също има да взема милиарди, но като дълг от нацисткия режим. Според съвременни изследвания на чужди автори Третият райх по време на войната е имал да ни дава 1,5 млрд. райхсмарки. При това трябва да се има предвид, че задължението, формирано не само по спогодбите в периода 1941-1944 г., а заедно с това от преди войната, е по-голямо. Нещо повече - парите се дължат от тогавашната държавна банка - \"Райхсбанк\", чийто пряк наследник в наши дни се явява \"Дойчебанк\". Всъщност сериозно българско изследване върху точните суми, които ни е дължал Третият райх в онези години, липсва. Има обаче различни изказвания на наши държавници от онази епоха, които дават някаква представа за реалните задължения. От спогодбата, а и от споразумението между Българската народна банка (БНБ) и Главното управление на кредитните каси на Райха в Берлин става ясно, че \"за да се предотвратят смущения в стопанския живот на България\", двете страни се договарят БНБ да предоставя необходимите суми в левове за покриване нуждите на германските войски в България. Предоставените левове ще се заверяват с тяхната равностойност в райхсмарки, пресметнато по курс 1 РМ = 32,50 лв. по сметката в райхсмарки, а съгласно споразумението сумите в левове, които трябва да се предоставят за нужди на германската войска, първоначално възлизат на около 500 млн. лева. При необходимост, след съгласуване с българското правителство, се допуска възможност да бъдат отпуснати и допълнителни суми. Вместо предвидените 500 млн. лв. обаче, от февруари 1941 г. до септември 1944 г. те изтеглят от БНБ 7,039 млрд. лв. По този повод министърът на финансите Добри Божилов съобщава на министър-председателя Богдан Филов, че \"исканията на суми за издръжка на германските войски в България постоянно се увеличават; за последното тримесечие те възлизат на 900 милиона, което за година би дало три милиарда и 600 милиона.\" На 9 декември 1941 г. в свой коментар по задграничната станция \"Христо Ботев\" Вълко Червенков съобщава, че \"Германия дължи на България 10 милиарда лева и че курсът на германската марка изкуствено е покачен на 39 лева\". В двата си коментара от 16 май 1942 г. по същото радио с красноречивите заглавия “БНБ и германският дълг” и “Дългът на Германия към България” Васил Коларов смята, че сумата на дълга \"не ще е по-малка от 15 милиарда лева\", а в коментара си \"Разковничето на твърдите цени\" е пресметнал, че тя далеч е надхвърлила 20 милиарда. Издирените от Давид Коен финансови документи показват, че за времето от 1941 до 1944 г. германците изтеглят от БНБ общо 7 039 000 000 лв., а общото клирингово салдо с Германия към 9 септември 1944 г. възлиза на 23 641 456 540 лв. В том 9 на академичното издание “История на България” се посочва, че към септември 1944 г. Германия натрупва задължения за колосалната сума от над 38 милиарда лв, от които към частни български лица 2 милиарда лв.\" А според обвинението на т. нар. Народен съд. салдото в наша полза от райхсмарки е равно на 23,938 млрд. лева= В Окръжно №11 на Отечествения фронт от началото на 1945 г. се изнася още по-шокиращата цифра от 75 милиарда несъбираемо вземане от Германия и 15 милиарда дефицит. Разбира се, споменаванията на тези космически цифри са свързани и с комунистическата пропаганда в онези години и затова не може да бъдем сигурни дали са верни, но от научни разработки на западни изследователи също можем да стигнем до заключение, че се касае наистина за огромен дълг. Така например в научната публикация \"Германските финанси през Втората световна война\" на видния американски икономист Ричард Линдъм се посочва, че дългът на Третия райх към Царство България за военните години достига 1,5 млрд. райхсмарки. \"Пресмятането по сегашни цени на германския дълг към България не е лесно, но е абсолютно възможно, твърди финансистът доц. Банчо Банов. - Макар да съществуват и други способи, за да се добие актуална представа, най-добре е да се използва методът за сравнение на валутите спрямо цената на златото в онези години и сега И като се изчисли за тройунция, гарантирано ще добием реална представа за съвременната стойност.\" Въпреки че има и по-коректни методи за сравнение, ако пресметнем предполагаемо по-реалистичната сума, изчислена от американския икономист Линдъм в долари (по курса от 1940 г. 1 райхсмарка се равнява на 2,5 US долара) се получават 3,750 млрд. долара. Стойността на тези пари в наши дни е наистина смайваща, тъй като през 2017 г. те се равняват на 64,668 млрд. долара или над 105 млрд. сегашни лева. В тази връзка полското правителство например реши, че има право да поиска от Германия да изплати обезщетения за разрухата и страданията, причинени на страната от нацисткия режим по време на Втората световна война. Само загубата на частна и държавна собственост е оценена на 258 млрд. злоти, или приблизително 48,8 млрд. долара според обменния курс от август 1939 г. - последния, преди да избухне войната. Това е заключението на специална експертна комисия към Сейма - долната камара на полския парламент, съдържащо се в доклад на Бюрото за анализи поискан от депутата Аркадиуш Муларшчик от управляващата партия \"Право и справедливост\". Мнението на специалистите е, че съгласно международното право няма давност за подобни репарации, както и че \"по време на войната Полша е понесла най-големи човешки и материални загуби относително цялото население и национално богатство\". Гърция също отново заговори, че Германия й дължи 270 милиарда евро. По време на Втората световна война и Гърция изпита на гърба си нацистката окупация: от април 1941 до октомври 1945 г. са избити десетки хиляди гръцки евреи, а 100 000 души умират от глад. Нацистите разрушават около 100 000 къщи и жилища, изравняват със земята цели селища и избиват местното население. По време на окупацията цялата икономика и инфраструктурата на страната биват съсипани. Нацистите конфискуват и изнасят в чужбина гръцките суровини. Освен това през 1942 г. гръцката държава е била принудена да вземе заем от Германия в размер на 476 хил райхсмарки, който днес, според гръцките изчисления, възлиза на 10,3 млрд. евро. И все пак има ли основания в наши дни и ние да поискаме поне някакви компенсации за тези задължения? С този въпрос \"168 часа\" се обърна към историци и финансисти и получи доста разнообразни отговори. Докато едни застъпват мнението, че с подписването на мирния договор в Париж през 1947 г. за нашата страна всичко е приключило, други смятат че поне хипотетично имаме основания да си поискаме своето. Така според чл. 26, т. 4 на Парижкия мирен договор с България от 10 февруари 1947 г. страната ни е принудена да се откаже от претенции към Германия по отношение на \"дългове, всякакви междудържавни претенции по отношение на сключени споразумения в течение на войната и всякакви претенции за загуба или вреда в резултат на войната.\" \"Нищо не можем да търсим по мое мнение, смята и историкът доц. д-р Георги Кокеров, защото всичко е приключило с Парижкия мирен договор от 10 февруари 1947 г. Според него всички задължения на чужди държави към България стават задължения към Съветския съюз и той си ги взема. Това важи и за довоенните дългове. Нямаме и морални основания, тъй като сме победени и всичко е решено. Не ни признават нищо, дори и фактът, че сме участвали в заключителната фаза и даваме 30 000 убити. След това у нас Съветският съюз взема не само предприятията, които са германска собственост, но и българските. Цялата ни самолетна индустрия, заводите в Ловеч, Божурище и Казанлък и ги закарват като трофеи в Съветския съюз. След години пък ги връщат на България, като я карат да ги плати като нови. Според мен и поляците не са прави да искат репарации, защото след Втората световна война си утрояват територията. Това малко ли е? Не е важно, че Сталин ги е натискал, а съществуващите международни договори.\" Проблемът е, че макар на пръв поглед на мирната конференция след войната тези въпроси да са решени окончателно, има оставени \"вратички\" и за други тълкувания. Истината е, че икономическите последици в онзи период са били разглеждани главно съобразно интересите на големите страни-победителки, а за по-малките е предвидено да решават за икономическите си отношения с Германия в един неуточнен по-късен период. Освен това трябва да се има предвид и фактът, че тогава Германия е била разделена на окупационни зони и на практика не е имала статут на самостоятелна държава по международното право. Още по-сложно става положението в годините след това, с разделянето на страната. Въпреки че съветската окупационна зона наречена Германска демократична република не е призната от множество държави и не е приета за член на ООН, заради братското сътрудничество, СССР налага на сателитите си да се откажат от компенсации. Любопитното е, че именно това е причина например сегашните полски искания да бъдат формулирани с нова сила, тъй като според управляващите във Варшава споразуменията наложени под съветски диктат нямат стойност, тъй като са сключвани между марионетни режими и нямат правна стойност. Нито Полската народна република, нито ГДР са имали възможност да вземат самостоятелни решения. А че тези клаузи подлежат на преразглеждане показва и Лондонското споразумение от 1953 г., на което допълнително се разглеждат въпросите за репарациите и дълговете на Германия. Протоколът подписан в британската столица е забележителен с това, че също оставя възможности за бъдещо разглеждане на тези въпроси. Интересното е, че по него те са оставени за уреждане за времето, когато \"Германия ще се обедини\". Разбира се, в епохата на Студената война подобна клауза в Лондонския протокол е изглеждала само като добро пожелание, но на фона на съвременната ситуация всичко изглежда съвсем логично и също дава повод за размисъл. \"Много е трудно като държава да претендираме, тъй като сме били съюзници на Германия във войната и няма международна норма, която да я задължава да ни плати, коментира Йордан Василев, бивш университетски преподавател по стопанска история. - И доколкото зная никоя от страните, които тогава са били съюзници, като Унгария, Румъния и т. н. не са получили нищо. Но е възможно да речем някои фирми, които навремето са правили доставки за Германия, ако притежават документи, че са направили превода в стоки, а не им е изплатено в пари, по принцип да отправят такива искания. Ясно е също, че е имало и голямо неравноправие. Германците са смятали курса на райхсмарката по 39 лева, а в действителност той е бил наполовина. Освен това има сведения, не е доказано категорично, но е от сериозни източници, че германците са печатали български пари и с тях са плащали. И то в България е била печатната машина. Давали са ги като джобни пари на офицери и войници, а като оправдание пред българските власти са казвали: \"Ние толкова много въоръжение и боеприпаси сме ви дали, а вие претендирате за някакви си кожи и тютюн там - част от въоръжението е било безвъзмездно.\" Съгласно спогодбата \"Нойбахер\" през февруари 1941 г. Българската народна банка и Главното управление на кредитните каси на Райха в Берлин се договарят ние да кредитираме разходите по издръжката на германските войски в България. Преди края на войната подобни искания са били невъзможни. Плахите опити от българска страна да се постави въпросът за ограбването германците се парират с обещания, че от тези плащания до голяма степен ще зависи чия ще бъде Македония след края на войната. Освен това България губи още повече и плаща пропорционална част от дълга на Югославия към Германия, заради евентуалното връщане на Македония.", "date": "2017.09.22", "title": "\"168 часа\": Германия ни дължи $64 млрд. от войната. Полша също иска обезщетение, Гърция се провали"}
{"url": "https://www.24chasa.bg/novini/article/6461167", "text": "В центъра на Берлин се появиха плакати със снимка на Владимир Путин и призив германците да гласуват за него на изборите в неделя, съобщи “Лента.ру”. “Изберете Путин за канцлер”, пише на плакатите. Те са издържани в стила на блока ХДС/ХСС, оглавяван от канцлерката Ангела Меркел. Над 1500 полицаи ще се грижат за сигурността в Берлин в неделя, когато се произвеждат парламентарните избори, но и годишният маратон, предаде Ройтерс. Изборите приключват в 18 ч местно време, а маратонът - в ранния следобед. Ново допитване показва, че консервативният блок Християндемократически съюз/Християнсоциален съюз ще получи 36%, а Германската социалдемократическа партия - 21,5%. 56 процента от анкетираните искат Меркел да е отново канцлер. ", "date": "2017.09.22", "title": "Предлагат Путин за канцлер на Германия"}
{"url": "https://www.24chasa.bg/novini/article/6460963", "text": "“Фармнет” - компанията през, която минава бизнесът с лекарства на депутата и лидер на партия “Воля” Веселин Марешки, получава пари от чужди сделки. Това показват фактури, издадени от друга фармацевтична фирма - “Трейднет България”. Тя се занимава основно с реекспорт на лекарства към страни от ЕС, като през миналата година приходите от тази дейност са 6,115 млн. лева. Един от основните търговски партньори на “Трейднет България” е германската “Колфарма”. През 2016 г. тя е купила от българската компания лекарства за близо 1 млн. лева. Плащанията по фактури обаче, вместо да отиват в “Трейднет България”, се пренасочват по сметки на “Фармнет”. Документи за това бяха показани в последното издание на предаването “Открито с Валя Ахчиева” по БНТ. “Трейднет България” е собственост на рускинята Нина Катченко от град Дубовка и не би следвало да се отказва от приходите си. Все пак компанията е свързана с фамилията Марешки, тъй като се представлява от Веска Марешка - майка на зам.-председателя на парламента Веселин Марешки. Всъщност Марешка е била и собственик на “Трейднет България”, но през 2012 г. продава фирмата на Нина Катченко. Преди известно време от “Фармнет” заявиха, че след продажбата вече няма никаква свързаност с “Трейднет България”. Компанията единствено ползвала под наем част от складовете на “Фармнет”. ", "date": "2017.09.22", "title": "Фирма на Марешки прибира пари от чужди сделки"}
{"url": "https://www.24chasa.bg/novini/article/6461335", "text": "В следобедните часове сняг е превалял на връх Мусала и Черни връх. Това съобщиха за Агенция „Фокус“ от НИМХ.  На Черни връх се е образувала снежна покривка от 2 см. През по-голямата част от деня по високите планински части е било мъгливо. През днешния ден най-ниската максимална температура е била 10 градуса и е измерена в Драгоман. В София максималната температура е била 14 градуса, в Кюстендил 15 градуса. 16 градуса са измерени в Плевен, Велико Търново, Варна, Разград и Благоевград.", "date": "2017.09.22", "title": "Преваля сняг на връх Мусала и Черни връх"}
{"url": "https://www.24chasa.bg/novini/article/6461304", "text": "Двадесет и един души загинаха и най-малко седем са издирвани от властите, след като превозващ мигранти кораб потъна в Черно море, край бреговете на Турция, съобщи турската брегова охрана, цитирана от Франс прес. Четиринадесет мигранти бяха спасени към обяд, но продължава издирването на между седем и девет души. Бременна жена загуби бебето си, въпреки намесата на службите за спешна помощ, съобщи Анадолската агенция, цитирана от БТА.  Корабокрушението стана на 64 морски мили от местността Кефкен, в северозападната част на Турция. По-голямата част от 70-те пасажери са иракчани, каза Мехмет Юнал, губернатор на окръг Кандъра, цитиран от частната агенция Доган, по чиято информация корабът е пътувал към Румъния.", "date": "2017.09.22", "title": "Кораб потъна в Черно море, 21 души са загинали, най-малко 7 са в неизвестност"}
{"url": "https://www.24chasa.bg/novini/article/6461318", "text": "Геофизикът Дениъл Ротмън от Масачузетския технологически институт смята, че с помощта на математическото моделиране е изчислил, че в края на XXI век ще започне поредното глобално измиране на Земята. Това ще стане заради промени в глобалния цикъл на въглерода, предизвикани от антропогенни изхвърляния на въглероден окис. Своята прогноза и обяснения той представи в статията, публикувана в списание Science Advances, пише  Ротмън е анализирал измененията в геохимическия кръговрат на въглерода през последните 450 млн. години. В анализа си той е обхванал петте велики измерания, при които скоростта на изчезването на видовете е била много по-голяма от обичайната скорост. Той установил, че дестабилизацията на биосферата се получава при създаването на „катастрофални прагове“ на въглеродния цикъл. Изследователят извел формулата, която свързва относителната промяна на обема на неорганичния въглерод в океана със скоростта на тази промяна. Той показал, че катастрофата ще настъпи при едно от следните две условия. Ако въглеродът се натрупва бавно, измирането ще настъпи, когато скоростта на неговото акумулиране надхвърли темповете, към които могат да се приспособят екосистемите. В случая на бързо и кратковременно акумулиране решаваща роля ще изиграе величината на измененията на обема. Според учения в момента заради антропогенното изхвърляне на парникови газова протича вторият сценарий. Към 2100 година натрупалият се в океаните въглерод ще породи дестабилизиране на биосферата, а това ще предизвика шестото поред измиране на видовете. При това изчезването на дивите видове животни и растения може да продължи няколко хилядолетия.", "date": "2017.09.22", "title": "Геофизик: Краят на Земята ще настъпи в края на века"}
{"url": "https://www.24chasa.bg/novini/article/6461155", "text": "Хотелите на полуостров Халкидики, в град Кавала и остров Тасос в Гърция са пълни само с български туристи, съобщи БНР. Трафикът на автомобили от граничните пунктове е засилен от четвъртък в южната ни съседка, без да има задръствания. След влизане на гръцка територия има екипи на полицията, които проверяват избирателно дали туристите не пренасят акцизни стоки - бензин, цигари и алкохол. За пореден път от полицията предупреждават шофьорите да не качват непознати хора в автомобилите си, тъй като се проверява за нелегални имигранти. Хотелиерите в Северна Гърция са изключително доволни от активността на българските туристи. В празничните три дни са предпочетени по-луксозните хотели, които свалиха цените, но поддържат добро обслужване. Единствено времето леко изненада пристигащите български туристи. Заваля сняг на планината Олимп, но на брега на морето времето е слънчево и топло. ", "date": "2017.09.22", "title": "Хотелите в Кавала, на Халкидики  и Тасос пълни  само с българи"}
{"url": "https://www.24chasa.bg/novini/article/6461007", "text": "Лютив спрей са използвали Иван Ценков-Турчина, Димитър Цанков-Дидо Испанеца, Валентин Цанов-Плякания и Михаил Павлов-Коня, за да ограбят иракчанин. Бандитите с дълги досиета издебнали мъжа да вземе оборота си от 80 хиляди лева и Мишо Коня го напръскал в очите. Четиримата взели информация от познат с прякор Дружбенския, че Рихади ал Джубай ще носи голяма сума пари на 18 септември. Започнали да се подготвят и на 11 септември задигнала кола. Един от тях засякъл бус “Фиат Дукато” с тойотата си, ударил шофьора и задигнал автомобила му. Използван бил и джип “Нисан”, който Испанеца оставил в гаража на своя познат Огнян Горанов. Казал му, че в деня на грабежа ще вземе нисана и после ще го върне. През цялото време на планирането обаче полицаите от сектор “Грабежи” в Главна дирекция “Национална полиция” следили бандитите. Дори засекли тяхна среща в сладкарница в столичния кв. “Красна поляна”. На 18 септември те и колегите им от СДВР дебнели престъпниците на 4 места в София. Около 15 ч близо до базара “Илиянци” краденият фиат пресякъл пътя на колата на Ал Джубай, а зад него спрял и нисанът. Излезли Испанеца и Коня, маскирани. Цанков счупил стъклото на колата на чужденеца, който има магазин за стоки за бита, но си порязал ръката. Другият напръскал иракчанина със спрея. Двамата взели парите на търговеца и избягали. Мъжете успели да остави нисана, на който сложили фалшиви номера, в гаража на Горанов и се прехвърлили във “Фолксваген Голф”. Взели и табелите със себе си. На кръстовището на ул. “Панчо Владигеров” и бул. “Сливница” в София обаче полицията ги дебнела в засада. Униформените инсценирали катастрофа, за да забавят бандитите. За секунди, към 16,30 ч, четиримата се озовали на асфалта с нови белезници. Наоколо било пълно с минувачи. Някои се впечатлили как млада и стройна полицайка тръшва 2 пъти по-едър от нея бандит. Зад седалките в колата на бандитите полицаите намерили парите, задигнати от Ал Джубай. Те били в синьо и розово пликче, все още с бележките от оборота. В джоба на Коня е намерен лютивият спрей. Той бил мощен и според униформени се използвал за мечки. В голфа били и фалшивите табели, използвани за нисана. Те имали двойно залепящи се лепенки на гърба. В нисана полицаите открили и черна маска. Експертиза за ДНК показала, че я е носил Коня при грабежа. По раната на ръката на Испанеца полицаите се ориентирали, че именно той е счупил стъклото на колата на чужденеца. В домовете на бандитите са открити оръжия Павлов кътал муниции за автомат “Калашников” и пистолети. Униформените намерили оръжия от двата вида със заличени номера, както и електрошок. “Ще ги проверяваме за грабежи, правени с такъв уред”, каза шефът на Главна дирекция “Национална полиция” Христо Терзийски. От тормоз с електрошок се оплакаха четиримата задържани, след като бяха отведени в четвъртък в съда. Плякания се появи със счупена ръка “Преби ме полицай с маска, той ми я счупи”, заяви 26-годишният мъж. Звучния си прякор получил случайно. “Навремето имаше стар бандит със същите имена и Валентин наследи прозвището”, обясни полицай. Коня носи прякора заради мощта си и визуална прилика, която идва от големите му ноздри. Дидо Испанеца е кръстен така след кражби в Испания. Мургав, е затова му викат още Митко Черния и Циганина. Работа с турци пък докарала прозвището на Ценков. Той започва престъпната си кариера с кражби на коли, за първи път е арестуван за това през 2004 г. Налитал основно на нови автомобили - беемве, ауди и опел. Връщал ги на собствениците срещу откуп. След няколко ареста Турчина решил да се преквалифицира. Почнал да се занимава с взломни кражби и грабежи. Заради тях през февруари бандитът влезе във вестникарските заглавия. Той, Владислав Георгиев-Ади, Иво Иванов-Пирона и Павел Илиев-Пачата бяха хванати след обир на празна каса. На 3 февруари към 21 ч групата излязла с краден джип и задигнала 2 каси в кв. “Овча купел” - в едната имало 5000 лв., а в другата - 30 000. Плячката била малко и бандитите тръгнали към трети сейф в кв. “Младост”. На влизане в офиса в жилищна сграда ги видял един от хората в блока. “Ей, старче, стой си и си гледай работата”, казали бандитите на дядото, който ги попитал какво правят. Не го заплашили с оръжие. Мъжът обаче подал сигнал и след минути барети тръшнали 4-мата на земята. Секунди преди появата им бандитите разбрали, че поредната разбита каса е празна. Краданите пари от предните каси били открити в джобовете им. Заради липса на протоколи от претърсванията и изземванията обаче мъжете бяха пуснати само след седмица. Но не отърваха ареста, тъй като веднага бяха закопчани за обир на 2000 лв. и лотарийни билети за 8000 лв. от магазин в Елин Пелин. Турчина бе пуснат срещу гаранция през август, но на 17-и отново бе арестуван. Тогава в компанията на Плякания той задигна 60 000 лв. от офис на автокъща в кв. “Младост”. В живота си Турчина има една голяма слабост - ослепителната 18-годишна красавица Памела. Стройната брюнетка му е дъщеря от дългогодишната му съпруга Вероника. Момичето наскоро се сдобило с подарък от баща си - чисто нов мерцедес. “Иван го беше паркирал пред блока и вързал с огромна панделка. Памела беше много щастлива”, казали съседи на кримигероя. Досието на Мишо Коня също е изпълнено с геройства из целия спектър на Наказателния кодекс Той има оправдателна присъда за отвличане през 2003 г. Получава 3 месеца условно за каране с отнета книжка, но вече е реабилитиран. Срещу него се води дело за нанасяне на лека телесна повреда и друго за кражба. Полицаи го описват като изключително брутален, обичал да удря хора, дори да ги пребива, за да не се съпротивляват. Най-известното му престъпление е свързано с опит да открадне банкомат. На 17 януари 2015 г. Коня и Христо Кацаров се качват на миниван и го паркират пред голям магазин в 5 ч сутринта. Колата дала на заден, счупила стъклото и бутнала банкомата, в който имало 25 700 лв. Двамата, подпомагани от свои другари, които остават неизвестни, слезли и пробвали да качат машината във вана. Охранители обаче ги чули и подплашили. Бандитите направили последен опит да вземат банкомата, но го изпуснали. Подплашени от гардовете, избягали и оставили банкомата, без да задигнат нито лев. Освен в България и в Испания, славата на Митко Испанеца се носи и в Гърция. През 2015 г. той е арестуван там за серия от взломни кражби за хиляди евро. Черния е действал с Брано Дебелия, Ушатия и Добри. В Гърция е осъден на 2 г. затвор. Тази година Испанеца се върнал у нас, след като излежал присъдата и само след 4-5 месеца се замесил в грабежа на иракчанина. Той се прочу и като гелосания банков обирджия заедно с Петър Стоянов-Президента, осъден за грабежа на семейство Анчови. На 5 май 2013 г. двамата бяха арестувани след неуспешен обир на трезор в София. Идеята за удара им дал дясната ръка на убития легендарен крадец Йордан Цонков-Джиджи - Николай Стайков-Куфара. Двамата наели съседно на банката помещение на името на циганин, който в онзи момент бил в затвора. Облепили го с вестници, за да не се вижда какво става. Престорили се, че правят ремонт, дори взели течен прах за пране, за да заличат мирисовите си следи. Навръх Великден - 5 май, тръгнали да пробиват стена към трезора през тухлите итонг. Оказало се, че зад тях има бетонна стена, което изненадало престъпниците. Те хукнали навън, за да се консултират с Куфара, но били засечени от полицаи от столичното 4-о РУ. Едва след часове полицаите разбрали, че са хванали банкови крадци. Те открили маски с процепи, ръкавици, радиостанции и дори система за заглушаване на алармата на банката. Заради оскубаните им вежди и гелосаните прически ги кръстили Контетата. Четиримата ще изкарат празниците в ареста, защото в четвъртък съдът ги остави за постоянно в ареста. Бандата може да обжалва на 28 септември. Трима полицаи от сектор “Грабежи” в националната полиция задържали Турчина, Плякания, Мишо Коня и Дидо Испанеца, дойдоха на делото за мярката им за неотклонение в съда. Те искаха да проследят съдбата на задържаните и да разберат какво да коригират в разследването. Адвокат Марияна Тодорова, която защитава Испанеца и Плякания, ги позна. “Г-жо съдия, тук има 2-ма полицаи, които са разпитани като свидетели и моля да напуснат”, обърна се тя към съдия Даниела Талева. Полицаите напуснаха залата, но преди това прокурорката Бойка Димитрова ги похвали за перфектната акция. Тя дори подробно прочете показанията на един от присъстващите в залата. Именно на неговите свидетелски показания се позова и съдия Талева, когато остави бандитите зад решетките. Съдът обаче посочи, че няма достатъчно данни намерените 80 000 лв. в колата на апашите да са точно парите на Ал Джубай. Пред “24 часа” обаче полицаите заявиха, че ще докажат връзката на парите с грабежа, тъй като в пликовете още били бележките от фирмата на иракчанина. Според адвокат Тодорова другият проблем е, че съвпадат часът на грабежа и часът на оставянето на нисана. “С нови разпити ще прецизираме и тази неточност”, зарекоха се полицаите. Те и колегите им от сектор “Грабежи” в последните месеци заловиха няколко дилъри при командировки на морето. Хванаха и инсцениран грабеж на над 360 хил. лв. от инкасо автомобил в София, както и групата на Цецо Фитнеса, ограбила врачанин отново с лютив спрей. Акцията по хващането на Турчина, Испанеца, Плякания и Мишо Коня е ръководена лично от началника на сектора. Младият мъж, малко над 30-те, получава първата си награда още като курсант в Академията на МВР. Преди да стане началник на сектора, е обучен в сектор “Грабежи” в СДВР с ръководител Илко Илиев. Илиев пък се издигна до началник-отдел “Криминална полиция” в Главна дирекция “Национална полиция”. Той също е участвал в акцията. ", "date": "2017.09.22", "title": "Бележки и маска издават бандата на Турчина, ограбила иракчанин"}
{"url": "https://www.24chasa.bg/novini/article/6461351", "text": "С обявяването на Независимостта българският народ възвръща своето национално достойнство и чест, заяви председателят на Народното събрание Димитър Главчев в словото си на тържествената заря-проверка във Велико Търново, посветена на 109-тата годишнина от обявяването на Независимостта на България. Димитър Главчев, заместник-председателите на парламента Цвета Караянчева и Веселин Марешки, председателят на ПГ на ПП ГЕРБ Цветан Цветанов и народни представители участваха в честването на площад „Цар Асен І”. Председателят на Народното събрание прие рапорта на командващия зарята. Повярвал в собствените си сили и възможности, българският народ заявява категорично волята си сам да определя съдбините си, отбеляза председателят на парламента. Той подчерта, че с провъзгласяването на Независимостта България заема своето място на международната сцена като пълноправна държава, което увеличава нейния авторитет, подхранва самочувствието на българите и разкрива пред тях хоризонт на надеждата. Обявяването на Независимостта и нейното признаване са пример за това, как при ясно формулирани цели и единодействие между институции, политици и дипломати, националната кауза може да бъде защитена, независимо от външнополитически обстоятелства, добави още Димитър Главчев. По думите му България днес е част от един политически и икономически съюз на държави, гарантиращ стабилност и просперитет. В навечерието на българското председателството на Съвета на Европейския съюз имаме шанс страната ни да работи за реализирането на националните приоритети, заяви още председателят на Народното събрание.", "date": "2017.09.22", "title": "Главчев: С Независимостта българите  възвръщат национално си достойнство и чест"}
{"url": "https://www.24chasa.bg/novini/article/6460907", "text": "Хиляди души от цяла България и многобройни туристи от целия свят празнуват 109-а годишнина от обявяването на българската Независимост във Велико Търново. Старата столица е национален център на честванията, които започнаха още в ранни зори в църквата „Свети Четиридесет мъченици“. Сред гостите на светата литургия бяха кметът Даниел Панов, заместник-председателят на Народното събрание Цвета Караянчева, председателят на най-голямата парламентарна група и депутат от Велико Търново Цветан Цветанов, министрите на енергетиката и на регионалното развитие и благоустройството Теменужка Петкова и Николай Нанков. По традиция бяха положени цветя пред саркофага на великия български владетел цар Калоян. Актьори от Музикално-драматичния театър „Константин Кисимов“ пресъздадоха паметния момент на 22 септември 1908 г., когато цар Фердинанд прочита манифеста за Независимостта. В двора на храма „Свети Четиридесет мъченици” бяха осветени знамената на България и Велико Търново, на Националния военен университет „Васил Левски“ и др. Празничната програма продължи в крепостта Царевец, където с военен ритуал бе издигнато българското национално знаме. Последва официално слово на кмета Даниел Панов, в което той подчерта огромната важност на прокламирането на Независимостта като държавнически акт. „В църквата „Свети Четиридесет мъченици“ и в Двореца на славните Асеневци, откъдето 208 години е управлявано Второто българско царство, цар Фердинанд и министър-председателят Александър Малинов обявяват пред света, че освободена и съединена България вече е независима! Нашата държава скъсва с последните позорни остатъци на своята зависимост, наложена й по време на Берлинския конгрес. По обяд камбаните в Търново вече бият празнично, а хората, изпълнени с радост и въодушевление, се прегръщат по улиците и си честитят сбъдването на една национална мечта. Обявяването на Независимостта завършва поредицата от важни държавнически и политически актове, които превръщат България в една от най-проспериращите европейски държави в зората на миналия век. Независимостта демонстрира смелостта на българските държавници, политици и на цялото българско общество. Историята показва, че националното обединение около важни каузи е в основата на успехите на нашата държава и народ. Пред върховенството на националните интереси политическите и партийни спорове изглеждат временни, незначителни и дребни. Вечна слава на достойните и храбри български мъже и жени, които преди 109 години направиха възможно прогласяването на българската независимост!“, каза в словото си Даниел Панов. Кметът на Велико Търново припомни, че десетилетия наред, в един друг за държавата ни строй, по идеологически причини Независимостта бе омаловажена. „Дължим благодарност и признателност и на всички будни и активни наши съграждани, на всички политици, които през 1998 година възстановиха този ден в българския празничен календар“, завърши Даниел Панов. Слова произнесоха заместник-председателят на НС Цвета Караянчева и вицепрезидента на България Ивелина Йотова. Преди Пирамидата на Независимостта на Царевец бяха положени венци и цветя в знак на признателност към българските герои. Последва празнично шествие от Царевец до паметника „България“, където също бяха поднесени цветя. Празничната програма продължи с шоу на военните оркестри от България, Гърция и Турция, участващи в международния фестивал на музикантите с пагони, както и с концертна програма на великотърновски таланти. В следобедните часове Николина Чакърдъкова и Неврокопският ансамбъл веселиха великотърновци и гостите на града с фолклорни изпълнения, а в 18,00 ч. поведоха Голямото Търновско хоро. Кулминация на празничната програма са строевите хватки пред крепостта Царевец, тържествената проверка, аудиовизуалният спектакъл „Царевград Търнов – звук и светлина“ и празничната заря. Началото на вечерната част от тържествата е в 19,15 ч. Сред гостите, уважили празничните събития в сутрешните и обедните часове, бяха също представители на държавни и образователни институции, областният управител проф. Любомира Попова, председателят на Общинския съвет Венцислав Спирдонов, дипломати от различни държави, хиляди граждани. През целия днешен ден крепостта Царевец и църквата „Свети Четиридесет мъченици“ са със свободен вход.", "date": "2017.09.22", "title": "Хиляди в Търново гледат строевите хватки в Царевец, чака се и тържествена заря"}
{"url": "https://www.24chasa.bg/novini/article/6461130", "text": "Главният преговарящ от страна на ЕС по въпроса за напускането на Великобритания Мишел Барние изрази очакване да разбере как  от днешното й слово във Флоренция ще се отразят в преговорите с Лондон. Целта ни е да постигнем бързо споразумение, както и възможен преходен период, посочва той в изявление по повод речта на Мей. По-рано днес британският премиер поиска преходен период между края на преговорите и действителното оттегляне на Великобритания от ЕС. За първи път днес Великобритания поиска да продължи да се ползва от достъпа до единния пазар при досегашните условия, както и от съществуващото сътрудничество в областта на сигурността, отчита Барние. Това би станало за ограничен срок до две години, след като Великобритания вече е напуснала, уточнява той, предава БТА. Ако ЕС прецени, тази нова молба може да бъде взета предвид, при запазване прилагането на общностните правни, бюджетни и надзорни правила, пояснява Барние. ЕС споделя стремежа за установяването на тясно сътрудничество с Лондон, очаквам британските преговарящи да изяснят отраженията от речта на Мей, допълва той. Европейският главен преговарящ коментира, че речта е изразявала желание за напредък, представлява стъпка напред, но е необходимо съдържанието й да се въплъти в преговорни позиции на британското правителство. Речта не изяснява как Великобритания възнамерява да поеме отговорността си за последиците за Ирландия от решението за напускане. Великобритания отчита, че държавите от ЕС не следва да платят повече и да получат по-малко заради нейното решение, заявява Барние. Той добавя, че трябва да се прецени дали днешната заявка на Мей за изплащане на дължимото от Лондон към бюджета на ЕС покрива всички поети ангажименти от британска страна към държавите и институциите на Общността. ", "date": "2017.09.22", "title": "Барние след речта на Мей за Брекзит: Целта ни е да постигнем бързо споразумение"}
{"url": "https://www.24chasa.bg/novini/article/6461156", "text": "Великобритания е готова да спазва правилата на Европейския съюз и да прави вноски в неговия бюджет две години след като напусне блока през март 2019 г., заяви днес британският премиер Тереза Мей, цитирана Асошиейтед прес. Мей пътува до италианския град Флоренция - родината на Ренесанса - с надеждата да даде нов тласък на преговорите с ЕС, които изпаднаха в задънена улица заради въпроси като цената, която Обединеното кралство трябва да плати при \"развода\" и правата на европейските граждани на острова. Тя заяви, че е постигнат напредък в \"тежките\" преговори за Брекзит и че правата на гражданите на Европейския съюз ще бъдат гарантирани от британските закони след излизането на страната от съюза, предаде Асошиейтед прес. \"Проведохме три кръга преговори и макар на моменти те да бяха тежки, е ясно, че благодарение на професионализма и усърдието на (преговарящите) Дейвид Дейвис и Мишел Барние, постигнахме конкретен напредък по много важни въпроси\", заяви тя, цитирана от Ройтерс. В днешната си реч във Флоренция, Мей изрази амбицията си да намери изход от задънената улица в преговорите за Брекзит, като подчерта, че и двете страни имат \"дълбоко чувство за отговорност\" да гарантират, че раздялата им ще премине \"гладко и разумно\", предава БТА. За да се осъществи излизането на Обединеното кралство по този начин и за да може бизнесът и гражданите да се нагодят към новите условия, тя предложи приблизително двугодишен преходен период, през който \"сегашната структура на правилата и регулациите в ЕС\" ще продължи да се прилага и Великобритания ще остане част от единния пазар, а \"хората ще могат да идват, да живеят и да работят в Обединеното кралство, но ще има регистрационна система, важна подготовка за новия режим\". Тя заяви, че Великобритания ще си изпълни ангажиментите към бюджета на ЕС. \"Не искам партньорите ни да се страхуват, че ще платят повече или ще получат по-малко през останалата част от настоящия бюджетен план, в резултат от решението ни да напуснем\", каза Мей. Британската лидерка изключи възможността Великобритания да встъпи в споразумение за свободна търговия с ЕС по модела на Канада или както Норвегия да бъде част от Европейската икономическа зона, което ще я задължи да приеме неограничена свобода на движение. \"Не мисля, че някой от тези модели ще бъде най-добър за Обединеното кралство или най-добър за Европейския съюз\", заяви тя в комплекса \"Санта Мария Новела\", бивша полицейска академия и някогашен манастир в центъра на Флоренция. Великобритания е ангажирана със запазването на Споразумението от Разпети петък в Северна Ирландия и дори когато напусне ЕС, няма да има \"физическа инфраструктура на границата\" с Ирландия. Тя опита да обясни защо избирателите в Обединеното кралство не чувстват ЕС като неразделна част от своята същност, но увери, че Великобритания няма да изостави европейските си съседи. \"През цялото си членство Обединеното кралство никога не се е чувствало у дома си в Европейския съюз\", каза Мей. По думите й британците никога не са възприемали ЕС като неразделна част от историята си, каквато е той за други народи в Европа. Успехът в преговорите за Брекзит е \"в интерес на всички\", каза тя. \"Преминаваме през критичен период\", но \"когато сме заедно, можем да постигнем добри резултати\", каза Мей и допълни, че целта е по-добро бъдеще за всички европейски граждани, предаде Франс прес. Тя смята, че ако двете страни не успеят да постигнат сделка, това ще нанесе \"тежък удар\" върху бъдещето на Европа и по тази причина призова лидерите на ЕС да подходят с повече креативност и амбиция в преговорите. Ръководителят на преговорния екип на ЕС Мишел Барние приветства в комюнике \"конструктивния дух\" на речта на Мей, на която в знак на единство присъстваха външният министър Борис Джонсън, финансовият Филип Хамънд и министърът за Брекзит Дейвид Дейвис.", "date": "2017.09.22", "title": "Тереза Мей: Великобритания иска двугодишен преходен период след Брекзита"}
{"url": "https://www.24chasa.bg/novini/article/6461162", "text": "Сръбският министър на отбраната Александър Вулин си купи апартамент за 205 000 евро, които твърди, че получил от леля от Канада, с което активизира Мрежата за разследване на престъпления и корупция /КРИК/, съобщават сръбските медии. Спорното в случая е как Вулин е внесъл парите от чужбина, когато максимално разрешената сума, която месечно може да се внесе в страната, е 10 000 евро. Вулин казал за КРИК, че заел парите от леля на съпругата си и внасял месечно \"девет по девет хиляди\", предава БТА. Журналистите пресметнаха, че това означава, че Вулин е бил в Канада 23 пъти и се е връщал, но въпреки че поискали отговор кога е станало това, има ли печати в паспорта му, той не им отговорил. \"Работата ви е да ме окаляте, а моята е да не ви го позволя\", заявил Вулин за телевизия Ен 1. Агенцията за борба против корупцията също не успяла да установи произхода на тези 205 000 евро, с които Вулин платил апартамента, и подала сигнал до прокуратурата. Прокуратурата обаче отхвърлила иска против министъра, а Агенцията още не може да установи произхода на парите. От Движението на социалистите, чийто лидер е Вулин, отговарят на твърденията на КРИК с обиди за редактора Светлана Дойчинович, която наричат наркоманка, чуждестранен наемник, мазохист и с други обидни думи. В КРИК казват, че единственото, което искат, е да видят доказателствата за произхода на парите, представени от Вулин, за да бъде приключен случаят.", "date": "2017.09.22", "title": "Сръбският министър на отбраната си купи апартамент, не казва откъде са парите"}
{"url": "https://www.24chasa.bg/novini/article/6461166", "text": "Кметът на Истанбул Кадир Топбаш обяви, че подава оставка. Изявлението му бе предадено по телевизия Хабертюрк и цитирано от агенция ТАСС. \"Не оставям града с дългове. Искам да благодаря на всички, които работеха с мен. С всичките ни сътрудници се стараех да служа на този град\", каза той, предава БТА. Топбаш бе кмет на най-големия турски град от март 2004 г.", "date": "2017.09.22", "title": "Кметът на Истанбул подаде оставка"}
{"url": "https://www.24chasa.bg/novini/article/6460954", "text": "\"Виждам възможност от средата на следващата година всеки битов потребител да може да избере доставчик на ел.енергия, но нито един български гражданин няма да е задължен да го направи сега и веднага\", каза във Велико Търново министърът на енергетиката Теменужка Петкова. Между три и пет години ще продължи процесът на пълната либерализация на електроенергийния пазар в България, прогнозира тя. Моделът е съгласуван и разработен съвместно с Главна дирекция „Енергетика” на Европейската комисия. Обсъден е в Министерството на труда и социалната политика. „Когато се каже либерализация, някои се опитват да спекулират с темата и започва говорене за това, че сметките за еленергия ще се покачат драстично, че това би било крайно неприятно и ще доведе до повишаване на енергийната бедност. Искам да кажа, че и в рамките на предишния, и в настоящия мандат ние работим със Световната банка. И другата много важна крачка, за да стане моделът факт – са законодателните промени”, каза Петкова. По думите на енергийния министър либерализацията означава първо, че ще има конкуренция. „Всеки битов потребител ще може да избира своя доставчик на електрическа енергия, което означава, че ще има конкурентни цени. Така че всякакви интерпретации на тема увеличаване на цени, увеличаване на енергийната бедност – са силно преувеличени. Социално-слабите лица и хората със здравословни проблеми ще получат закрила от страна на държавата”, увери Теменужка Петкова Във Велико Търново енергийният министър съобщи още, че предстои изпълнение на втори програмен период на финансовия механизъм по т.нар. Норвежка програма. 63 милиона лева е бюджетът на проекта. Средствата са за нови мерки на енергийна ефективност, за които общините ще могат да кандидатстват от началото на 2018 година. \"Когато поехме управлението на държавната енергетика, тя беше във финансов колапс, със загуби до 264 млн. лева. За две години Българският държавен холдинг реализира печалба от 29 млн. лева\", подчерта Теменужка Петкова.", "date": "2017.09.22", "title": "Теменужка Петкова: От среда на 2018 г. всеки ще може да си избира доставчик на ток"}
{"url": "https://www.24chasa.bg/novini/article/6461041", "text": "Близо 27 000 непубликувани снимки, изнесени от Сирия от бившия фотограф на сирийската военна полиция \"Цезар\", бяха предадени на германското правосъдие, което разследва режима на президента Асад. Това съобщи внеслата жалба заедно с фотографа правозащитна организация Европейски център за конституционни и човешки права (ЕЦКЧП), цитирана от Франс прес. \"Тези снимки свидетелстват за мащабите и системния характер на изтезанията при управлението на Асад. Никой следовател, международен прокурор или съд досега не са имали достъп до тези информации\", заяви генералният секретар на ЕЦКЧП Волфганг Калек, предава БТА. Германската федерална прокуратура \"е първата инстанция, която може да използва тези данни за издаване на международни заповеди за задържане срещу високопоставени представители на сирийския режим\", добави той. Съдържаните в снимките метаданни дават ценни сведения на следователите къде и кога са направени, отбеляза правозащитната организация. Снимките също така са с висока резолюция, което е важно при събирането на доказателства. ЕЦКЧП и \"Цезар\" също така са внесли жалба в германската федерална прокуратура срещу високопоставени служители на сирийските тайни служби и военна полиция за военни престъпления и престъпления срещу човечеството. Процедурата се опира на юридическия принцип на универсалната компетентност, който позволява на една държава да преследва извършителите на престъпления независимо от националността им и мястото на деянията. Германия е една от малкото страни в света, които прилагат този принцип. Преди две години във Франция започна разследване за престъпления срещу човечеството въз основа на свидетелските показания на \"Цезар\", който е потърсил убежище в тази страна.", "date": "2017.09.22", "title": "Изнесени от Сирия снимки на изтезания\nса предадени на германското правосъдие"}
{"url": "https://www.24chasa.bg/novini/article/6459864", "text": "Южноафриканският инвестиционен фонд NEPI Rockastle купува най-големият мол в България - софийския \"Парадайз център\". Това потвърдиха запознати пред \"24 часа\". Сделката е на стойност над 250 млн. евро. Наскоро фондът купи и мол \"Сердика\".  Компанията разширява присъствието си освен в България, и в Европа. Преди два дни стана ясно, че NEPI купува търговски център и в Будапеща, а стойността на сделката е около 270 млн. евро. ", "date": "2017.09.22", "title": "Южноафриканци купуват и мол \"Парадайз\""}
{"url": "https://www.24chasa.bg/novini/article/6461055", "text": "След като 1289 компании обявиха във финансовите си отчети за 2016 г., че държат по над 1 млн. лв. в брой, а 10 000 - че разполагат в касите си с над 100 000 лв., данъчните се усъмниха, че става дума за скрито разпределение на печалба и укриване на данък дивидент. Стартираха проверки, първите 550 от които показаха, че в масовия случай парите не са налични, отдавна са похарчени от съдружници и акционери за лични нужди, а декларирането на каса е начин да се укрият тези разходи. В хода на проверките инспекторите установиха също, че фирми си предоставят една на друга заеми срещу лихва, за да покажат при проверка наличните суми. Данъчните обаче описвали номерата на банкнотите и бързо установили, че едни и същи пари се местят от фирма във фирма Чрез “24 часа” данъчните призоваха фирмите нарушители да подадат до края на септември коригираща декларация с вярното разпределение на печалбата. В този случай щели да изискат само плащане на данък дивидент от 5%. Който не го направи, рискува 20% върху укритата печалба, плюс санкции за закъснения на деклариране и т.н. НАП започва нова серия проверки от октомври. Ако при тях бъдат открити нарушения, ще бъдат назначени ревизии за 5 години назад. От няколко дни в социалните мрежи се появиха анонимни съвети как компаниите да нямат проблеми с данъчните в тези ситуации. Финансисти, които “24 часа” помоли да разгледат коментарите във форумите, бяха изненадани от подозрително експертните указания, които се предоставят анонимно. Появи се дори необичайна версия, че служители на НАП се опитват по нестандартен начин да “дисциплинират” компании, които държат сериозни суми пари на каса. Тъй като вчера бе национален празник, “24 часа” ще потърси официален коментар в понеделник от данъчните служби. Ето какво препоръчват иначе експертните указания: В случай че парите са налични и има достатъчно неразпределена печалба, е най-лесно. Тогава единият вариант е просто да бъдат показани и изброени от данъчните, но съществува рискът да дойдат и да ги броят отново след известно време (не знам каква им е стратегията). Другият вариант е да се разпредели дивидент. В този случай парите трябва да се вкарат първо в банка предвид размера на сумата и Закона за ограничаване на плащанията в брой и после да се изплати по банков път дивидентът. Тогава трябва да се подаде и декларация по чл. 55 от ЗДДФЛ ( ) и да се плати данък върху дивидента - 5% до края на месеца, следващ тримесечието. По-добре е разпределението да се направи през септември и да се декларира и плати данък през октомври, защото от НАП съобщиха, че от октомври започват нови проверки. Ако парите в действителност не са налични, тогава е по-сложно, но не чак толкова. Важното е, че има изход и при това и тук има няколко варианта. Ако е имало неразпределена печалба в баланса за 2016 г., тогава може да се помисли за варианта допусната счетоводна грешка за неотчетен разпределен и изплатен в брой дивидент през първата част на 2016 г. Трябва да е в този период, защото давността по Закона за ограничаване на плащанията е една година от нарушението. Ако се плати такъв дивидент, последиците са: първо - 5% плюс лихва, и второ - глоба за деклариране по чл. 55 от ЗДДФЛ със закъснение. Ако обаче такава декларация е подадена по друг повод за същото тримесечие миналата година, тогава трябва да се подаде коригираща за този период и затова трябва да се побърза да се спази срокът от писмото на НАП - 14 дни от получаването му. Тогава осчетоводяването е лесно - дебит неразпределена печалба/кредит каса. В този случай най-хубавото е, че не трябва да се подава коригираща годишна данъчна декларация. Ако обаче не е имало неразпределена печалба в баланса за 2016 г., тогава отиваме само на варианта допусната грешка, като не е отразено направено скрито разпределение на печалбата. Говорим за изплатени суми в брой към съдружниците без документи. Пак трябва да е през първата част на 2016 г., за да няма глоба заради ограничението за плащане в брой. Не е сигурно дали е добре да има документи за изваждането на сумите от касата, или не. Ако няма никакви, данъчните може да не приемат, че парите ги е нямало още през 2016 г. И в този случай осчетоводяването може да е дебит неразпределена печалба (загуба)/кредит каса, ако се прилага препоръчителният счетоводен подход за корекции на грешки. Ако обаче е алтернативният подход - дебит разходи/кредит каса, съгласно ЗКПО тези разходи няма да се признаят в 2017 г. В този случай също трябва да се подаде декларация по чл. 55 от ЗДДФЛ и да се внесе и данък върху дивидента. Ще трябва да се подаде и коригираща годишна декларация за 2016 г., за да се декларира скритото разпределение на печалбата. Тя трябва да се подаде до 30 септември предвид новите разпоредби на ЗКПО. Непременно трябва да се попълни ред 1.4 от част I. Ако такава декларация вече е подадена заради друга грешка, остава само възможността да се подаде нова декларация в отговор на писмото на НАП, което се смята за покана - в срока, посочен в писмото, за да не почне проверка. В декларацията трябва да се посочи новият размер на счетоводните разходи, т.е. плюс неосчетоводените.", "date": "2017.09.22", "title": "Подозрително експертни указания в интернет съветват фирми как  НАП да не глобява"}
{"url": "https://www.24chasa.bg/novini/article/6461082", "text": "Ако Северна Корея извърши изпитание на водородна бомба в Тихия океан, това би било \"повратно събитие\" и САЩ се отнасят сериозно към тази заплаха, но не смятат за особено вероятно Пхенян да предприеме такова действие, каза високопоставен представител на администрацията на Тръмп, цитиран от Ройтерс. \"Има известно количество самохвалство, което се взема предвид, когато човек си има работа със Северна Корея\", каза източникът, но добави, че \"в някаква степен трябва да приемем ставащото сериозно\", предава БТА. Има известни съмнения дали КНДР има капацитета да проведе такъв тест, каза пожелалият анонимност източник, но отказа да посочи как биха реагирали САЩ.", "date": "2017.09.22", "title": "САЩ приемат сериозно заплахата на Северна Корея да тества водородна бомба"}
{"url": "https://www.24chasa.bg/novini/article/6461113", "text": "Кипърските турски ръководители ще въведат от 1 октомври такси на конвоите на ООН, превозващи стоки за гърците в Кипър, съобщи външният министър на признатата единствено от Анкара Севернокипърска турска република, цитиран от агенция Франс прес. Тахсин Ертугруоглу заяви за АФП в Ню Йорк, в рамките на Общото събрание на ООН, че \"в знак на добра воля\" е информирал за това заместник генералния секретар на ООН за мирните операции, французина Жан-Пиер Лакроа. \"Решението ще бъде прилагано от 1 октомври\", каза той. До момента няма реакция от ООН, предава БТА. Според Тахсин Ертугруоглу кипърските гърци изпращат стоки на гръцките общности, живеещи в северната част на острова, с конвоите на ООН. \"Казваме им, че това не е наказание. Тези хора нямат нужда от тези стоки и ги продават на кипърските турци\", възползвайки се от свободното преминаване в демилитаризираната зона, разделяща двете общности и контролирана от сини каски. \"Ако ООН продължи да транспортира тези стоки на север, ние сме длъжни да въведем митнически такси, които кипърските гърци ще бъдат принудени да плащат\", каза Тахсин Ертугрулоглу и добави, че може да последват и други мерки, без да уточнява какви.", "date": "2017.09.22", "title": "Севернокипърската турска република въвежда такси на конвоите на ООН"}
{"url": "https://www.24chasa.bg/novini/article/6461111", "text": "\"Енерго-Про Груп\", която е собственост на един от най-богатите чехи, Яромир Тесар, увеличи офертата си за купуване на българската дистрибуторска компания на чешката ЧЕЗ, съобщава в. Hospodarske Noviny. Предложената цена би могла да надвиши първоначално поисканите 300 млн. евро, допуска вестникът. \"Енерго-Про\" е реагирала на поканата на ЧЕЗ и е представила коригирано предложение, което отговаря на необходимите параметри, е съобщила говорителката на компанията Хана Хикелова. Хикелова не е казала сумата на подобрената оферта, но е заявила, че цената надвишава първоначалната инвестиция на чешката компания в българското разпространение, т.е. 282 милиона евро, и е по-висока от първоначално поисканата от ЧЕЗ. Затова вестникът допуска, че сумата е 300 милиона евро. И друга чешка медия - \"Kurzy\", съобщава за подобрената офета на \"Енерго-Про Груп\", като се позовава на Хикелова. От ЧЕЗ пък са съобщили за тях, че водят преговори с няколко кандидати, които променят офертите си. ЧЕЗ внимателно оценява новите предложения, за да избере тези, които са най-добри за акционерите и, е заявил говорителят на \"ЧЕЗ Груп\" Роман Газдик. От \"Енерго-Про Груп\" са уточнили, че предложението им е само за купуване на електроразпределителния бизнес на ЧЕЗ в България, нямат интерес към ТЕЦ \"Варна\". От медията припомнят, че чрез дъщерното си дружество \"Енерго-Про Варна\", частната чешка компания е един от трите оператора на електроразпределителните мрежи в страната и продава електроенергия на повече от 1,2 млн. клиенти - домакинства и фирми. \"Kurzy\" се позовава и на инфорамацията на в. \"24 часа\" от 18 септември за предишните нива на офертите - от 120 до 250 млн. евро, и изброява компаниите, които са подали обръзващи предложения - ТЕЦ “Бобов дол”, която се свързва с бизнесмена Христо Ковачки, \"Приста ойл”, “Енерго-Про” и българските “Инеркомгруп” и “Фючър енерджи”. Според другия вестник - Hospodarske Noviny, кандидатите за активите на ЧЕЗ в България са четири, три за разпределителната компания и соларната централа \"Орешец\" и една за въглищната - ТЕЦ \"Варна\". За теца офертата била 50 млн. евро. Предложенията им не надхвърляли 250 млн. евро за разпределителния бизнес на ЧЕЗ в България, пишат от Hospodarske Noviny, с което потвърждават и информацията на в. \"24 часа\". Чешката медия дъобщава, че ЧЕЗ е дала седмица срок на кандидатите да увеличат офертите си, което е довело и до новото предложение на \"Енерго-Про Груп\".", "date": "2017.09.22", "title": "Чешки медии: \"Енерго-Про\" с нова оферта за активите на ЧЕЗ - 300 млн. евро"}
{"url": "https://www.24chasa.bg/novini/article/6461223", "text": "Диаманти и брилянти пълнят заложните къщи по морето в края на сезона, показа проверка на \"Монитор\". Към края на септември заложните къщи в крайморските градове се напълниха с цели съкровища, които нуждаещи се от пари хора, твърдят, че са намерили на плажа. Най-актуални тази есен били диаманти, рубини и скъпи часовници. Красивите камъни масово се залагали срещу бърз кредит от 1000 лева. Оказва се обаче, че голяма част от тях били крадени или фалшиви. Така в тезгяхите на лихварите било пълно с реплики на скъпоценни камъни.", "date": "2017.09.22", "title": "Диаманти от туристи пълнят заложните къщи по морето"}
{"url": "https://www.24chasa.bg/novini/article/6461222", "text": "САЩ и Русия си „взаимодействат много добре“ в борбата срещу „Ислямска държава“, заяви представителят на структурите на американския Държавен департамент Брет Макгърк, цитиран от ТАСС. Той каза това по време на брифинг в Генералната асамблея на ООН в Ню Йорк. „По въпроса за Сирия, си съдействаме много добре с Русия, както на военно ниво, така и тук, в Ню Йорк, на ниво държавния секретар Рекс Тилърсън и руския външен министър Сергей Лавров“, каза той, цитиран от \"Фокус\".  „Нашата цел сега, е да продължим да оказваме максимален натиск на Ислямска държава в Сирия и Ирак, както и да удържим победа възможно най-бързо“, добави американският представител.", "date": "2017.09.22", "title": "САЩ и Русия си взаимодействат „много добре“ в борбата срещу „Ислямска държава“"}
{"url": "https://www.24chasa.bg/novini/article/6461018", "text": "Съдия Михаил Алексов, който решава най-шумното дело в Трън срещу бившия кмет Станислав Николов, стана шеф на районния съд в Перник. Алексов даде старт на случая в съда на 23 юни т.г. Николов е подсъдим за катастрофа през 2015 г., при която причинил по непредпазливост тежка и средна телесна повреда на първокласника Ивайло Стоянов. При опит на детето да мине зад автобус задницата на джипа “Фолксваген Туарег” на кмета помита малчугана на кръстовище край училището в Трън. Делото продължава на 2 октомври. Тогава експерти ще обяснят в съда дали Николов е бил внимателен зад волана и карал ли е с висока скорост. Съдия Алексов ще приключи делото въпреки избора му за шеф на друг съд. Досега той оглавяваше съда в Трън и пътуваше всеки ден по 100 км за работа от Радомир, където живее.", "date": "2017.09.22", "title": "Съдията, който решава делото срещу кмета на Трън, оглави съд в Перник"}
{"url": "https://www.24chasa.bg/novini/article/6461254", "text": "По данни на Европол 10 000 непридружени деца мигранти са изчезнали в Европа през 2016-а година. Броят им вероятно е по-голям, защото няма точна статистика, която да отчита колко от тях се губят, предаде  Според международното законодателство децата бежанци, под 18 години, които пристигат в дадена държава без родители или само със своите лели, чичовци, се определят като непридружени. Българската статистика показва, че за 2016-а година 2772 такива деца са подали молби за закрила.", "date": "2017.09.22", "title": "Около 10 000 деца мигранти са изчезнали в Европа"}
{"url": "https://www.24chasa.bg/novini/article/6461139", "text": "Румен Радев се срещна в Ню Йорк с президента на САЩ (1993-2001) Бил Клинтън и го покани отново да посети страната ни и да изнесе лекция пред български студенти, съобщи прессекретариатът на президента. “Имаме подкрепата на президента Клинтън за по-голямо присъствие на темата България сред американския бизнес и общество”, посочи държавният ни глава пред журналисти след срещата. Радев подчерта, че съществува разлика между изключително доброто ниво на двустранното политическо сътрудничество и недостатъчното присъствие на американския бизнес у нас. България може да привлече много повече инвеститори от САЩ, но за да стане това, е необходимо да си свършим домашното - борбата с корупцията трябва да се води наистина безкомпромисно, заяви Радев. Стратегическото партньорство между България и САЩ е предпоставка за много по-активно двустранно икономическо и инвестиционно сътрудничество, заяви президентът на работна среща с представители на компании, инвестирали или планиращи да инвестират в България, организирана от Бизнес съвета за международно разбирателство. Президентът призова бизнес общността в САЩ да използва благоприятните условия, които страната ни предоставя за инвеститорите със своето ключово разположение и като фактор на стабилност в Югоизточна Европа, с членството си в ЕС и НАТО, квалифицираната работна ръка и конкурентното данъчно облагане. В срещата участваха представители на IBM, Motorola Solutions, ViaSat, FEDEX, Comcast, AES и други.  Представителите на американския бизнес поставиха въпроси, свързани с опазването на интелектуалната собственост, развитието на транспортната и енергийната инфраструктура в България, развитието на отбранителната индустрия, перспективите за утвърждаването на страната ни като технологичен център в Югоизточна Европа и други. Президентът Румен Радев имаше и насрочена среща с генералния секретар на ООН Антониу Гутериш в рамките на участието си в годишната сесия на Общото събрание на световната организация. По-късно държавният глава трябваше да посети българската църква в Ню Йорк и да има среща в сградата на Генералното консулство на Република България в града с представители на българската общност. ", "date": "2017.09.22", "title": "Радев към Бил Клинтън: Елате пак у нас да говорите на студентите (Обзор)"}
{"url": "https://www.24chasa.bg/novini/article/6461297", "text": "Президентът Румен Радев поздрави българските граждани с Деня на независимостта - 22 септември. \"В Деня на Независимостта отдаваме почит към всички, които с делата си, а понякога и с живота си, отстояваха и отстояват свободата, суверенитета и честта ни като народ и държава. Независимостта не е даденост, а поведение и достойнство, които зависят от всички нас, гражданите\", написа във Фейсбук Румен Радев. \"Честит празник и нека бъдем на висотата на онези, които го изпълват със съдържание!\", пише още държавният глава.", "date": "2017.09.22", "title": "Радев поздрави българските граждани с Деня на независимостта"}
{"url": "https://www.24chasa.bg/novini/article/6461037", "text": "Швейцарският моряк Иван Бурньон пристигна в Нук, Гренландия, след като премина с малка платноходка без кабина през Северозападния морски път в Северния ледовит океан за 70 дена, съобщи АФП. \"Никога няма да успея да постигна нещо по-значимо в кариерата си. Бях постоянно сред води с температура между 0 и 3 градуса. Най-малката грешка там се наказва веднага, смъртта е наблизо. За първи път плавах със свит стомах от страх\" - каза Бурньон, след като стъпи на твърда земя, предава БТА. Иван Бурньон е на 46 години. Той потегли на 13 юли от Ноум, Аляска, през Северозападния пасаж, където досега малка платноходка не беше преминавала сама. Мореплавателят непрекъснато си е проправял път между големи късове лед, като 18 дена лодката му е стояла заклещена на едно място. За 70 дена Бурньон е отслабнал с 10 кг заради недостатъчна храна. Той призна, че ръцете и краката му са в окаяно състояние. Целта на Бурньон е била да привлече вниманието към глобалното затопляне и да направи наблюдения за замърсяването на океана с пластмаса.", "date": "2017.09.22", "title": "Швейцарец стигна с платноходка от Аляска до Гренландия за 70 дни"}
{"url": "https://www.24chasa.bg/novini/article/6460864", "text": "Словенският премиер Миро Черар отмени визитата си в Хърватия, която бе планирана за 27 септември, заради граничен спор между двете страни, предава Ройтерс. Хърватският премиер Андрей Пленкович заяви пред Генералната асамблея на ООН, че юлското решение на Арбитражния съд, което определя различни зони от морската и сухопътна граница на двете страни, не е валидно. „Арбитражното решение е валидно и международно задължаващо, тъй като бе взето от петима международни съдии с висок авторитет“, заяви в отговор на това словенският премиер, предава Фокус. В своето решение съдът прие словенския аргумент, че страната трябва да има директен достъп до международни води в Адриатическо море. Според Загреб, границата трябва да се определи в двустранни преговори. Властите в Любляна смятат да се обърнат към Европейския съюз, ако Загреб откаже да приложи решението на международния съд.", "date": "2017.09.22", "title": "Словенският премиер отмени визита в Хърватия заради спор за граници"}
{"url": "https://www.24chasa.bg/novini/article/6460872", "text": "До края на годината Министерският съвет ще приеме план за действие по прилагането на Националната стратегия за дългосрочна грижа, съобщи в пресклуба на БТА във Велико Търново министърът на труда и социалната политика Бисер Петков. Акцент в плана ще бъде грижата за хората с психични разстройства и умствена изостаналост. Предвижда се започване на процес за деинституционализация с постепенно преминаване на социални услуги в общността, включително и от резидентен тип, и съпътстващи услуги, които трябва да създадат условия за независим и достоен живот, посочи министърът, предава БТА. Първият период на този процес ще продължи до 2021 година. Финансирането ще е по ОП \"Региони в растеж\". След изготвен анализ от Дирекцията за социално подпомагане са установени девет дома за деца с психични разстройства, в които условията са най-тежки, затова процесът ще започне с тяхното закриване, а хората ще бъдат изведени в защитени жилища, посочи министър Петков. Според зам.-министър Росица Димитрова, която е председател на работната група, която трябва да планира дейностите, администрациите в общините, където домовете ще бъдат закривани, трябва да изработят проекти за създаване на защитени жилища от семеен тип, с капацитет до 30 души, където ще бъдат настанявани нуждаещите се. Финансовият ресурс за изграждането на новата социална инфраструктура е около 50 милиона лева, уточни тя. В регистъра на Агенцията за социално подпомагане над 1300 души с психични разстройства са заявили желание да ползват 24-часови грижи. Над 400 са тези с деменция, и над 380 - с умствена изостаналост, които също са подали документи и чакат одобрение, уточни зам.-министър Димитрова.", "date": "2017.09.22", "title": "Бисер Петков: Грижата за хората с психични разстройства ще бъде акцент в работата ни"}
{"url": "https://www.24chasa.bg/novini/article/6460883", "text": "Следващата сряда в област Велико Търново започва рехабилитация на два републикански пътя с осигурено финансиране от бюджета на Агенция „Пътна инфраструктура“ в размер на 8 млн. лв. Това съобщиха от Министерството на регионалното развитие и благоустройството. 13 млн. лв. ще бъдат инвестирани в проекти за подобряване на образователна инфраструкутра в област Велико Търново по линия на Оперативна програма „Региони в растеж“ 2014-2020. Инвестицията ще обхаване над 3200 деца, които се обучават в учебни заведения и детски градини на територията на областта. Това коментира днес министърът на регионалното развитие и благоустройството Николай Нанков на пресконференция във Велико Търново. Беше взето решение на Управляващия орган на програмата за наддоговярянето й с нови 213 млн. лв., насочени към образователната инфраструкута. 16 общини, сред които и Велико Търново, от миналата седмица вече имат одобрени проекти, като през следваща седмица предстои сключване на договори с Министерството на регионалното развитие и благоустройството за реализиране на мерките в образователните заведения, посочи още регионалният министър. На територията на община Велико Търново в подобряване на образователната инфраструкрута по линия на програмата ще бъдат вложени почти 8 млн. лева. С европейските средства ще бъдат обновени целодневните детски градини „Ален мак“ и „Пролет“, среднообщообразователните училища „Георги Сава Раковски“ и „Владимир Комаров“, в които се обучават над 2050 деца. Две учебни заведения в община Горна Оряховица ще получат финансиране на стойност близо 3 млн. лв., 200 хил. лв. от които ще бъдат за подобряване на спортната инфраструктура. Това са основно училище „Св.Св.Кирил и Методий“ и целодневна детска градина „Бодра смяна“, в които се обучават почти 800 деца. В община Свищов ще се реализират проекти за близо 2,4 млн.лв. в 4 учебни заведения., където се обучават около 400 деца. Министър Нанков коментира и републиканските пътища в област Велико Търново, по които ще започнат рехабилитационни дейности следващата седмица и за които има осигурено финансиране от бюджета на Агенция „Пътна инфраструктура“. В областта следващата сряда ще започне реализация на пътни проекти на стойност 8 млн. лева. Сумата е от отпуснатите преди две седмици с Постановление на Министерски съвет 100 млн. лв. за бюджета на Агенция „Пътна инфраструктура“. Със средствата ще бъдат извършени дейности по рехабилитация на пътя Велико Търново – Арбанаси – Горна Оряховица. В отсечката от над 6 км ще бъдат вложени 2,3 млн.лв, като в проекта е заложено укрепване и на две свлачища. До сряда се очаква да стартират ремонтни дейности на пътя Ресен – Самоводене, за който са готови технологичните проекти. До десет дни ще започне рехабилитация и на пътя Павликени – Караисен, поясни министър Нанков. Той посочи, че след приключване на отчуждителните процедури ще има готовност да започне реалното строителство на участъка от АМ „Хемус“ от Ябланица до разклона за Тетевен, като се очаква то да бъде в рамките на тази година. До края на 2017 година ще бъдат готови техническите проекти за 50-те км от автомагистралата до разклона за Плевен и Ловеч, така че в началото на 2018 година да бъде възложено строителството, припомни регионалният министър. Отсечката на АМ „Хемус“от разклона за Плевен и Ловеч до връзката с новата магистрала Русе – Велико Търново се възлага за проектиране през ноември. Готова е оценката на въздействието върху околната среда, ще се придвижат парцеларните планове, в рамките на 2018 година ще се извърши техническото проектиране, за да може 2019 година да стартираме възлагането на строителните дейности на АМ „Хемус“ до Велико Търново, каза още Нанков. Поели сме ангажимент в рамките на настоящия мандат останалите 100 км от автомагистралата да бъдат напълно завършени. В следващите няколко месеца ще сключим договор с избрания изпълнител за участъка от п.в. Белокопитово до Шумен, посочи той, припомняйки, че тръжната процедура се обжалва. До 2024 година нашият ангажимент е да имаме напълно завършена АМ „Хемус“, подчерта министър Нанков. През ноември трябва да приключат обществените обсъждания и процедурата по ОВОС за АМ Русе – Бяла - Велико Търново, за да може да стартира проектирането и реалното възлагане на строителството през 2018 г. Имаме ясни цели за Северна България и Северна Централна България, във връзка с което и форсираме процедурата за въвеждането на тол системата и електронните винетки, уточни още Нанков. Двете автомагистрали са лишени от европейско финансиране, ще се разчита на бюджетни средства по линия на бъдещите приходи от постъпленията от смесената система за заплащане за преминаване по републиканската пътна мрежа, коментира още той. Министър Нанков днес бе на посещение във Велико Търново, където се включи в тържествата по повод 109 години от обявяването на Независимостта на България.", "date": "2017.09.22", "title": "Нанков: Има готовност АМ \"Хемус\" да се строи между Ябланица и Тетевен тази година"}
{"url": "https://www.24chasa.bg/novini/article/6460606", "text": "Криминалисти от Районно управление - Нови пазар откриха модерна оранжерия за отглеждане на канабис в покрайнините на града, това съобщиха от пресслужбата на ОД на МВР-Шумен. Операцията е реализирана на 21 септември под надзор на прокурор от Окръжна прокуратура-Шумен. Около 9:30 часа вчера е извършено претърсване в стопанска постройка в землището на Нови пазар, собственост на местния жител В.Ч. на 39 г. Там криминалистите открили две помещения, пригодени за отглеждане на канабис. В едното имало 77 саксии с канабисови растения, в различен стадий на развитие. Наркооранжерията от закрит тип била оборудвана с вентилационна, отоплителна, осветителна и поливна инсталации в работен режим. По този начин за растежа на растенията били създадени много добри условия. Всяко от тях било с височина между 50 и 80 см. В съседно помещение са открити препарати, съоръжения и материали, подпомагащи оптималния им растеж. По време на извършените процесуално-следствени действия са открити и иззети два плика зелена тревиста маса с общо тегло около 340 г. В.Ч. бил установен на място. По време на задържането му оказал съпротива. Мъжът е криминално проявен. Задържан е за срок до 24 часа в полицейското управление в Нови пазар. Образувано е досъдебно производство. След доклад на материалите в Окръжна прокуратура - Шумен мъжът е привлечен като обвиняем и мярката му за задържане е удължена до 72 часа. Работата по образуваното досъдебно производство продължава под ръководството на ОП- Шумен.", "date": "2017.09.22", "title": "Разкриха модерна оранжерия за канабис в Нови пазар"}
{"url": "https://www.24chasa.bg/novini/article/6460626", "text": "Македония очаква да получи тази есен дата за начало на преговорите по присъединяване към ЕС. Това заяви македонският премиер Зоран Заев на среща с холандския си колега Марк Рюте, предаде агенция МИА. Двамата са в Ню Йорк за участие в 72-ата сесия на Общото събрание на ООН, цитира БТА. Реформите, които прилагаме, стъпките към подобряване на добросъседските отношения и изграждането на нови партньорства в глобален план допринасят и за интеграцията в НАТО, заяви на срещата македонският премиер и допълни, че очакванията страната му да стане 30-ата членка на Алианса са реалистични. Марк Рюте подчерта пълната подкрепа на Холандия за процеса на реформи в Македония и поздрави страната за направените стъпки за изграждането на добросъседски отношения и регионално сътрудничество, се казва в прессъобщение на македонското правителство. Холандия остава твърд поддръжник на усилията на Македония да изпълни стратегическите си цели - присъединяване към ЕС и НАТО, заявил Рюте. Македонският премиер казал, че правителството в Скопие е фокусирано върху реформи, които да направят живота на хората в Македония по-добър и да открият перспективи за присъединяване към ЕС и НАТО.", "date": "2017.09.22", "title": "Зоран Заев: Очакваме дата за начало на преговорите по присъединяване към ЕС"}
{"url": "https://www.24chasa.bg/novini/article/6460641", "text": "Задържаха мъж, произвеждащ и разпространяващ устройствата, които вдигат в пъти сметките за таксиметров превоз.  Налагането на европейски стандарти и зачестилите проверки не оставиха в миналото проблема с т. нар. помпи в такситата. Оказва се, че практиката на някои таксиметрови шофьори да мамят клиентите продължава, предаде  . В действителност е много трудно не само за пътниците, но и за инспекторите от автомобилната администрация да разберат, че шофьорите помпат апарата.", "date": "2017.09.22", "title": "Арестуваха продавач на помпи за таксита, които вдигат в пъти сметките за превоз"}
{"url": "https://www.24chasa.bg/novini/article/6460650", "text": "Смятам, че можем да помогнем на всички, които се нуждаят от това, което трябва да прави държавата. А когато сме в такъв тандем - изпълнителна, законодателна, местна власт - вярвайте, че можем да имаме по-добри успехи и това е видно от случилото се през последните месеци, след като се формира третият кабинет \"Борисов\". Това каза зам.-председателят на ПП ГЕРБ и председател на парламентарната група на партията Цветан Цветанов по време на пресконференция във Велико Търново, цитира \"Фокус\". Цветанов обърна внимание на това, че тази година за първи път се създаде един механизъм за сътрудничество между институциите и неправителствените организации. \"Тези 1100 екипа, в които участват 11 600 служители, успяха преди първия учебен ден да посетят 20 000 семейства и да върнат 3 000 деца в образователната система\", подчерта той. По думите му не малка част от тези 206 000 деца, които липсват от информационната система на МОН са извън страната със семействата си. Според Цветанов трябва да се идентифицира всяко едно дете и всеки един проблем. \"Да обвържем всичко, което е свързано със социалната помощ и това, което държавата прави, за да подпомогне семействата, но и да бъде ангажимент на родителите това децата да могат да бъдат в училищната стая\", добави Цветанов.", "date": "2017.09.22", "title": "Цветанов: При обща работа на изпълнителна, законодателна и местна власт, може да успеем"}
{"url": "https://www.24chasa.bg/novini/article/6460657", "text": "През 2014 г. държавната енергетика беше на загуба от 264 млн. лв., обърнахме тенденцията и в края на 2015 г. се реализира печалба от 29 млн. лв. Това заяви на брифинг министърът на енергетиката Теменужка Петкова, цитира \"Фокус\". „Честит празник. Празник, с който всички българи трябва да се гордеем, да бъдем единни“, заяви Петкова. „По темата енергетика, която касае всяко българско семейство, всеки един бизнес в България, тъй като всички разходи, които са свързани с енергийните ресурси, пряко рефлектират върху стандарта на живот, върху конкурентоспособността на бизнеса. От ноември 2014 г. в рамките на втория кабинет на премиера Бойко Борисов, когато поехме сектор „Енергетика“ той беше в много незавидно положение, във финансов колапс, който на практика беше довел до това, че самата система беше поставена на изпитание от чисто техническо естество. През тези вече близо 3 години, в рамките на настоящия кабинет на премиера Борисов, положихме изключително много усилия, за да можем са стабилизираме сектора“, обясни министър Теменужка Петкова и благодари на народните представители, които са били неотлъчно зад реформите в сектора. „Благодарение на общите ни усилия успяхме да стабилизираме сектора и да обърнем тенденцията, а именно от генериране на загуби, които бяха достигнали в БЕХ, държавната енергетика беше на загуба от 264 млн. лв. през 2014 г. Само в рамките на 2 години успяхме да обърнем тази тенденция и държавната енергетика в края на 2015 г. реализира печалба от 29 млн. лв.“, поясни тя. Мистър Петкова допълни, че за да се постигне това са положени усилия и е извършена сериозна работа, за да се стабилизира сектора. „Само един стабилен енергиен сектор може да гарантира и стабилност по отношение на икономиката, и стабилност и спокойствие по отношение на битовите потребители“, каза още енергийният министър.", "date": "2017.09.22", "title": "Петкова: Държавната енергетика в края на 2015 г. реализира печалба от 29 млн. лева"}
{"url": "https://www.24chasa.bg/novini/article/6460691", "text": "Лидерът на Северна Корея Ким Чен Ун ще бъде подложен на изпитание, с каквото досега не се е сблъсквал, заяви в Туитър президентът на САЩ Доналд Тръмп, предаде Ройтерс, цитирана от БТА. \"Лидерът на Северна Корея Ким Чен Ун, един очевидно луд човек, който няма нищо против да мъчи с глад или да убива народа си, ще бъде подложен на изпитание като никога досега\", написа Тръмп в Туитър. Във вторник Тръмп заяви пред Общото събрание на ООН, че САЩ ще подложат КНДР \"на пълно унищожение\", ако тя застраши тях или техни съюзници, припомня ТАСС.", "date": "2017.09.22", "title": "Тръмп: Лидерът на Северна Корея ще бъде подложен на изпитание като никога досега"}
{"url": "https://www.24chasa.bg/novini/article/6460706", "text": "Горски пожар се е разразил встрани от магистралата Промахон – Серес, предаде „Фокус“. Пожарът е в посока България, на около 5 километра разстояние от ГКПП „Кулата – Промахон“. Горят предимно сухи треви и ниски храсти. Заради силното задимяване в района видимостта е намалена. Друг пожар, който също обвахаща предимно ниска разтителност. И двата пожара са на широк фронт. Призовават се всички водачи на автомобили, които преминават през района, да шофират с повишено внимание заради намалената видимост.", "date": "2017.09.22", "title": "Горски пожар се разрази край гръцка магистрала, видимостта е намалена"}
{"url": "https://www.24chasa.bg/novini/article/6460708", "text": "Катастрофа е станала край санданското село Поленица. Това съобщи дежурният служител в Областно пътно управление - Благоевград, цитиран от \"Фокус\". По първоначални данни има пострадала жена. Полиция е на мястото за оглед.                                                                                                                                                                                                                                                                                                                       ", "date": "2017.09.22", "title": "Жена е пострадала при катастрофа в Благоевградско"}
{"url": "https://www.24chasa.bg/novini/article/6460716", "text": "Президентът на САЩ Доналд Тръмп нарече новините за свързани с Кремъл групи, купуващи реклами в социалната мрежа „Туитър“, за да повлияят на президентските избори през 2016 г., част от „руските измислици“, пише The Hill, цитира \"Фокус\". „Руските измислици продължават, сега говорят за реклами във „Фейсбук“. А какво ще говорим за напълно едностранното и нечестно медийно отразяване в полза на нечестната Хилари Клинтън?!“, заяви Тръмп. По-рано администрацията на „Фейсбук“ съобщи, че е открила хиляди политически реклами, публикувани на сайта впоследните две години, свързани с фалшиви потребителни профили от Русия. Тръмп е изразявал често съмнения относно предполагаемата руска намеса по време на президентските избори през 2016 г. , често сочейки, че опозиционната Демократическа партия я използва като извинение, че е загубила изборите.", "date": "2017.09.22", "title": "Тръмп: Руските измислици продължават, сега говорят за реклами във Фейсбук"}
{"url": "https://www.24chasa.bg/novini/article/6459645", "text": "Кокаиновият крал Евелин Банев-Брендо със сигурност ще запомни 2017 г. В рамките ѝ той може да получи 3 ефективни присъди от 3 различни държави. През юни Румъния му даде 10,5 г. затвор за трафик на 51 кг кокаин. Както “24 часа” писа, съдът в Италия е отказал да гледа жалбата му срещу 20-те години затвор по делото “Кокаинови крале” и така тя става окончателна. В понеделник Банев ще се изправи и пред последната инстанция на българския съд по делото му за пране на пари, където е наказан с 6 г. затвор. Ако Върховният съд потвърди и тази присъда, тя ще е третата за Брендо от юни досега 1 месец е срокът на магистратите да решат окончателно съдбата на делото. Официално Банев е издирван с червена бюлетина от Интерпол по искане на Румъния от две години насам още докато срещу него течеше разследването. През цялото време досега Брендо беше в България и редовно се явяваше на делото срещу него, съпругата му, балдъзата и доведения му брат. Последният път, когато се появи публично, бе на 17 март. Тогава лично чу решението на апелативния съд, че ще лежи 6 г. заради пране на пари от наркотрафик. Напук на слуховете, че е духнал в чужбина, бдителни посетители в голям столичен хотел често го разпознават сред клиентите на заведенията. Брендо не се набива на очи. Около него няма охрана. Облечен е елегантно, по последен писък на модата. Околните не предполагат, че нисичкият, но добре сложен мъж с каскет, който кротко пие чай или се разхожда спокойно, е кокаиновият крал Евелин Банев-Брендо - осъден за трафик на стотици килограми кокаин от Южна Америка към Европа и за пране на десетки милиони левове от такава престъпна дейност. За разлика от него приближените му Тинко Гарев, бивш бос на СИК от Хасково, Матей Боев и още няколко души вече са в затвора. След като в Румъния го осъдиха окончателно на 10,5 г. затвор през юни, не е пристигало ново искане той да бъде екстрадиран там. Няма и постъпили документи към България присъдата му да бъде изпълнена у нас. Ако обаче Брендо реши да стъпи в Румъния, ще бъде задържан веднага, поясняват полицаи. Единственият път, когато Румъния поиска официално Брендо, беше през април 2014 г., когато му повдигнаха обвинение в северната ни съседка. Тогава българският съд отказа да го предаде, защото румънците не отговориха на питането защо го искат - за разследване, присъда или друго, както и къде ще излежи наказанието си, ако го признаят за виновен. Оттогава той е с мярка “подписка” в България, има забрана да напуска страната и чака края на делото за пране на пари, което е в съдебна фаза от 2009 г. и трябва да приключи с окончателно решение до края на октомври. Парадоксът с издирването на Брендо от Интерпол и спокойното му пребиваване у нас юристи обясняват с решението на апелативния съд от 2014 г., когато има отказ да го предадем там. Освен това срещу него тече дело в България, което е приоритетно пред тези в останалите държави. Ако и по делото тук бъде осъден на затвор, България може да приеме за изпълнение присъдите му от Италия и Румъния. Ще се направи кумулация на трите наказания и едва тогава Банев ще облече райето. Ако не избяга като Братя Галеви, естествено. Както е известно, още през 2002 - 2003 г. Брендо е пресичал границите в Европа с фалшив паспорт на името на приятеля си Атанас Генов, но със собствената си снимка. В Румъния Брендо е осъден задочно, защото така и не успя да стигне дотам. Разследването срещу него и Радослав Атанасов-Радето започва през април 2012 г. Тогава румънците залавят 51 кг. кокаин с чистота 93%. Наркотикът е скрит в камион, паркиран близо до площад “Юниън” в Букурещ. Пакетите са опаковени с фолио и обилно напоени с ментол. По това време Брендо е в България, а Радето е в Словения. Дни преди дрогата да бъде хваната в Румъния, двамата са задържани по искане на Италия. Разследването в Румъния показва, че пратката от 51 кг кокаин е уговорена между агенти на полицията, представящи се за румънски мафиоти, и Брендо на среща в Атина Има записани и разговори между тях. Дрогата е част от по-голяма пратка, която организацията на Брендо е транспортирала от Колумбия към Западна Европа през Испания. Имало обаче и алтернативен маршрут, по който да минава част от кокаина, и това било пристанището в Констанца. За разлика от Брендо обаче Радето е екстрадиран от Италия в Румъния и дава подробни показания за аферата с кокаина, заловен на тяхна територия. На първа инстанция Брендо беше осъден на 14 г. затвор. Окончателната е по-малка - 10 г. и 6 месеца. За наказанието на Радослав Атанасов-Радето няма информация. Има голяма вероятност той да е станал защитен свидетел в Румъния по делото срещу Брендо. Радослав Атанасов е и един от подсъдимите по “Кокаинови крале” в Италия, който помогна на прокуратурата и съда с показанията си. Разкаялият се мафиот от Благоевград и италианският партньор на Брендо Антонио Мелато потвърждават, че точно Брендо е човекът, когото в телефонните разговори наричат Б или Дядото. Радето е осъден на 10 г. затвор в Италия въпреки показанията си. Той е отговарял за мулетата в организацията, или т.нар. гълтачи. Друг от най-приближените на Бредно - Матей Боев, е осъден на 12 г. затвор още на втора инстанция. Единствено присъдата на Брендо по “Кокаинови крале” беше върната за доразглеждане през 2016 г. Тогава наказанията на останалите участници в групата влязоха в сила. Матей Боев е от Кнежа. Негов братовчед и съгражданин е олимпийският шампион по вдигане на щанги Гълъбин Боевски. Той пък беше арестуван в Бразилия през октомври 2011 г. с 2 кг кокаин в куфара на летището в Сао Паулу. Прибра се 2 г. по-късно, въпреки присъдата от 9 г. и 4 месеца. Междувременно Брендо и Матей Боев бяха арестувани през май 2012 г. Така и не стана ясно дали кокаинът в куфара на Боевски е част от канала на Брендо. ", "date": "2017.09.22", "title": "Брендо пие чай в луксозен хотел в София, а Интерпол го издирва, за да лежи в румънски затвор"}
{"url": "https://www.24chasa.bg/novini/article/6460756", "text": "България ще се справи с председателството на Съвета на Европейския съюз въпреки всички резерви, които чуваме. Това заяви пред журналисти във Велико Търново вицепрезидентът Илияна Йотова, цитира „Фокус“. Според Йотова, основното, което страната ни трябва да направи, е да „постави интересите си на масата“. „Най-големият проблем за нас, като общество, са бедността и мизерията. Не я усещаме в големите градове, там където има работа, има млади хора, има и учебни заведения. Но само преди няколко дни разбрахте, че около 200 хиляди българчета няма да пристъпят прага на класните стаи. Една голямата част от тях, за съжаление, не могат да го направят, защото семействата им няма с какво да ги изпратят на училище. Когато бедността потиска хората и тяхната единствена мисъл е как да оцелеят утре, те не могат да се чувстват свободни и независими. Затова първата ни задача, на всички нас като държавници, обединени и заедно, е да се справим с бедността и мизерията“, подчерта Илияна Йотова. На второ място, според нея, управниците трябва да помислят и върху външнополитическите предизвикателства пред страната ни. Те са свързани с факта, че България е външна граница на Европейския съюз и след няколко месеца ще стане председател на Съвета на ЕС. По думите й, основното, което трябва да се направи, е да се обобщят и защитят интересите на страната по време на председателството. „За 10 години работа в Европейския парламент съм се научила, че те уважават, когато имаш аргументи, когато поставяш интересите си, когато търсиш съюзници, общи допирни точки и можеш да ги защитаваш“, обясни вицепрезидентът. Илияна Йотова уточни, че е нужно обединение, както на политиците, така и на целия български народ, за да защитим каузата България.", "date": "2017.09.22", "title": "Йотова: България ще се справи с председателството на Съвета на ЕС"}
{"url": "https://www.24chasa.bg/novini/article/6460814", "text": "Кремъл няма никакво отношение към публикуването на политически реклама в мрежата Фейсбук и не знае кой стои зад подобни поръчки, заяви Дмитрий Песков, прессекретар на руския президент, цитиран от ТАСС. Ние не знаем какво е това \"Рашагейт\", а още по-малко кой и как публикува реклама във Фейсбук. Никога не сме се занимавали с това. Руската страна никога не е участвала в подобно нещо, каза пред журналисти Песков, коментирайки съобщения, че Фейсбук ще предостави на американския Конгрес данни за политическа реклама, поръчана от Русия, предава БТА. Преди две седмици Фейсбук разкри, че неколкостотин фалшиви акаунта, вероятно активирани от Русия, са били използвани за купуването на реклама за нагнетяване на политическо напрежение в САЩ преди президентските избори миналата година, припомня Франс прес. Вчера социалната мрежа се ангажира да предостави данни за тези реклами на Конгреса, който разследва евентуално влияние на Русия върху американските избори. Според Фейсбук около 50 000 долара са били похарчени за публикуването на 2200 анонса с политическа насоченост \"от акаунти с айпи адрес в САЩ, но с отметка за езика, поставена на руски\" в компютъра. Основателят и собственик на Фейсбук Марк Зукърбърг представи също серия от мерки на компанията за борба срещу опитите за машинации.", "date": "2017.09.22", "title": "Кремъл: Не сме поръчвали политическа реклама във фейсбук"}
{"url": "https://www.24chasa.bg/novini/article/6460829", "text": "Турското правителство никога няма да приеме отделна кюрдска държава в съседен Ирак и няма да се поколебае да предприеме действия, за да предотврати това, заяви днес турският премиер Бинали Йълдъръм, цитиран от Асошиейтед прес. Йълдъръм отново призова иракските кюрдски лидери да се откажат от плановете за референдум за независимост на северен Ирак, допълвайки, че все още не е прекалено късно да се откажат от \"тази авантюра\", предава БТА. \"Решението за референдум и реализирането на този референдум е въпрос на турската национална сигурност. Турция е решена и няма да се поколебае да използва правата си, произтичащи от международни и двустранни споразумения във връзка с националната й сигурност\", каза премиерът. \"Промяна на сегашния статут на Сирия или Ирак може да бъде резултат, който ние никога няма да приемем\", подчерта Йълдъръм пред журналисти преди заседанието на Съвета за национална сигурност, а след това и на правителството, посветено на мерки за оказване на натиск върху иракските кюрди да се откажат от референдума, насрочен за 25 септември. Турският парламент също ще се събере на извънредно заседание утре, за да обсъди планирания референдум и да гласува мандат, който позволява на турските въоръжени сили да се намесят в Сирия и Ирак.", "date": "2017.09.22", "title": "Йълдъръм: Турското правителство няма да приеме отделна кюрдска държава в Ирак"}
{"url": "https://www.24chasa.bg/novini/article/6460522", "text": "Казват, че “Гугъл” уби енциклопедиите. От издателство “Труд” опровергават това. Тяхната Енциклопедия на град София, издадена заедно с БАН и Столична община, доказа, че когато един труд е направен професионално и с желание, той е ценна придобивка за всеки дом. На изминалата Алея на книгата в София десетки столичани избраха да закупят двуезичната енциклопедия на столицата. Тя се превърна в най-продаваното заглавие на “Труд”. Сред останалите хитови книги са математическите читанки за III,IV и V клас, които имат нови тиражи и вече могат да се закупят в книжарниците из цялата страна. Издателство “Труд” традиционно са едни от най-добрите издатели на справочна и научна литература, а някои от речниците са единствените по рода си. “Ивритско-българският речник” е уникален. Той съдържа повече от 26 000 речникови единици от съвременния говорим иврит - думи, свободни и фразеологични словосъчетания и изрази от различни области на живота - религия, история, ежедневен бит, литература, техника, наука и др. и от различни слоеве в езика - най-употребявана лексика, архаични думи, пословици, граматически термини др. Включени са също така характерни особености на езика, специфични символи от религиозната традиция, непознати на българския читател. Автор е Мони Алмалех - редовен професор в НБУ и професор в ИБЕ (Институт за български език при БАН) “Гръцко-българският речник” от Николай и Илия Костови е предназначен за владеещи българския като роден език, които изучават или ползват гръцкия в ежедневни ситуации в работата си или като преводачи. Речникът предлага най-важната информация, необходима за правилното боравене с включената в него лексика. Словникът обхваща около 100 000 думи и изрази. Особено внимание е обърнато на нова и специална лексика, жаргонна лексика. ", "date": "2017.09.22", "title": "Енциклопедия “София”  - хит на Алеята на книгата, речници от иврит и гръцки"}
{"url": "https://www.24chasa.bg/novini/article/6460835", "text": "Британската полиция обяви днес, че е повдигнала обвинения срещу 18-годишен мъж в опит за убийство, в рамките на разследването на бомбения атентат в лондонското метро на 15 септември, съобщиха световните агенции. Ахмед Хасан беше арестуван на терминала за заминаващи за Франция пътници на пристанището в град Дувър ден след нападението, предава БТА. Той е обвинен също в причиняването на експлозия в метростанция \"Парсънс Грийн\", при която бяха ранени 30 души.", "date": "2017.09.22", "title": "18-годишният Ахмед Хасан обвинен в опит за убийство за атентата в Лондонското метро"}
{"url": "https://www.24chasa.bg/novini/article/6460833", "text": "Американски учени доказаха, че медузите - едни от най-ранните животни на земята, също спят всяка нощ, съобщи Ройтерс. Известно беше, че други безгръбначни, като червеи и дрозофили, спят. Медузите са най-древните животни от еволюционна гледна точка, за които това също беше потвърдено. Учените от Калифорнийския технологичен институт са работили с примитивен вид медуза Касиопея, която живее в плитки тропически води \"Резултатите показват, че дори животните без централна нервна система имат нужда от сън - каза биологът Рави Нат. Това означава, че сънят е едно от най-древните поведенчески състояния, дълбоко залегнал в потеклото на животните\", предава БТА. Медузите живеят в моретата от поне 600 милиона години, по-дълго от повечето други животни. Динозаврите, за сравнение, са се появили преди 230 милиона години, а хората - преди около 300 000 години. Медузите са едни от първите животни, развили неврони, макар и да нямат мозък, гръбнак и централна нервна система.", "date": "2017.09.22", "title": "Учени доказаха, че и медузите спят"}
{"url": "https://www.24chasa.bg/novini/article/6460161", "text": "Три европейски авиокомпании взеха решение да променят маршрутите си над Япония заради неотдавнашните севернокорейски ракетни изпитания, предаде ТАСС, като се позова на телевизия Ен Ейч Кей. От октомври полетите на Луфтханза, Суис интернешънъл еърлайнс и Скандинавските авиолинии-САС от европейски градове до Токио няма да се осъществяват над Японско море. Маршрутът ще преминава над северния японски остров Хокайдо и над северноизточното крайбрежие на страната. Това няма да повлияе силно на времето на пътуването, цитира БТА. Засега главните японски превозвачи Ол нипон еъруейз и Джапан еърлайнс нямат намерение на въвеждат аналогични мерки. Според експерти вероятността от сблъсък на самолет с балистична ракета е на практика равна на нула, защото те летят на различна височина.", "date": "2017.09.22", "title": "Европейски авиокомпании променят полетите до Япония заради Северна Корея"}
{"url": "https://www.24chasa.bg/novini/article/6460183", "text": "С тържествена света литургия в храма светиня \"Св. 40 мъченици\" в Търново започна отбелязването на 109-тата годишнина от обявяването Независимостта на България. От рано в историческия храм пристигнаха кметът Даниел Панов и шефът на ПГ на ГЕРБ Цветан Цветанов. Включиха се също министрите Теменужка Петкова и Николай Нанков, депутати и представители на местната власт и институции. След службата те поднесоха цветя на гроба на цар Калоян в галерията на черквата, а актьори от търновския театър пресъздадоха момента от преди 100 години, когато, Фердинанд прочита манифеста за Независимостта в двора на Иван Асеновата църква. С празничен водосвет по традиции бяха поръсени знамената на НВУ и търновски организации.", "date": "2017.09.22", "title": "Вижте как честват 109-тата годишнина от Независимостта на България в Търново (Снимки)"}
{"url": "https://www.24chasa.bg/novini/article/6460188", "text": "Мексико. Геологическата служба на САЩ съобщава, че земетресение с магнитуд 5,5 по скалата на Рихтер е регистрирано край тихоокеанското крайбрежие на Мексико, предаде ТАСС, цитирана от Фокус. Според сеизмолозите епицентърът на труса се намира на 107 км. югозападно от мексиканския град Елдорадо на дълбочина от 10 км. Няма данни за жертви и разрушения. Не е обявявано предупреждение за възникване на вълни-цунами.", "date": "2017.09.22", "title": "5,5 по Рихтер разлюля Мексико"}
{"url": "https://www.24chasa.bg/novini/article/6460194", "text": "Стотици хора бяха евакуирани от остров Гран Канария в Испания заради голям горски пожар, предаде Франс прес. Пламъците са обхванали площ от 2700 хектара. С тях се борят 300 пожарникари, цитира БТА. От началото на годината до 10 септември пожари в Испания са засегнали близо 100 000 хектара масиви.", "date": "2017.09.22", "title": "Стотици евакуирани заради горски пожар в Испания"}
{"url": "https://www.24chasa.bg/novini/article/6460195", "text": "Севернокорейският лидер Ким Чен Ун нарече американския президент Доналд Тръмп \"умопобъркан\" и го предупреди, че ще плати скъпо за заплахите, които отправи срещу Северна Корея, предадоха световните агенции, като се позоваха на севернокорейската агенция КЦТА, цитирана от БТА. Според Ким, Тръмп е негоден да изпълнява прерогативите на върховен главнокомандващ на САЩ. Той го определи още като мошеник и гангстер, който обича да си играе с огъня. Ще накарам мъжа начело на върховното командване на САЩ да си плати скъпо за речта, в която призова за пълно разрушение на Корейската народно-демократична република, се казва в изявление на Ким Чен Ун. То е направено в отговор на речта на Тръмп пред Общото събрание на ООН във вторник. В нея той нарече Ким Чен Ун \"Човек ракета, потеглил на самоубийствена мисия\" и каза, че ако САЩ бъдат принудени да защитават себе си или своите съюзници, то те няма да имат друг избор, освен да разрушат напълно Северна Корея. Ким Чен Ун определи речта на Тръмп пред Общото събрание на ООН като поведение на умопобъркан. Той каза, че изказването на Тръмп го е убедило, вместо да го уплаши или да го спре, че пътят, който той е избрал е правилен и че това е пътят, който той ще следва докрай. Той допълни, че обмисля какъв отговор да даде на речта на Тръмп и че този отговор ще бъде отвъд очакванията на американския президент.", "date": "2017.09.22", "title": "Ким Чен Ун: Тръмп ще плати скъпо за заплахите срещу Северна Корея"}
{"url": "https://www.24chasa.bg/novini/article/6460211", "text": "Нива с канабис край изоставени лозя във врачанското с. Ракево разкри полицията вчера късно следобед. Около 7 декара били ожънати часове, след като ченгетата попаднали на наркоплантацията, съобщи местният сайт konkurent.bg. На място били задържани петима, които отивали с коли да нагледат и полеят канабиса. Общинският съветник в Криводол и местен лидер на реформаторите Христо Доков бил сред задържаните и разпитани около разкритата нива с канабис край Ракево. Уведомена е и прокуратурата, а в полицията продължават разпитите на съпричастните към случая. След разпита Доков бил освободен. Името на известния в региона арендатор на земя Христо Доков нашумя миналото лято, когато лидерът на реформаторите в Криводол се замеси в скандал с кмета на общината Петър Данчев. През юли 2016 г. градоначалникът Петър Данчев уволни балдъзата на Доков като заместник-кмет, след което Доков нахлул в общината, налетял на кмета и потрошил мебели в сградата . Според адвокатката на Христо Доков, той самият бил подал сигнал за нивата с канабис. След това Доков бил викан за справка в полицията и се е сдобил със заповед за обиск.", "date": "2017.09.22", "title": "Нива с канабис разкриха във Врачанско, сред задържаните бил общински съветник"}
{"url": "https://www.24chasa.bg/novini/article/6460203", "text": "Заместник министър-председателят по правосъдната реформа и министър на външните работи Екатерина Захариева разговаря с първите дипломати на Казахстан, Либия и Тунис. Срещите бяха в Ню Йорк по време на 72-ата сесия на Общото събрание на ООН, съобщиха от Министерството на външните работи. \"Българските компании могат да използват Казахстан като отправна точка за навлизане в Централна Азия - регион, който представлява пазар от 500 млн. души\", каза министърът на външните работи на Република Казахстан Кайрат Абдрахманов пред Захариева. Той изтъкна, че първата чужда държава, която е посетил в живота си, е именно България. През 1984 година той е бил на студентски обмен в град Вълчедръм. Абдрахманов изтъкна, че България може да използва имиджа си от съветско време на износител на качествени зеленчуци и на производител на машини. \"Все още имаме добри зеленчуци, а всеки четвърти автомобилен компонент се произвежда у нас\", подкрепи думите му Захариева. Тъй като Казахстан планира да използва изградения комплекс на ЕКСПО 2017 в Астана за център за развитие на високи технологии и стимулиране на start-up компании, министър Захариева предложи България да сподели своя опит в стимулирането на ИТ сектора. \"Имаме най-много ИТ специалисти на глава от населението в Европа\", заяви българският вицепремиер. Министър Абдрахманов благодари на България за безрезервната подкрепа в ЕС за стартиране на процеса по отпадане на европейските визи за граждани на Казахстан. \"Българският премиер Бойко Борисов бе първият европейски лидер, който посети Тунис след Арабската пролет. Отношенията с непосредствените съседи на Европейския съюз продължават да са наш приоритет и по време на Българското председателство на Съвета на ЕС\", заяви Екатерина Захариева пред тунизийския си колега Кхмайес Джхинуаи. Тя изтъкна, че българските туристи харесват изключително много Тунис като ваканционна дестинация и заяви, че стабилизацията на страната ще възстанови посещенията от България. \"Европейският съюз е приоритет на Тунис и 80% от търговията ни е именно с държави от тази организация\", изтъкна министър Джхинуаи и изрази желание да посети страната ни преди началото на Председателството, за да представи напредъкът в реформите на своето правителство. \"Подкрепяме усилията на Гасан Саламе, специалния пратеник на генералния секретар на ООН за Либия, и на неговата пътна карта за политическа стабилизация и реформи\", заяви министър Захариева на срещата си с либийския първи дипломат Мохамед Таха Сиела. \"Много българи са работили във вашата страна - сподели Захариева. - Време е да подновим връзките си и икономическите контакти.\" Министър Таха Сиела се възползва да покани българския строителен бизнес да участва във възстановяването на страната след революцията и изтъкна, че българските строители са известни в неговата родина с качественото изпълнение и конкурентните цени. Захариева заяви, че Либия може да се възползва от възможностите за обучение на млади специалисти в български университети и заяви, че страната ни би искала да отвори отново посолството в Триполи. Така ще се възстанови и издаването на визи на място за либийски граждани, желаещи да посетят страната ни.", "date": "2017.09.22", "title": "Екатерина Захариева разговаря с колегите си от Казахстан, Либия и Тунис"}
{"url": "https://www.24chasa.bg/novini/article/6460238", "text": "С тържествена света литургия в храма светиня \"Св. 40 мъченици\" в Търново започна отбелязването на 109-тата годишнина от обявяването Независимостта на България. По-късно стартира и церемонията по издигане на знамето по случай деня на Независимостта. На нея присъства и вицепрезидентът Илияна Йотова. \"Огромна чест и вълнение е за всеки български държавник да говори пред българите на този празник. Независимостта е един от редките извори на самочувствие за българите. 22 септември е предизвикателство пред съвременните български политици. Днес българската държава е изправена пред важни решения, гражданите искат държавата да е силна, а институциите да работят за тях. Днес повече от всякога българските държавници трябва да сме достойни за делото на независимостта. Да не забравяме, че независимостта е дело за българския народ и дело на българския народ\". Това заяви в своята реч по случай честването на 109-тата годишнина от Независимостта на България вицепрезидентът Илияна Йотова. \"На този ден Търново усъмва с усещане за съдбовно събитие преди 109 години. Обяваването на Независимостта завършва цикъл от важни политически актове. На тази сакрална дата България скъсва с последните позорни белези на зависимостта й. Независимостта демонстрира смелостта и достойнството на българските държавници, подкрепяни от цялата българска общественост. Този акт показва колко дребни и незначителни са политическите спорове. Честит празник, българи!\". Това каза в речта си кметът на Велико Търново Даниел Панов. Малко след това празничното шествие тръгна от площада пред Царевец по главните улици на Търново. Ученици носят цветни гирлянди до паметника \"Майка България\".", "date": "2017.09.22", "title": "Йотова: Независимостта е един от редките извори на самочувствие за българите"}
{"url": "https://www.24chasa.bg/novini/article/6460178", "text": "Северна Корея може да извърши най-мощното изпитание на водородна бомба в Тихия океан като отговор на заплахите на американския президент Доналд Тръмп да разруши напълно страната, предаде Йонхап, като цитира севернокорейския външен министър И Йон-хо. Министърът направи това изказване в Ню Йорк, където е за годишната сесия на Общото събрание на ООН. Изказването му дойде малко след като севернокорейският лидер Ким Чен-ун предупреди, че Тръмп ще плати висока цена за заплахите, които отправи срещу Пхенян в речта си пред Общото събрание на ООН във вторник. Ким Чен-ун каза, че обмисля възможен отговор срещу САЩ, като предупреди, че това ще е \"най-висшата степен на твърдолинейна контрамярка срещу САЩ в историята\". В отговор на въпрос на репортери относно тази обмисляна контрамярка, дипломат номер едно на Пхенян каза: Това може да бъде най-мощната детонация на водородна бомба в Тихия океан. Ние нямаме идея какви действия биха могли да бъдат предприети, тъй като те ще бъдат наредени от лидера Ким Чен-ун. Пхенян извърши най-мощния си ядрен тест на 3 септември и каза тогава, че е изпитал водородна бомба. По повод предупреждението на Пхенян за ново ядрено изпитание, японският министър на отбраната Ицунори Онодера каза, че ако Северна Корея реши да извършва следващия си ядрен опит в Тихия океан, то бомбата може да бъде доставена в този район с помощта на балистична ракета, която би могла да прелети над Япония, предаде ТАСС.", "date": "2017.09.22", "title": "Северна Корея може да извърши най-мощния си ядрен опит в Тихия океан"}
{"url": "https://www.24chasa.bg/novini/article/6460257", "text": "Генералният секретар на японското правителство Йошихиде Суга заяви, че правителството смята за недопустима провокация заявлението на севернокорейския лидер Ким Чен-ун, в което той обеща да предприеме строги мерки в отговор на речта на САЩ Доналд Тръмп на Общото събрание на ООН, предаде РИА Новости, цитирана от Фокус. „Това е откровена провокация и за осигуряването на сигурността на региона, и за световната общност. Тя е съвършено недопустима. Нашата страна при всяка ситуация в сътрудничество със САЩ и с Южна Корея ще направи всичко, за да осигури сигурността на народа си“, заяви Суга. В петък сутринта бе обнародвано заявление на Ким Чен-ун, в което той определи речта на Тръмп „луда глупост“, а самия американски президент за „изкуфял“. Той обеща да „предприеме най-твърдите в историята контрамерки“. По-късно в Ню Йорк външният министър на Северна Корея Ли Йон-хо заяви, че възможна ответна мярка за речта на Тръмп може да стане ново изпитание на водородна бомба над Тихия океан.", "date": "2017.09.22", "title": "Япония: Изявлението на Ким Чен Ун към Тръмп е недопустимо"}
{"url": "https://www.24chasa.bg/novini/article/6460222", "text": "Двама родители се обвиняват един друг в агресия над 5-годишното им дете. Майката Делина Григорова твърди, че бащата на детето й Ивайло Минов бие сина им. Бащата от своя страна обяснява обратното, че не той, а майката е агресивна, предаде  . От няколко години двамата родители не могат да се разберат кой има право да гледа детето. Въпреки че съдът е дал родителските права на майката, в момента момчето живее при баща си. „Всичко започна на 18-и август, когато Ивайло Минов ни държа над 5 часа в една гора и където ме заплаши с убийство пред детето. Оттогава агресията започна да ескалира. Впоследствие той дори е ударил детето”, разказа Делина Григорова, майка на 5-годишното дете. Майката е извадила съдебно медицинско и е подала молба за съдебна ограничителна заповед. „Нарушавам тази съдебна заповед в името на доброто здравословно състояние на детето ми. Ще заведа дело срещу тази жена за отнемане на родителски права”, каза Ивайло Минов, баща на 5-годишното дете.", "date": "2017.09.22", "title": "Двама родители се обвиняват взаимно в насилие над 5-годишното им дете (Видео)"}
{"url": "https://www.24chasa.bg/novini/article/6460311", "text": "\"109 години от датата, която събира силата на съзидателните усилия на една горда и обединена нация. Саможертвата на бойното поле, трудът, желанието за развитие, за прогрес на българите диктуват този държавнически и дипламатически подвиг\". Това нaписа във Фейсбук лидерът на БСП Корнелия Нинова. \"Той е израз на най-висша форма на справедливост за един народ – правото му да изгради силна и суверенна държава. Честит Ден на независимостта!\", пише още тя.", "date": "2017.09.22", "title": "Нинова: 22-ри септември събира силата на съзидателните усилия на една горда нация"}
{"url": "https://www.24chasa.bg/novini/article/6460350", "text": "Синдикатът на българските учители приветства отпускането на 624 млн. лева за обновяване на образователната инфруструктура у нас. Председателят му Янка Такева коментира сутрешния блок на Телевизия Европа, че това е най-голямата сума, която до момента се дава по ОП \"Региони в растеж\" за реновиране на материалната база на училища и детски градини, за построяване на нови спортни площадки, физкултурни салони и ремонтиране на досега съществуващите. Средствата са предназначени и за ремонт на църкви. \"Най-важното е, че освен училища и детски градини се извършват ремонти и на българските църкви, което е изключително важно. Крайно време е да свържем духовността и знанието. Смятам, че това са много правилни подходи от страна на правителството и аз ги приветствам\", каза Янка Такева. Подобряването на материалната база в училищата ще допринесе и за повишаване на спортната активност на децата. Затова се полагат тези усилия да може да се направят и обзаведат физкултурни салони и плувни басейни, за да може масовият спорт, масово да влезе в училищата, защото там, където нямаме физкултурни салони, като се развали времето децата престояват в класните стаи. Иначе, когато е хубаво времето няма проблеми\", каза още тя. Въпреки недостига на учители през последните години, интерес към професията не липсва, посочи още Янка Такева. За да останат младите кадри в българските училища обаче трябва да се промени отношението към учителската професия, смята още тя. \"Ние направихме едно изследване сред студентите в тези педагогически факултети и те казват така: \"С работната заплата бихме направили компромис, но в никакъв случай няма да направим компромис със своето достайнство и със своите права и условията на труд\", допълни още Такева. Според Янка Такева увеличението на учителските заплати от 1 септември с 15% е стъпка в правилната посока за задържане на младите кадри у нас. От началото на следващата година ще се повишат и възнагражденията на непедагогическия персонал.", "date": "2017.09.22", "title": "Янка Такева: Сумата от 624 млн лева е най-голямата досега за реновиране на училища"}
{"url": "https://www.24chasa.bg/novini/article/6460354", "text": "Четирима души са загинали при потъване на лодка с мигранти в Черно море, предаде Асошиейтед прес, като се позова на Анадолската агенция. Турската брегова охрана издирва други 20 мигранти, за които се предполага, че са пътували със същата лодка, цитира БТА. Бреговата охрана е спасила 38 мигранти от морето.", "date": "2017.09.22", "title": "4-ма мигранти загинаха, издирват други 20 след потъване на лодка в Черно море"}
{"url": "https://www.24chasa.bg/novini/article/6460385", "text": "В Испания е задържан още един заподозрян за връзки с екстремистката клетка, извършила атентатите в Барселона и Камбрилс през август, при които бяха убити 16 души, съобщи министерството на вътрешните работи, цитирано от Асошиейтед прес. 24-годишният заподозрян от марокански произход, постоянно пребиваващ в Испания, е купил материали за експлозиви със собственото си име и е осигурил автомобили за транспортирането им. Според министерството мъжът, чиято самоличност не се съобщава, е имал близки отношения с Абделбаки Ес Сати - имамът, когото разследващите смятат за ключовата фигура във вербуването на останалите членове на клетката и планирането на атаките, цитира БТА. Мъжът е арестуван в крайбрежния град Винарос, на 10 км южно от Алканар, където Ес Сати загина заедно с още един член на клетката при експлодирането на работилница за бомби. Шестима други атентатори бяха застреляни от полицията, а петима са арестувани досега във връзка с атентатите.Трима, включително последният задържан, остават в ареста, а двама са освободени, но остават обект на разследването.", "date": "2017.09.22", "title": "Нов арест в рамките на разследването на атентатите в Барселона"}
{"url": "https://www.24chasa.bg/novini/article/6460417", "text": "България може да привлече много повече инвеститори от САЩ, но за да стане това е необходимо да си свършим домашното – борбата с корупцията трябва да се води наистина безкомпромисно. Това заяви президентът Румен Радев пред журналисти, след като проведе среща в Ню Йорк с президента на САЩ (1993-2001 г.) Бил Клинтън, съобщават от прессекретариата на президентството.  „Имаме подкрепата на президента Клинтън за по-голямо присъствие на темата България сред американския бизнес и общество“, посочи още Румен Радев. Държавният глава отново подчерта, че съществува разлика между изключително доброто ниво на двустранното политическо сътрудничество и недостатъчното присъствие на американския бизнес в България. Румен Радев е поканил Бил Клинтън отново да посети страната ни и да изнесе лекция пред български студенти.   ", "date": "2017.09.22", "title": "Радев: Бил Клинтън ще подкрепи България да присъства по-често в бизнеса на САЩ"}
{"url": "https://www.24chasa.bg/novini/article/6460147", "text": "Честваме 109 години от обявяването на Независимостта на България. На тази дата през 1908 г. в църквата „Св. Четиридесет мъченици“ в Търново се обявява Независимостта на България, с което страната ни отхвърля васалната си зависимост от Османската империя, наложена ѝ от Берлинския договор (1878 г.), предаде \"Фокус\". Провъзгласяването на независимостта на България е политически акт, извършен от правителството на Александър Малинов. Според договора териториите на Северна България са включени в т. нар. Княжество България - автономно (самостоятелно) трибутарно (плащащо данък) княжество, което остава под върховната власт на султана. Южна България под името Източна Румелия получава административна автономия, но остава под политическата и военната власт на султана. Княжеството трябва да участва в изплащането на държавните дългове на Турция (за него е в сила режимът на капитулациите, наложен на Османската империя от Великите сили). Компанията на Източните железници запазва своите права на територията на Княжеството. Въпреки че васалната зависимост е по-скоро формална, тя затруднява установяването на равноправни икономически и политически отношения между България и останалите държави. На 22 септември 1908 г. с акта на провъзгласяването независимостта на България, княз Фердинанд I приема титлата цар. Тъй като клаузите на Берлинския договор 1878 г. са нарушени, възниква остра Балканска криза (1908–1909 г.). Повечето от Великите сили отказват да признаят независимостта на България, влошават се и българо-турските отношения. Турция настоява България да ѝ изплати 125 млн. франка обезщетение, за да признае българската независимост. С помощта на Русия е постигнато споразумение по възникналите тежки финансови проблеми. Подписани са Руско-турски протокол (1909 г.), Българо-турски протокол (1909 г.) и Руско-български протокол (1909 г.). Според тях Русия опрощава на Турция военните й задължения, останали още от войната от 1877–1878 г., срещу което Турция се отказва от всякакви претенции към България. От своя страна България трябва да изплати на Русия в срок от 75 г. 82 млн. франка. Турция, а след нея и Великите сили признават независимостта на България. С провъзгласяването Независимостта на България се издига международният авторитет на страната и тя се превръща в равноправна на другите европейски държави. 108 години след обявяването независимостта в страната се реализират редица инициативи. Кулминацията на честванията по традиция ще се състои във Велико Търново.", "date": "2017.09.22", "title": "Честваме 109 години от обявяването на Независимостта на България"}
{"url": "https://www.24chasa.bg/novini/article/6459778", "text": "“Когато човек живее от чужди грантове или е бил секретен сътрудник на бившата Държавна сигурност, той вече е продал душата си. После, каквото и да стане - министър или посланик, си остава глашатай под наем. За такива хора националните интереси не значат нищо.”  на въпрос на “24 часа” за упреци на бившия посланик в Москва Илиян Василев по повод посещението на   В сряда “24 часа” публикува интервю с Юрий Чайка, а в разговора участва и Сотир Цацаров. Главният прокурор на България каза още: “Посещението (на Юрий Чайка - б. р.) е в резултат на споразумение за сътрудничество, подписано през 2008 г. В негово изпълнение на всеки 2 години се подписва програма, която предвижда обучителни и консултативни мероприятия в областта на международната правна помощ между двете прокуратури. На първо място, сътрудничеството е професионално. Що се отнася до публикувания и широко обсъждан доклад, в който Русия е дефинирана като една от заплахите за националната сигурност на България, ще изразя лично мнение. Нищо и по никакъв начин не може да промени това, което ние, гражданите и политиците, най-общо наричаме евро-атлантическа ориентация. България е член на ЕС и на НАТО. Това не се поставя под съмнение и не бива. Най-невярно и най-грешно е Русия да бъде определяна като заплаха за националната сигурност на България. Тя е велика сила и незаобиколим фактор в световната политика. Българският президент казва, че не бива да се говори за Русия, а с Русия, и смятам, че това е най-правилната ориентация на нашата политика. Не бива да се поставя под въпрос общата ни история, фактът, че сме братски славянски народи.” “Трябва да бъдем максимално честни. Русия не е заплаха за нашата национална сигурност. Българските интереси изискват на нея да се гледа като на приятел. Но ако нещо е заплаха за националната сигурност, не бива да мислим толкова тесногръдо, така че да се харесаме на една или друга световна сила. Заплахите пред нас и Европа са две, всъщност една. Това са имигрантската вълна, ислямският фундаментализъм и като тяхна последица - тероризмът. Това е заплахата за България, за Европа, за Русия. Така че добре е да бъдем максимално честни и да погледнем реалистично.” “Господин Цацаров, нямате изобщо понятие какво е национален интерес и какво е защита на национален интерес. Толкова сте елементарен, с повтаряне на мантрата на Пеевски медии. За ваше сведение - питайте си хората от Библиотекарския институт, които са реалния център на ДС и които са ви крепители. Това какво са си мислели, че правят от ДС с “агентурните си разработки”, си е тяхна работа - важното е какво е станало, защото нито у нас, нито където и да е по света това не е било еднопосочна улица. Питайте “библиотекарските” си босове колко от хората, които са се опитвали да вербуват или измъкнат информация, са се съгласили да им сътрудничат. А това не става от само себе си. Става с работа, която и тогава, и сега носи рискове. Хората са живи, макар и на пределна възраст, могат да свидетелстват. Господин Цацаров - каня ви по всяко време и на всяко избрано от вас място, но в присъствието на медиите, да дискутираме темата национални интереси и как вие и аз ги разбираме и защитаваме. Преди това обаче направете справка с книгите - националният интерес се отъждествява с интереса не на институциите, а на гражданите - като данъкоплатци, като потребители и носители на граждански права и свободи. Не е национален интерес да фалирате банка, не е национален интерес да обслужвате олигарси, не е национален интерес на практика да абдикирате от изпълнение на възложените ви функции, като не преследвате престъпността и корупцията - която е друга форма на нейната закрила. Ако не бях прав, нямаше обществената ви подкрепа да е под 6 процента? Не е национален интерес да защитавате интереси на чужда корпорация срещу български министър. Този списък с това къде ни се разминават вижданията за национален интерес, вярвайте, е много дълъг. За това предлагам да го обсъдим пред публика. Бъдете спокоен, аз съм и оставам дипломат. Дължите не на мен, а на обществеността отговори, защото криете съдържанието, разговорите и документа, който подписахте с главния прокурор Чайка и се налага да разбираме от руската прокуратура, че български прокурори ще бъдат обучавани в Академията на РГП в занаята на защитата на човешките права и борбата с корупцията!?! Бихте ли казали с колко главни прокурори от ЕС и НАТО сте постигнали подобна дълбочина на сътрудничество и разбирателство? Срещали ли сте се генерал Решетников например? Тъй като тотално сте преминали в състояние на безнаказаност и самовлюбеност, като лансирате и неистини по мой адрес, и тъй като изобщо не ми пука от вашата власт, защото сте “на конци”, ще обсъдя с моите адвокати дали не е време да променя тоталния си отказ от завеждането на дела при дезинформация по мой адрес. Признавам, че хипотезата този път да ви видя в съда, предизвиква спонтанен интерес. Сигурен съм, че няма да напуснете своята зона на комфорт, включително медиен. Защото ви е страх от публичен дебат. Истински страх. В руския език има една прекрасна поговорка: “Каждый понимает по мере своей испорченности.” С вас сме в различни лиги, включително по темата национален интерес и отдаденост към Отечеството. Тепърва ще го разбирате.”", "date": "2017.09.22", "title": "Да дискутираме националните интереси"}
{"url": "https://www.24chasa.bg/novini/article/6459518", "text": "През 51 онлайн канала се разпространява съдържанието от изданията на Медийна група България (МГБ) -  . Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Според данните на Gemius за юли мобилният сайт на „24 часа” –  ,  . Десктоп вариантът на „24 часа”  е в Топ 3. Още един от сайтовете на МГБ – на  , е номер 1 в своя сегмент, показват данните на Gemius. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен. 24  – десктоп сайт, близо 100 000 уникални посетители на ден  – мобилен сайт,  над 100 000 уникални на ден „24 часа” – Instant Article новини с Facebook – над 25 000 уникални на ден „24 часа” – AMP новини с Google – около 15 000 уникални на ден Facebook  профил на 24  – над 1 000 000 reach, 174 000 абонати Facebook  профил на m.24  – над 20 000 reach, 2722 абонати Tweeter профил -   – 11 100 абонати Viber профил -   - над 1400 абонати Приложение на „24 часа” за iOS Приложение на „24 часа” за Android Bgfermer.bg – над 15 000 уникални на ден  – над 5000 уникални на ден  – Instant Article новини с Facebook – над 3 000 уникални на ден Facebook  профил на Bgfermer.bg – близо 100 000 reach, 21 000 абонати В строеж:    – AMP новини с Google 168  – над  20 000 уникални на ден Facebook  профил на 168  – близо 100 000 reach, 15 000 абонати 168  – Instant Article новини с Facebook В строеж: 168  – AMP новини с Google Bgdnes.bg – над  6 000 уникални на ден  – близо 10 000 уникални на ден Facebook  профил на Bgdnes.bg – близо 5 000 reach,  3314 абонати В стоеж: Instant Article новини с Facebook В строеж: Bgdnes.bg – AMP новини с Google Mila.bg – около 10 000 уникални на ден Facebook  профил на   – близо 10 000 reach,  5428 абонати Viber профил -    - над 420 абонати В стоеж: Instant Article новини с Facebook В строеж: AMP новини с Google Mama24.bg – около 6 000 уникални на ден Facebook  профил на Mama24.bg – близо 60 000 reach,  4189 абонати В стоеж: Instant Article новини с Facebook В строеж: AMP новини с Google 24  – около 4 000 уникални на ден m.24zdrave – около 1000 на ден (съвсем нов, добра переспектива) Facebook  профил на 24  – близо 126 reach,  248 абонати В стоеж: Instant Article новини с Facebook В строеж: AMP новини с Google Dotbg.bg – около 1500 уникални на ден Facebook  профил на   – 65 reach,  314 абонати В строеж:  В стоеж: Instant Article новини с Facebook В строеж: AMP новини с Google Hiclub.bg – около 3 500 уникални на ден   Facebook  профил на   – около 2000 reach,  8 909 абонати В стоеж: Instant Article новини с Facebook В строеж: AMP новини с Google MediaMall.bg – около 1200 уникални на ден Facebook  профил на MediaMall.bg – над  300 reach,  2930 абонати", "date": "2017.09.22", "title": "10 онлайн канала със съдържание на \"24 часа\", 51 общо за Медийна група България"}
{"url": "https://www.24chasa.bg/novini/article/6459581", "text": "Учителят от гимназията в Садово, когото ученик би с дървен кол, разказа за инцидента пред  . Преподавателят по английски език Антон Велков започва с подробностите за инцидента от вторник – излязъл в коридора, защото ученици вдигали шум. Твърди че не е обиждал, нито е предизвикал 17-годишния Атанас Георгиев да го нападне. „Атанас ми каза, че на него никой не може да му каже какво да прави, дори и президентът да дойде, не може да му каже какво да прави, при което аз на по-висок тон му казах да излезе навън. Той каза „Ей сега ще видиш какво ще стане”, излезе навън, върна се с едно дърво и, преди да разбера какво се случва, ме удари по главата”, описва случилото се преподавателят. \"Какво щеше да се случи, ако аз бях направл подобно нещо с него?\", се пита Велков. От удара той получава мозъчно сътресение, това е заключението на лекарите. Велков е \"за\" професионалната охрана за рисковите училища. Споделя, че е „повече от унизен”: „Как може да ти се случи подобно нещо? Той можеше да ме убие спокойно”. \"Трудни са тези деца\", каза учтелят. \"По-трудно се работи с тях\". Той им преподава по английски език. Потърпевшият все още не е решил дали ще напусне училище. Засега е в болнични и ще мисли. Но признава, че би останал само заради децата: „Между тях също има добри деца, и то не малко, това е основното, това беше и в предишното училище. Много често ми се случва, срещам ги навсякъде, идват и ми казват: „Ние дължим много неща на Вас, може би това е най-голямата награда”. Това е нещото, заради което той продъжава да преподава. До седмица нападателят трябва да застане пред съда,за да отговаря за нанесената лека телесна повреда. Роднините на Атанас твърдят, че той е невинен.", "date": "2017.09.22", "title": "Битият учител от Садово: Повече от унизен съм (Обновена)"}
{"url": "https://www.24chasa.bg/novini/article/6460090", "text": "Първият отменен полет на \"Райънеър\", който засяга и България, е днес. Няма да бъде осъществен полетът от София до Лондон, летище \"Станстед\", както и обратният от английската столица до София, събщи  . До края на октомври са отменени над 20 полета, свързани с България, и всички те са за дестинацията до Лондон. Следващите отмненени полети са на 28 и 30 септември, както и всички през октомври, които са до английската столица. Пътниците, купили билети, могат да получат обезщетение, ако не са били предупредени за отмяната. Близо половин милион души в света са засегнати от проблемите с полетите на лоукост компанията \"Райънеър\".", "date": "2017.09.22", "title": "\"Райънеър\" отмени полета днес от София до Лондон и обратно. Спрени са още 20 до края на октомври"}
{"url": "https://www.24chasa.bg/novini/article/6460100", "text": "Днес председателят на ПГ на ГЕРБ Цветан Цветанов е в старата столица Велико Търново, кoято отново е център на националните чествания по повод едно от най-великите събития в нашата история – обявяването на Независимостта на България! Това съобщиха от пресцентъра на ПП ГЕРБ. Заедно с Цветан Цветанов е и заместник-председателят на Народното събрание Цвета Караянчева, колегите им от Парламентарната група на ГЕРБ Клавдия Ганчева и Станислава Стоянова, областният управител проф. Любомира Попова, председателят на Великотърновския общински съвет Венцислав Спирдонов и представители на местната власт. Рано сутринта, заедно с кмета на града и домакин на честванията Даниел Панов, те пристигнаха в църквата „Свети 40 мъченици“, където в 7.30 часа започна традиционната празнична Света литургия. Цветан Цветанов ще участва в тържествените прояви във Велико Търново днес и използва възможността да поздрави всички родолюбиви граждани от страната, които се стичат в старата ни столица, за да се преклонят пред паметта на радетелите на свободата, извоювали нашата Независимост. „Честит празник! Да пребъде България!“, обърна се към присъстващите Цветан Цветанов.", "date": "2017.09.22", "title": "Цветанов в Търново: Честит празник! Да пребъде България!"}
{"url": "https://www.24chasa.bg/novini/article/6460107", "text": "От понеделник, всеки, който регистрира своята кола в КАТ ще получи безплатно хендсфри. Идеята е част от инициатива за засилване вниманието на шофьорите и правилното шофиране. Това разказа евродепутатът от ГЕРБ Емил Радев в сутрешния блок на  . 25 500 души са загинали по европейските пътища през 2016 г., а 125 000 са били тежко ранени, каза още Радев. България все още остава на края на опашката с най-много жертви, загинали в следствие на катастрофи. Според статистиката на всеки 1 милион у нас загиват 99 души. Първенците с под 35 загинали на 1 милион души са Гърция, Великобритания и Холандия. \"Всичко е свързано с това колко е стар автопаркът, качеството на магистралите, както и броят им - колкото повече са те, толкова повече се намалят шансовете за катастрофи. Важен фактор е и манталитетът на шофьорите и участниците в движението\", разказа евродепутатът. Над 5000 хендсфрита са раздадени в пунктовете на КАТ и ще бъдат давани на шофьорите, които регистрират своята кола.", "date": "2017.09.22", "title": "Всеки, регистрирал своята кола в КАТ, ще получи безплатно хендсфри"}
{"url": "https://www.24chasa.bg/novini/article/6460109", "text": "Най-малко 15 души са загинали в Пуерто Рико при преминаването на урагана Мария, връхлетял острова като буря от четвърта категория, предаде Ройтерс, като се позова на пуерториканския в. \"Диа\", цитира БТА.  Двадесет души се водят за изчезнали там. Франция започна да изпраща помощ на малката страна. Там пристигнаха и около 70 френски пожарникари, предаде Франс прес. В Хаити загиналите са трима, въпреки че ураганът не мина директно през страната, предаде Франс прес. Стихията е вече от трета степен и е с ветрове с 205 километра в час. Тя е на 110 километра източно-югоизточно от остров Гран Търк от британската задморска територия Търкс и Кайкос.", "date": "2017.09.22", "title": "Над 30 жертви на урагана Мария в Карибите"}
{"url": "https://www.24chasa.bg/novini/article/6460118", "text": "Над 1 500 полицаи ще се грижат за сигурността в Берлин в неделя, когато се произвеждат парламентарните избори, но и когато се провежда годишният маратон, предаде Ройтерс, цитирана от БТА. Засега няма данни за каквато и да е заплаха срещу маратона или срещу 1779-те избирателни секции в столицата. Заради маратона обаче достъпът до 30 секции ще бъде по-труден. Около 440 000 избиратели вече са били предупредени с писмо за това. Изборите приключват в 18 ч. местно време, а маратонът се очаква да свърши в ранния следобед. Очаква се в Берлин избирателната активност да превиши 72,5-те процента отпреди четири години, като до голяма степен това ще се дължи на референдумът за съдбата на летище Тегел. Ново допитване до общественото мнение по поръчка на телевизия Цет Де Еф показва че консервативният блок Християндемократически съюз/Християнсоциален съюз на Ангела Меркел ще получи 36 процента на изборите. Германската социалдемократическа партия ще получи 21,5 процента. Алтернатива за Германия, определяна като популистка и антиимигрантска, ще получи 11 процента. Свободните демократи ще получат 10 процента, Левите - 8,5 процента, а Зелените - 8 процента. Сценариите са за управляваща коалиция между блока на Меркел и социалдемократите или за така наречената голяма коалиция или за съюз между консерваторите на Меркел, Свободните демократи и Зелените или така наречената коалиция Ямайка, защото цветовете на трите партии, съвпадат с тези на знамето на въпросната страна. Допитването показва, че 56 процента от анкетираните искат Меркел да е отново канцлер. 32 процента искат канцлер да е основният й опонент от Германската социалдемократическа партия Мартин Шулц.", "date": "2017.09.22", "title": "Над 1 500 полицаи в Берлин за изборите в неделя и ежегодния маратон"}
{"url": "https://www.24chasa.bg/novini/article/6460122", "text": "Мексиканските власти опровергаха информациите за живо момиченце под руините на училището \"Енрике Ребсамен\", срутило се от катастрофалното земетресение във вторник, предаде БТА. Сигурни сме, че всички деца от училището са или починали, или са у дома си, или са в болници, заяви по телевизията заместник-министърът на военноморския флот Анхел Енрике Сармиенто, ръководещ спасително-издирвателните операции. Той каза, че 11 деца са били спасени от рухналата сграда. Загинали са 19 деца и 6 възрастни. Под отломките на сградата обаче имало жив възрастен човек и спасителите се опитват да го извадят. Първоначално медиите съобщаваха, че спасителите са дочули гласа на живо момиче под отломките, че името му било Фрида София и че то казало, че имало още затрупани, но живи деца. Сега обаче властите потвърждават, че е известна съдбата на всички ученици, учили в рухналото училище, предаде Асошиейтед прес. Информациите за живо дете под отломките привлече вниманието на цяло Мексико и отклони вниманието от други спасителни операции, отбелязва АП. Министерството на военноморския флот се извини на хората за невярната информация, предаде Ройтерс По последни данни загиналите в земетресението в Мексико са вече 282, предадоха световните агенции. Най-много са жертвите в столицата. Сред жертвите има един тайвански гражданин, една панамка и един испанец. Най-тежко пострада в Мексико сити кварталът Рома. Там продължават спасителните операции на мястото, на което се издигаше седеметажна сграда, в която са работели 70 души. От руините бяха извадени живи 28 души, предаде Франс прес.", "date": "2017.09.22", "title": "Жертвите на труса в Мексико са вече 282"}
{"url": "https://www.24chasa.bg/novini/article/6460124", "text": "Столичната община организира тържествено честване на 109-та годишнина от обявяването на Независимостта на България от 11.00 ч. днес на площад \"Княз Александър Първи\", съобщиха от общината. В програмата пред Паметника на Независимостта ще участват Софийският духов оркестър с диригент Юли Дамянов, хорова асоциация \"Света София - България\" с художествен ръководител Валентин Бобевски, фолклорен танцов ансамбъл \"София 6\" при читалище \"Витоша\" с художествен ръководител Николай Несторов. Водещ на събитието ще бъде актрисата Силвия Лулчева. Националната гвардейска част ще изпълни военен ритуал. Слово ще произнесе доц. д-р Тодор Чобанов, заместник-кмет на Столична община.", "date": "2017.09.22", "title": "Столичната община организира честване по случай Независимостта на България"}
{"url": "https://www.24chasa.bg/novini/article/6460144", "text": "Тежка катастрофа е станала между тир и лека кола на магистрала \"Марица\" рано тази сутрин, съобщи  . Произшествието се е случило около 7 ч. Тирът се е обърнал и е запушил две от платната на магистралата. Движението по пътя е затруднено, но не е спряно. Все още не е ясно кой е предизвикал катастрофата - колата или тежкият камион.                                                                                                                                                                                                                                                                                                                       ", "date": "2017.09.22", "title": "Тежка катастрофа между тир и лека кола на магистрала \"Марица\""}
{"url": "https://www.24chasa.bg/novini/article/6460157", "text": "Насилие е избухнало в Ню Йорк след реч на турския президент Реджеп Тайип Ердоган. Полицията е трябвало за кратко време да задържи няколко протестиращи, пише The Hill, цитира \"Фокус\". Сблъсъкът между протестиращите и присъстващите е започнал в балната зала на хотел в Ню Йорк, където Ердоган е изнасял реч. Мъж се е изправил и е започнал да крещи на английски език: „Ти си терорист! Разкарай ми се от държавата“. В публикувани видеоматериали се показва това, което полицията в Ню Йорк потвърждава, че са протестиращи и контрапротестиращи, разменящи си удари из залата. Силите за сигурност насила са изгонили поне един човек, нападнал протестиращите. Полицията съобщава, че петима демонстранти са „били задържани за кратко“ по време на инцидента, макар и да не са извършвани арести. Няма ранени. Говорител на хотела съобщи, че „съвсем малко“ от близо 2000-те присъстващи са били ескортирани навън. Полицията сочи, че сбиването няма общо с личната охрана на президента, която в предишни случаи е нападала хора, протестиращи срещу Ердоган. Демонстрацията започва часове след срещата на Ердоган с неговия колега от САЩ Доналд Тръмп. По време на предишното посещение на Ердоган в САЩ, провело се през май, неговата лична охрана нападна мирни протестиращи пред резиденцията на турския посланик във Вашингтон, като девет души завършиха в болница.", "date": "2017.09.22", "title": "Сбиване по време на речта на Ердоган в Ню Йорк, мъж крещял по него \"ти си терорист\""}
{"url": "https://www.24chasa.bg/novini/article/6460426", "text": "С дълбоко уважение към българската държавност честитя на всички празника на Независимостта. Това заяви премиерът Бойко Борисов в своя интернет сайт. България е минала през много трудни моменти в историята си, но силният дух и волята на народа винаги са побеждавали неблагоприятните събития и са давали тласък за развитието ни. С тази енергия и желанието да просперираме нашите прадеди са се преборили за провъзгласяването на независимостта на България и за превръщането й в равноправна на другите държави. Благодарение на техните усилия се издига международният авторитет на страната ни. В този ден, чертаещ от 109 години развитието на страната ни, нека изразим своята почит и признателност към всички, които са отстоявали правото на българския народ и държава на самостоятелен избор и са работели за техния културен и икономически напредък, за преуспяването им. Днес ние продължаваме да градим историята като наследяваме великите дела на тези българи и именно затова трябва да бъдем още по-отговорни за съдбата на следващите поколения. Като независима държава, част от голямото европейско семейство, България е на прага да стане за първи път в нашата история председател на най-силния икономически съюз в света. Всичко това е плод на усилията и работата на много българи през годините. Нека не ги забравяме и да продължим достойно делото им. Честит ден на Независимостта!", "date": "2017.09.22", "title": "Бойко Борисов: Признателност към всички, работили за българската държавност"}
{"url": "https://www.24chasa.bg/novini/article/6460430", "text": "В Деня на българската Независимост, с военен ритуал на историческия Царевец във Велико Търново бе издигнат националният трибагреник. Отслужен бе и празничен богослов. От името на ГЕРБ председателят на ПГ на партията Цветан Цветанов поднесе венец пред Пирамидата на Независимостта. Заедно със заместник-председателя на парламента Цвета Караянчева, евродепутата Ева Майдел, министъра на регионалното развитие и благоустройство Николай Нанков, министъра на енергетиката Теменужка Петкова, социалния министър Бисер Петков, кмета на Велико Търново и стотици граждани, Цветанов сведе глава пред делото на нашите доблестни предци, посветили живота си на каузата за защита на българския интерес и осъществили националния блян за независима държава. Това съобщиха от пресцентъра на ПП ГЕРБ. „В ден като днешния трябва да си дадем сметка, че освен свобода и привилегия, Независимостта е отговорност и задължение! Преди 109 години Независимостта ни става факт, благодарение на вътрешнополитическото съгласие и обществено единение. Нека днес бъдем пример за младите българи, да ги учим на родолюбие, отговорност и национално самочувствие, защото нашата задача е, на свой ред да гарантираме, че идните поколения ще градят живота си в среда на сигурност и благоденствие“, коментира Цветан Цветанов. Малко преди това председателят на ПГ на ГЕРБ, заедно със своите колеги, почете паметта на Цар Калоян. Те се поклониха пред гроба на великия български владетел, който се намира в двора на храма „Св. 40 мъченици“. По-късно те присъстваха и на освещаването на бойното знаме на Националния военен университет „Васил Левски“ и знамената на държавни и общински институции, учебни заведения и неправителствени организации.", "date": "2017.09.22", "title": "Цветанов: Освен свобода и привилегия, независимостта е отговорност и задължение"}
{"url": "https://www.24chasa.bg/novini/article/6460439", "text": "Две ракети са попаднали близо до летище Дамаск призори днес, съобщи ливанската телевизия \"Ал Маядин\". Атаката вероятно е била предприета от израелски бойни самолети извън границите на Сирия, предаде Ройтерс, цитирана от БТА. Според сирийски опозиционни източници, цитирани от израелски медии, през изминалата нощ израелските ВВС са нанесли удар по цели на територията на международното летище на Дамаск, като при това сирийската ПВО е свалила израелски безпилотен самолет. Според сайта j24news, цитиран от NEWSru.co.il, ударът бил нанесен по район, смятан за цитадела на Хизбула. Няма информация от сирийски или израелски официални източници", "date": "2017.09.22", "title": "2 ракети са ударили района на летището в Дамаск"}
{"url": "https://www.24chasa.bg/novini/article/6460455", "text": "Иран представи нова балистична ракета, с далекобойност 2000 км и способност да носи няколко бойни глави, съобщи иранската информационна агенция Тасним, цитирана от Ройтерс и БТА. Съобщението, в което не се огласяват подробности, бе направено от командващия въздушно-космическите сили на Корпуса на гвардейците на ислямската революция Амир Али Хаджизаде на фона на военен парад в Техеран по случай годишнината от началото на войната с Ирак от 1980-1988 г.", "date": "2017.09.22", "title": "Иран представи нова балистична ракета с обсег 2 000 км"}
{"url": "https://www.24chasa.bg/novini/article/6460483", "text": "Прессекретарят на Кремъл Дмитрий Песков посочи, че не се виждат алтернативи на решението на проблемите на корейския полуостров по политически-дипломатически път. Според него в противен случай може да се достигне до катастрофа, предаде ТАСС, цитирана от Фокус. „Както и преди в Москва сме убедени в безалтернативността на политически-дипломатическото решаването на севернокорейския проблем – друго решение не може да има“, заяви Песков. „Каквото и да е друго разплитане на този възел потенциално може да има много нежелани и дори катастрофални последствия“, добави той.", "date": "2017.09.22", "title": "Песков: Решаването на кризата с КНДР чрез политика може да доведе до катастрофа"}
{"url": "https://www.24chasa.bg/novini/article/6459872", "text": "Сблизо 50% се е повишила цената на маслото у нас за една година, показа проверка на в. “24 часа”. В края на август 2016 г. цената на пакетче от 125 грама на едро е била 1,30 лв, а година по-късно вече е 1,90 лв. според даните на комисията по стокови борси. На месечна база увеличението е с 5%. Поскъпването има устойчив тренд, от април досега 35 на сто. С 55 стотинки по-скъпо се продава маслото през август 2017 г. спрямо година по-рано. През втората седмица на септември има леко поевтиняване - с 8 ст. до 1,83 на едро за пакетче масло. По магазините обаче пакет от 250 грама вече е над 5 лева. Данните на Центъра за икономически изследвания в селското стопанство показват, че само за два месеца от май до юли тази година цената на едро се е качила с близо 25%. Тръгва от 1192 лв. за 100 кг и стига до 1464 лв. Поскъпването не е само в България, а в целия ЕС. Дори там е по-драстично, отколото у нас. 100 кг масло през май средно в ЕС са стрували 948 лв., през юни - 1029 лв., и 1140 през юли. А спрямо юли 2016 г. повишението е с 88,7 на сто. Дефицитът на мляко доведе до удвояване на цената на маслото и пълзящо поскъпване на останалите млечни продукти, заяви Димитър Зоров, председател на Асоциацията на млекопреработвателите в България. По данни на асоциацията около 80% от кравето масло у насе е вносно. И двойно по-скъпо спрямо година по-рано - цената, на която идва у нас е 6 евро за килограм, спрямо 6 лв. преди около 12 месеца. На пазара се предлагат краве масло от фирми, които не се занимават с млекопрерабоване. Пакетите, купени от чужди производители, са разфасовани и опаковани тук. Практиката е разрешена в Европа, но експерти настояват да има задължение да се записва произхода на продукта, а не само къде е разфасован. “България не е производител или износител на масло. То се прави там, където има сухо мляко. Това ни прави големи консуматори на масло от Европейския съюз”, обяснява Зоров. Според него заради дефицита на мляко се увеличава използването на палмово масло за производство на млечни продукти без да се обявява, като целта е да се задържи цената. “Литър мляко е около 80 стотинки, униително е да струва по-малко от водата. Смятаме, че целият труд по процеса от производството на фуражите до крайния продукт, трябва да бъде оценен”, заяви Зоров. Това не се случвало и все по-малко хора искали да се занимават с животновъдство. България внася от ЕС около половината от млякото (сурово, сухо или млечен концентрат) за производство на млечни продукти. Затова повишаването на цената в другите държави се отразява и у нас. Още повече, че маслото е борсов продукт и няма как в България да има различна стойност. “До налагането на ембаргото Русия поемаше 14% от износа на млечни продукти на ЕС. Според данните на производители и стокови борси Млякото малко, маслото поскъпна с 50% за година 80% от консумацията у нас е от внос След това Европейската комисия предприе мерки за намаляване на производството на сурово мляко, като се даваха субсидии по 0,14 евро на литър за непроизведена суровина”, обясни Зоров. Политиката целяла да се справи със свръхпроизводството, довело да спад на изкупните цени. Те били натиснати допълнително надолу заради руското ембарго. Според Зоров обаче никой не обърнал внимание на предупрежденията, че това ще доведе до дефицит на мляко, което вече е факт. Повечето експерти сега смятат, че недостигът ще продължи поне още година, заяви Зоров. На европейските пазари влияе и фактът, че Китай започна да внася повече млечни продукти от Европа. “Увеличили са се и поръчките на Червения кръст за Африка и други бедстващи райони. Така постепенно се стигна до недостиг на суровината. Представете си какво ще стане, ако започне да се храни още един континент. Откъде ще се вземат не само млечните продукти, но и други за прехрана”, има притеснения Зоров. Според него твърденията, че има договорки между производители у нас за високи цени, са неоснователни. Средата е силно конкурентна, у нас в млечния сектор има около 244 предприятия. Въобще не може да става въпрос за някакъв сговор, категоричен е преработвателят. Според него поскъпването ще продължи, но то ще зависи и от потреблението на европейски продукти и от страни извън ЕС, най-вече от Китай. У нас вече се наблюдава покачване в цената на млечните продукти. Това се потвърждава и от данните на Държавната комисия по стоковите борси и тържищата. Ръст на месечна база е отчетен при цените на млечните произведения, който е най-силно изразен при цената на кравето масло, посочват от комисията. В края на август кашкавалът поскъпва с 9,4% на годишна база и на едро струва 10,16 лв./кг, цената на сиренето се движи нагоре с 8% до 5,52 лв. Киселото мляко от 3 и над 3%, както и прясното се повишават съответно с 2,7 и 1,9 на сто. Цените им на едро са 75 стотинки и 1,59 лв. По рафтовете в немските супермаркети маслото вече струва над 2 евро за пакетче от 250 грама. Това било най-високата цена от 15 години. Само в началото на май най-популярните супермаркети, които служат за ориентир на останалите търговци на дребно, вдигнали с 10 евроцента цената до 1,29 евро, през юни до 1,49 евро, а през юли – до 1,79 евро. Никога маслото от този клас не е струвало толкова скъпо в Германия, а основната причина за резкия скок на цените е значителното повишение на изкупните цени на млякото, твърдят фермери. В Германия инфлацията се е повишила до 1,8%. Цените на храните, особено на маслото и млечните продукти, нарастват през август. Според предварителните данни на Федералната статистическа служба хранителните продукти са средно с 3% по-скъпи от предходния месец. Редица фермери в Германия използвали по-нискокачествен фураж за кравите. Това намалявало млечните мазнини, млякото било с по-ниско качество, което се отразявало и на производството на масло. Друг фактор са неблагоприятните метрологични условия. Те се отразяват най-много на основни производители като Австралия. Слабите валежи водят до лоша реколта, което затруднява изхранването на животните. Според Педер Туборг, директор на базирания в Дания кооператив “Арла Фуудс”, за последните 12 месеца пазарът се стабилизира, но запасите от мляко са малки. “Имаше недостиг по цял свят след изключително ниските цени през миналата година. Дефицитът на продукти от сметана и масло в цяла Европа е голям. Изобщо няма да успеем да задоволим търсенето по Коледа. Това са факторите, които тласкат цените нагоре”, обясни той, цитиран от Ройтерс.  Моделът на говедовъдство, основаващ се на стопанства с 20 - 100 млечни крави, е нежизнеспособен към настоящия момент. Продуктивността на тези стопанства е значително по-ниска в сравнение с другите страни в ЕС. Произвежданото мляко е с по-лоши показатели, посочват от КАПА. България е силно чувствителна към случващото се на световните пазари. Слабостите при българския млечен отрасъл са свързани най-вече със структурната раздробеност, наличието на голям брой стопанства с животни, неотговарящи на изискванията за пазарен достъп на млякото, ниска продуктивност на животните и слаба материална обезпеченост. “За България спасението е обръщане на политиките”, твърди Димитър Зоров. Според него фермерите с по-големи възможности трябва да разширят производството си и да получат равно подпомагане, каквото се дава на сектора на пазарния принцип срещу произведена продукция. Това се опитва да наложи и земеделският министър Румен Порожанов, добави Зоров. “Все пак потребителя го интересува не колко мляко има, а колко ще му струва и какво качество консумира. Всички подпомагания идват от данъците, колкото по-ефективно са вложени, толкова потребителят ще е по-удовлетворен”, обобщи председателят на Асоциацията на млекопреработвателите в България. (24часа)", "date": "2017.09.22", "title": "Млякото малко, маслото поскъпна с 50% за година"}
{"url": "https://www.24chasa.bg/novini/article/6460520", "text": " Германският външен министър Зигмар Габриел заяви, че страната му ще убеждава САЩ да не изоставят иранското ядрено споразумение. Той посочи, че подобно решение, както и налагането на нови санкции спрямо Техеран ще намали желанието на страни като Северна Корея да преговарят за слагане на край на собствените им ядрени програми, предаде NewEurope, цитирано от Фокус. Външният министър посочи, че Германия ще работи редом с ЕС, Великобритания, Франция и възможно с Русия и Китай, за да накара Вашингтон да запази споразумението, според което Иран спря ядрената си дейност в замяна на повдигане на санкциите. Габриел заяви, че Германия ще запази позицията си по иранското споразумение, независимо от това коя партия формира новото правителство на страната след парламентарните избори на 24 септември. „Сега, в оставащите седмици, ще се опитаме да убедим американците, че поставянето на споразумението под въпрос няма да увеличи сигурността“, уверен е Габриел.", "date": "2017.09.22", "title": "Зигмар Габриел: Германия ще убеждава САЩ да не изоставят иранската ядрена програма"}
{"url": "https://www.24chasa.bg/novini/article/6460524", "text": "Вода на повърхността на Меркурий вероятно има не само в кратери, но и на много места между тях, съобщи Лайф, цитиран от БТА. Американски учени използвали данни, събрани от лазерния алтиметър на космическия апарат \"Месинджър\", за да открият натрупвания на лед на повърхността на Меркурий. Оказало се, че лед има не само в разположените край полюсите кратери, които са във вечен мрак, но и между тях, в малки неравности на ландшафта. Това може да означава, че количеството лед на Меркурий е значително по-голямо, отколкото се смяташе досега. Учените ползвали данни, събрани през периода 2011-2015 г., докато \"Месинджър\" орбитирал около първата планета в Слънчевата система. Висотомерът послужил за картографиране, но учените се поинтересувили от страничния продукт от дейността му - измененията в яркостта на отразяването на лазерните импулси от повърхността на планетата. В някои райони импулсите били поглъщани интензивно, а в други - слабо. Когато висотомерът изпращал импулс под ъгъл към повърхността в някои райони, коефициентът на отразяване често се отличавал от онзи, който имало в същите райони при вертикално падане на лазерния лъч. Учените отбелязват, че единствено наличието на воден лед може да обясни подобни промени в отражателната способност на повърхността на Меркурий. Резултатите от изследването са публикувани в Geophysical Research Letters.", "date": "2017.09.22", "title": "Меркурий крие вода на неочаквани места"}
{"url": "https://www.24chasa.bg/novini/article/6460527", "text": "Сирийска опозиционна активистка и нейната дъщеря, която е журналистка, са намерени убити в дома им в Истанбул, предаде БТА. Анадолската агенция съобщи, че 60-годишната Оруба Баракат и 22-годишната Хала Баракат са намерени късно снощи убити в дома им в квартал Юскюдар в азиатската част на града. Приятели се разтревожили за журналистката, която не се появила на работа и подали сигнал в полицията. Момичето работело за опозиционната медия \"Ориент нюз\". Турски медии съобщават, че Оруба Баракат разследвала твърдения за мъчения в затвори, управлявани от сирийското правителство. Според публикациите Оруба е живяла във Великобритания и Обединените арабски емирства преди да се установи в Истанбул. \"Ръката на тиранията и несправедливостта отне живота на моята сестра доктор Оруба и дъщеря й Хала в апартамента им в Истанбул\", е написала сестрата на Оруба - Шаза, във Фейсбук. Тя уточнява, че двете са убити с нож. След избухването на гражданската война в Сирия през 2011 г. Турция прие почти три милиона сирийски бежанци, голяма част от които противници на президента Башар Асад, посочва Ройтерс. Асошиейтед прес отбелязва, че много активисти са били обект на нападения в Турция. \"Ислямска държава\" пое отговорността за убийството на четирима сирийски журналисти в Турция, припомня агенцията.", "date": "2017.09.22", "title": "Намериха убити сирийска активистка и дъщеря й в дома им в Истанбул"}
{"url": "https://www.24chasa.bg/novini/article/6460538", "text": "Иракските правителствени сили достигнаха днес град Шаркат, в северната провинция Киркук, завзет от групировката \"Ислямска държава\", предава Франс прес, цитирана от БТА. Шаркат се намира на 30 км северозападно от главната цел на иракските сили в Северен Ирак - град Хауиджа, който се намира в ръцете на ИД от юни 2014 г. Правителствените сили свалиха знамената на джихадистите и проверяват мъжете за скрито оръжие, докато жителите на града танцуват от радост, каза кореспондентът. В града няма значителни разрушения. Силите, участващи в настъплението към Шаркат и Хауиджа, включват армията, федералната полиция, сили за бърза интервенция и коалицията от племенни милиции \"Хашд аш Шааби\" (\"Народна мобилизация\"). Командващият операциите в сектора генерал Абдел Амир Ярала вчера съобщи, че са отвоювани 20 селища близо до Шаркат. Освен Хауиджа на север джихадистите контролират още три града в западната провинция Анбар: Анна, Рауа и Каим, който е съвсем близо до границата със Сирия. Висш иракски офицер в района каза за АФП, че вчера иракските сили са завзели Анна и продължават офанзивата си.", "date": "2017.09.22", "title": "Иракските сили стигнаха град Шаркат, който е укрепление на \"Ислямска държава\""}
{"url": "https://www.24chasa.bg/novini/article/6460577", "text": "Председателят на Европейската централна банка Марио Драги заяви, че Европа трябва да се справи с младежката безработица, за да опази демокрацията, предаде Reuters. „С почти една пета от младите хора извън работната сила, възможността на Европа да бъде иновативна мое да пострада. Кохезията ѝ е поставена под риск и доверието към обществените институции може да бъде подкопана“, заяви Драги по време на лекция пред студенти в Дъблин, цитира \"Фокус\". „Ес трябва да изгради конкурентоспособност и да се фокусира върху защитата на хората, а не на работите, ако те станат излишни. Тя трябва да заеме по-голяма роля в образованието, което подготвя работниците за икономическите изменения, които могат да заличат цели индустрии“, добави той. „В момента имаме няколко държави, в които тежестта на кризата падна непропорционално върху младите хора, оставяйки наследство на провалени надежди, гняв и недоверие в ценностите на нашето общество и в идентичността на нашата демокрация“, добави Драги. „Голяма част от младите хора нямат определена роля в обществото и има риск пред социалната кохезия и доверието към институциите. Това може да доведе до вреда за средносрочния ръст“, добави той.", "date": "2017.09.22", "title": "ЕЦБ: Младежката безработица в Европа представлява риск за демокрацията"}
{"url": "https://www.24chasa.bg/novini/article/6460843", "text": "Заместник министър-председателят по правосъдната реформа и министър на външните работи Екатерина Захариева участва в среща на жените първи дипломати в Ню Йорк, съобщи пресцентърът на МВнР. В резиденцията на постоянния представител на Лихтенщайн в Организацията на Обедините нации се събраха външните министри на Андора, Австралия, Ботсвана, България, Гана, Еквадор, Индия, Индонезия, Канада, Кения, Либерия, Лихтенщайн, Намибия, Палау, Република Корея, Суринам, Хърватия, Швеция и Ямайка. Към тях се присъединиха и четири дами на ръководни постове в ООН - специалните пратеници по въпросите на международната миграция (Луис Арбур) и децата и въоръжените конфликти (Вирджиния Гамба), заместник генералният секретар по въпросите на равнопоставеността на половете Лакшми Пури и главният прокурор на Международния криминален съд г-жа Фату Бенсуда. Домакините - външната министърка на Лихтенщайн - Аурелия Фрик, и на Кралство Швеция - Марго Валстрьом, приветстваха дамите и им пожелаха да работят за все повече представители на нежния пол в дипломацията. Външната министърка на Австралия Джули Бишъп сподели притесненията си от все по-намаляващия брой дами в държавната власт на страните от Тихоокеанския басейн. За пример тя даде Папуа Нова Гвинея, където след парламентарните избори преди няколко месеца вече няма нито една дама сред 111-те депутати. Това е третата неформална среща на жените външни министри.", "date": "2017.09.22", "title": "Захариева се срещна с жените външни министри в Ню Йорк"}
{"url": "https://www.24chasa.bg/novini/article/6458547", "text": "Корнелия Нинова е мъжко момиче и понася стоически катастрофите, в които попада в пряк и в преносен смисъл – в живота, в професията си и в политиката. Легендарна е репликата й по време на парламентарен контрол към премиера Бойко Борисов в първия му мандат: \"Г-н Борисов, елате навън да се разберем като мъже!\" Както казват, бойка дама. Откакто е в полезрението на обществото, нея непрекъснато я преследват ситуации, в които трябва да оцелява не по женски. Последната нелепа катастрофа е отпреди седмица, в която лидерът на БСП получи мозъчно сътресение и счупи прешлен на врата. След като уважила ежегодната сбирка на министрите Корнелия Нинова тръгнала със служебната си кола към централата на БСП на ул. \"Позитано\" 20. И понеже уличката е малка, шофьорите не вдигат висока скорост, пък и по обяд в делничен ден е доста натоварена. Председателката не кара сама и се вози на задната седалка. Но в един момент превозното средство, пътуващо отпред, спряло внезапно по думите на червената дама и нейният шофьор набил рязко спирачки. Таксито, пътуващо зад него, се ударило в шкодата на соцпартията. Тя от своя страна бутнала предната. А бакшишът, предизвикал сътресението на Нинова, бил чукнат от мерцедес. Така се нанизали 4 автомобила. Пристигайки в централата, тя отменя предварително насроченото заседание и отива в \"Пирогов\". Лекарски екип установява счупен прешлен на врата и мозъчно сътресение и обездвижва шията на червената фурия с яка. Всички си мислят, че няма скоро да я видят. Но остават изненадани, когато два дни по-късно тя се появява в парламента, за да гласува по наложеното от президента Румен Радев вето на Закона за опазване на околната среда. Поредицата от неприятни събития за нея започна още през февруари. Тогава президентът Румен Радев трябваше да връчи последователно мандат на три парламентарни групи за съставяне на правителство, преди да назначи служебно и да насрочи предсрочни избори. Тъй като никой нямаше достатъчно мнозинство, за да сформира кабинет, процедурата беше чисто формална, но задължителна по конституция. Като лидер на БСП Корнелия Нинова отива в президентството да получи мандат, който връща на момента. Но малката подробност е, че в онзи момент тя е със счупен пръст на левия си крак. – трябва да е елегантна за официалното събитие. Просто никога не ходи с маратонки и не внимава. Ден преди срещата с генерала тя стъпва, без да погледне, в шахта. Кракът й хлътва, а пръстът й е счупен от стърчащо желязо. Тогава Нинова се пошегувала пред колегите си, че добрата новина е, че няма да куца надясно. По-лошо щяло да бъде, ако е пострадала с десния си крак преди предсрочните избори. Щяло да даде повод на вътрешнопартийните й противници да я кодошат, че пуска сигнал за десен завой. Травмите на червената фурия невинаги са свързани с лявата половина на тялото й. Понякога контузва и дясната. Като например през 2012 г., когато Нинова е само член на Изпълнителното бюро на БСП, тя се потрошава цялата в НДК, докато тече 48-ият конгрес на столетницата. В един момент, опитвайки се да премести стола си на трибуната, без да се обърне да погледне, тя на укрепващите съоръжения. Вследствие на този инцидент получава сериозни поражения върху тялото си - счупена на три места дясна ръка, спукан глезен на левия крак и извадено ляво рамо. Но политическите амбиции надделяват над физическата болка. Въпреки нея Корнелия Нинова стиска зъби и остава на червения форум до края, изчаква да мине продължителното гласуване за лидер, което приключва в 2 часа посред нощ. Чак тогава отива в \"Пирогов\", за да разбере, че ще се наложи да я гипсират и ще трябва да се възстановява дълго време. Неслучайно вотът се точи до малките часове – класическа тактика на БСП, за да се изморят делегатите и да останат само тези, които ще пуснат правилната бюлетина. Много важни за столетницата фигури, между които и Нинова, в онзи момент са минали в лагера на вътрешнопартийната опозиция на страната на Георги Първанов срещу Сергей Станишев. Контузената дама също е номинирана за председател, но оттегля кандидатурата си заедно с още 27 души. Накрая в надпреварата остават само Георги Кадиев и Сергей Станишев, който печели с огромно мнозинство. Но Нинова трябва да изчака гласуването докрай. Тогава катастрофа претърпява и мечтата й да оглави БСП. Което обаче й се случва няколко години по-късно. След този инцидент и нанесените й сериозни травми на трибуната на зала 1 настоящият лидер на БСП дълго ходи с бинтовани ръка и глезен. Което не й пречеше да носи токчета, макар и не с височината, на която дефилират манекенките. И дори не си позволяваше да куца в кулоарите на парламента и из коридорите на “Позитано” 20. През април 2011 г. немска овчарка се нахвърля срещу нея, както се разхожда в съботен ден из София. След като се разминава със стопанина му, песът внезапно скача срещу тогавашната депутатка със страшна сила и успява да я повали на земята. Гърбът й е нашарен от острите зъби на домашния любимец. Собственикът дръпнал кучето и избягал, без да помогне на пострадалата жена. Заради шока тя не успяла да види и да запомни лицето му, така че не може да го открие и да го съди. Столичната община също няма отношение по въпроса, защото кучето е било домашно. Нинова веднага потърсила медицинска помощ, раните й били обработени и са й били инжекции срещу тетанус и срещу бяс, тъй като не е ясно какво е било състоянието на животното. За разлика от ухапването, счупванията, катастрофата и навяхванията, за които разказа на всички без притеснение, Корнелия Нинова държа в пълна мъгла причината, поради която в края на юли 2015 г. се появи с превръзка на дясното око. Първоначално тя беше бяла, сякаш сложена от медицински екип, но впоследствие червената фурия е замени с черна. Вероятно за да не бие толкова на очи. \"Ще снимат ли нови епизоди на \"Карибски пирати\"?\", написа тя в профила си във фейсбук по повод поредната си травма. Но не разкри какво се е случило с окото й и каква е причината за пиратската й \"униформа\". Преди години бяха откраднали личната кола на Корнелия Нинова и полицията не успя да я върне. За разлика от физическите травми в политически план Корнелия Нинова по-рядко се сгромолясва.", "date": "2017.09.22", "title": "\"168 часа\": Катастрофите на Корнелия Нинова - фрактурите, нападение от куче и ударите под кръста в партията"}
{"url": "https://www.24chasa.bg/novini/article/6460896", "text": "Горски пожар избухна близо до гръцкото крайбрежно селище Молес Каливес в община Касандра, която се намира на Халкидики, предава \"Екатимерини\". От противопожарната служба на Гърция заявиха, че пожарът заплашва домовете в община Касандра, предава Фокус. Пожарът е започнал към 14:30, и се е разпалил от силните ветрове, достигайки дворовете на някои от местните домове. Десетки доброволци се стекоха да помагат на пожарникарите. Голям пожар гори край пътя за Паралия Офринио, съобщават за \"Фокус\" пътуващи за празниците българи. Огънят гори на 18 км източно от Аспровалта. Силният вятър помага за нарастване на огъня. На фронт от повече от 500 м. горят кипариси", "date": "2017.09.22", "title": "Горски пожари на Халкидики, заплашват домове в Касандра"}
{"url": "https://www.24chasa.bg/novini/article/6460917", "text": "Британският премиер Тереза Мей заяви днес, че е постигнат напредък в \"тежките\" преговори за Брекзит и че правата на гражданите на Европейския съюз ще бъдат гарантирани от британските закони след излизането на страната от съюза, предаде Асошиейтед прес. \"Проведохме три кръга преговори и макар на моменти те да бяха тежки, е ясно, че благодарение на професионализма и усърдието на (преговарящите) Дейвид Дейвис и Мишел Барние, постигнахме конкретен напредък по много важни въпроси\", заяви тя, цитирана от Ройтерс. В днешната си реч в италианския град Флоренция, Мей изрази амбицията си да намери изход от задънената улица в преговорите за Брекзит, като подчерта, че и двете страни имат \"дълбоко чувство за отговорност\" да гарантират, че раздялата им ще премине \"гладко и разумно\", предава БТА. За да се осъществи излизането на Обединеното кралство по този начин и за да може бизнесът и хората да се нагодят към новите условия, тя предложи двугодишен преходен период, през който \"хората ще могат да идват, да живеят и да работят в Обединеното кралство, но ще има регистрационна система, важна подготовка за новия режим\". Тя заяви, че Великобритания ще си изпълни ангажиментите към бюджета на ЕС. \"Не искам партньорите ни да се страхуват, че ще платят повече или ще получат по-малко през останалата част от настоящия бюджетен план, в резултат от решението ни да напуснем\", каза Мей. Тя опита да обясни защо избирателите в Обединеното кралство не чувстват ЕС като неразделна част от своята същност, но увери, че Великобритания няма да изостави европейските си съседи. \"През цялото си членство Обединеното кралство никога не се е чувствало у дома си в Европейския съюз\", каза Мей. По думите й британците никога не са възприемали ЕС като неразделна част от историята си, каквато е той за други народи в Европа. Успехът в преговорите за Брекзит е \"в интерес на всички\", каза тя. \"Преминаваме през критичен период\", но \"когато сме заедно, можем да постигнем добри резултати\", каза Мей и допълни, че целта е по-добро бъдеще за всички европейски граждани, предаде Франс прес. Тя смята, че ако двете страни не успеят да постигнат сделка, това ще нанесе \"тежък удар\" върху бъдещето на Европа и по тази причина призова лидерите на ЕС да подходят с повече креативност и амбиция в преговорите.", "date": "2017.09.22", "title": "Тереза Мей: Правата на гражданите на ЕС във Великобритания ще бъдат гарантирани"}
{"url": "https://www.24chasa.bg/novini/article/6460942", "text": "Близо 10 000 селяни напуснаха домовете си в района на вулкана на връх Агунг на индонезийския туристически остров Бали заради възможно изригване на вулкан, предаде Асошиейтед прес. Степента на тревога за вулкана в понеделник бе повишена на втората най-висока след усилване на сеизмичната активност. Властите препоръчват хората да не се доближават на по-малко от 6 км от кратера и на по-малко от 7,5 км в северна, югоизточна и южно-югозападна посока, предава БТА. Около 9400 селяни са се евакуирали от домовете си и са разпределени в три окръга във временни подслони, спортни центрове, кметства и у роднини. Високият 3031 м вулкан Агунг за последен път е изригвал през 1963 г. Тогава загинаха 1100 души. Той е сред 120-те най-активни вулкани в Индонезия.", "date": "2017.09.22", "title": "Близо 10 000 души напуснаха домовете си\nна Бали заради активен вулкан (Снимки)"}
{"url": "https://www.24chasa.bg/novini/article/6460969", "text": "Столичната община осигурява шест уреда за КАТ, които измерват замърсяването, отделяно от автомобилите и ако превишават допустимите норми ги спират от движение. Това съобщи началникът на столичната пътна полиция Тенчо Тенев пред  . \"Няколко димомери и газомери, които ще ги слагаме в техническия пункт на КАТ и при първоначална регистрация на автомобилите тези, които са с наднормени газове ще бъдат спирани от движения и няма да бъдат допускани изобщо до регистрация самите автомобили. За тези, които са регистрирани, ще имаме и мобилни апарати, които ще са на пътя и ще бъдат използвани от нашите автомобили. Спиране на такъв автомобил при проверка, ако бъде засечен, че има превишена норма на изгорели газове, автомобилът ще бъде спиран от движение\", допълва Тенев. \"Наблюденията ни са, че през дните, в които има натоварен автомобилен поток, замърсяването е в нормите - малко повече е от самия ден без автомобили като днешния\", коментира експертът Светлин Петров.", "date": "2017.09.22", "title": "КАТ спира от движение коли с вредни газове над нормите"}
{"url": "https://www.24chasa.bg/novini/article/6460975", "text": "Окръжният съд в Сливен остави в ареста 30-годишната Диана Куртева и Станимир Стоянов на 32 г., които държали в плен тираджия от Бургас над две денонощия. Магистрати са потвърдили постоянния арест за Куртева и Стоянов на 21 септември, казаха от Апелативната прокуратура в Бургас. На 4 септември пострадалият бургазлия е бил подмамен от   и сам отишъл с автомобила си в Сливен, за да я види. Коварната жена обаче дала не собствения си адрес, а този на Станимир с когото била в интимни отношения. Малко след като тираджията и изгората му се видели, в къщата нахлули двама маскирани. Те пребили тираджията и му взели две дебитни карти. Принудили го да им каже пин кодовете и опитали да изтеглят пари онлайн, но безуспешно. В продължение на 32 часа тираджията е бит и сексуално насилван, плашен с набиване на кол и рязане на пръсти с лозарска ножица, разкри Апелативнитя прокурор на Бургас Любомир Петров. Разаследващи споделиха, че в продължение на 8 месеца тираджията и Диана са общували само във фейсбук, а през август се видели за първи път в Бургас. Тогава международният шофьор пръснал 2000 лв по ресторанти и молове, за да впечатли любимата си.", "date": "2017.09.22", "title": "Оставиха в ареста Диана и Станимир, похитили тираджия в Сливен"}
{"url": "https://www.24chasa.bg/novini/article/6461002", "text": "Движението в тунела \"Витиня\" на АМ \"Хемус\" в посока София ще се извършва в две ленти на 24 септември, съобщиха от Агенцията \"Пътна инфраструктура\". При необходимост, за да се избегне задръстване, от км 35-ти част от трафика ще се пренасочва по пътя Ботевград-София до пътния възел \"Витинска река\". От АПИ препоръчват на водачите, пътуващи от Северозападна България от Видин, Монтана и Враца, да използват прохода \"Петрохан\" и пътя през Искърското дефиле, за да избегнат натоварения трафик по АМ \"Хемус\". Движението по АМ \"Тракия\" е без ограничения, няма ремонти. На водачите се препоръчва да използват и подбалканския път в посока София.", "date": "2017.09.22", "title": "Движението в тунел \"Витиня\" към София ще е в две ленти на 24 септември"}
