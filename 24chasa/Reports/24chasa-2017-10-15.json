{"url": "https://www.24chasa.bg/novini/article/6498001", "text": "Вицепремиерът и министър на външните работи Екатерина Захариева участва в среща в Обединеното кралство с осем свои колеги, които обсъдиха отношенията между Европейския съюз и Лондон след Брекзит, включително участието на кралството в европейската политика за сигурност и отбрана. Това съобщи пресцентърът на МВнР, цитиран от БТА. Домакинът Борис Джонсън изтъкна, че напускането на страната му няма да се отрази на приноса й към общата отбранителна политика и че Великобритания ще продължи да бъде важен партньор на ЕС в името на сигурността на континента. На срещата в резиденцията \"Чивнинг\" в графство Кент присъстваха вицепремиерът и министър на външните работи на България Екатерина Захариева, вицепремиерът и министър на външните работи на Хърватия Мария Пейчинович Бурич, министърът на външните работи на Обединеното кралство Борис Джонсън, министърът на външните работи на Румъния Теодор Мелешкану, министърът на външните работи на Полша Витолд Вашчиковски, министърът на външните работи и търговията на Унгария Петер Сиярто, заместник-министърът на външните работи на Словения Андрей Логар, заместник-министърът по сигурността и многостранните въпроси на Чешката република Иво Срамек, заместник-министърът на външните работи на Словакия Иван Корчок. В неформална обстановка дипломатите обмениха мнения по кризата в Иран, Северна Корея и Сирия, както и по редица други въпроси от международния дневен ред, се казва в съобщението на пресцентъра на МВнР.", "date": "2017.10.15", "title": "Захариева обсъди с 8 свои колеги евросигурността след Брекзит"}
{"url": "https://www.24chasa.bg/novini/article/6497810", "text": "Великата Стоянка Мутафова бе сред гостите на 72-годишния рожден ден на патриарх Неофит в хотел “Маринела”. Актрисата отиде лично, за да целуне ръка на Негово Светейшество, двамата си поговориха на четири очи и после тя взе микрофона. “Патриархът ме благослови за дълъг живот, макар и този, който живях дотук, да ми е достатъчен”, пошегува се в характерния си стил голямата актриса. В зала “София” на хотел “Маринела”, където вероятно за първи път влизат толкова много представители на висшия клир, почти всички искаха да се снимат със Стоянка Мутафова. Достолепната дама целуваше ръка на всеки от църковните служители. Актрисата разказваше, че дъщеря ѝ Мария Грубешлиева е силно набожна и често влиза в столичните храмове. “Моята баба е била много религиозна”, обясни Муки. “Вие ненапразно спряхте при нас - ние сме от сатирично-драматичния отдел на църквата”, пошегува се дядо Сионий. Игуменът на Троянския манастир дълго разговаря със Стоянка и нейната дъщеря. “Ние с вас се познаваме, но беше в много комична ситуация - в “Пирогов”, обясни дядо Сионий на Стоянка Мутафова. Преди 20-ина години двамата се озовали в “Пирогов” - той със счупен крак, актрисата със счупена ръка. Стояли двамата пред лекарския кабинет в очакване на шините, когато Муки, дъщерята на актрисата, се скарала на двамата. “Вижте се - вие свещеник, тя стара жена, къде сте тръгнали да падате по улиците?”, възмущавала се Мария Грубешлиева. “Боже, колко падания имам”, клатеше през това време глава Стоянка Мутафова.", "date": "2017.10.15", "title": "Стоянка Мутафова: Дядо Неофит ме благослови за дълъг живот, макар и дотук да ми е достатъчно"}
{"url": "https://www.24chasa.bg/novini/article/6497813", "text": "Десетгодишен труд на доц. д-р Веселка Тончева от Института за етнология и фолклористика с музей към БАН стои зад признаването на българското малцинство в Албания. То стана факт в края на миналата седмица с приет от парламента в Тирана закон, като преди това темата бе повдигната от външния министър Екатерина Захариева и президента Румен Радев. Принос за пробива обаче имат не само политиците. От 2007 г. д-р Тончева изследва българските общности в Голо Бърдо, Гора, Мала Преспа и Корчанско. Още с началото на своите теренни проучвания тя и политици за нуждата от признаването на българското малцинство. “Първото ми посещение в областта Голо бърдо беше през 2007 г. благодарение на спалеолога Алексей Жалов и асоциация за антропология, етнология и фолклористика “Онгъл”. Докато те правеха своите проучвания, аз издирвах хора, които имаха българско самосъзнание”, обясни доц. Тончева. Българските пещерняци ѝ донесли песни от района, които имали чисто българско звучене, това запалило интереся ѝ. “Аз самата не знаех, че в Албания има българи, и това ме провокира да разкажа за тях”, обясни доц. Тончева. “За 10 г. съм обиколила всички села в областта Голо бърдо и след това разширих територията на изследването с областите Гора и Мала Преспа. Основната ми цел беше в България повече хора да научат за тях и да се поинтересуват”, разказа още пред “24 часа” д-р Тончева. През цялото това време тя е една от малкото българи, които се интересуват от съдбата на местните. Те я познават и в нейно лице виждат връзка с България. Резултат от осъществените експедиции са за празниците на тези хора и най-вече публикуваните 3 части от поредицата “Българите от Голо бърдо, Албания”. В тях тя представя историята, религията, обредността, музиката и идентичността на българите в Албания. За първата и втората част на книгата доц. Тончева работи с генцията за българите в чужбина. “Те откликнаха на моето алармиране, че там има хора, които имат нужда от връзка с България”, спомня си тя. През годините с нея се свързва и проф. Божидар Димитров, който тогава е министър без портфейл, за да се консултира за проблемите на това наше задгранично обществото. Задвижването на българската дипломация става след личните срещи на доц. Тончева и Таня Мангалакова с евродепутата Андрей Ковачев от ГЕРБ. Събраните от нея данни служат като опора на българските представители в Европейския парламент, за да аргументират предложението за признаването на българско малцинство в Албания. Това е едно добро начало, защото нашите сънародници живеят като 104 г. не по своя воля, каза още доц. Тончева. До 6-годишна възраст децата там дори не знаят албански, вкъщи говорят само български. Доцентката се надява след признаването на малцинството повече хора да им обърнат внимание. “Много е тежко човек да чуе от възрастните хора - България нас ни забрави”, каза доц. Тончева.", "date": "2017.10.15", "title": "Признание! Доцентка от БАН с  основен принос Тирана да впише наше малцинство (Обновена)"}
{"url": "https://www.24chasa.bg/novini/article/6497749", "text": "Мануел Манов - син на шефа на русенския КАТ Михаил Манов, е сред задържаните при спецакцията на ГДБОП и спецпрокуратурата в събота. Тогава бе разбита банда за рекет и търговия с дрога. С Манов-младши зад решетките за 24 ч бяха прибрани още 9 души, сред тях и братът на депутата от БСП Георги Стоилов - Илия. Той е уличен като организатор на групата. След разпити двама от задържаните са освободени, а на останалите 8 - 7 мъже и жена, са повдигнати обвинения. Мануел Манов е подведен под отговорност за участие в организирана престъпна група, потвърди пред русенски журналисти Румяна Арнаудова, говорител на главния прокурор. Според наш източник Мануел е бивш професионален състезател по бокс Младежът се състезавал в крайдунавския град и е бил национал. Представял е България дори на световни и европейски първенства при младежите. Осмината обвинени по делото за рекет бяха отведени с конвой в спецсъда, тъй като прокуратурата поиска да бъдат задържани за постоянно под стража. Очакваше се папките с доказателства да бъдат внесени към 13 ч, но заради разпити и други следствени действия заседанието започна след 17 ч. Според обвинението групата е действала от началото на 2015 г. до задържането ѝ този уикенд в Русе. Уличена е основно в рекет. Четирима от групата, сред тях и жената, са обвинени за отвличане, извършено на 30 март 2015 г. Според обвинението Манов-младши също бил замесен в отвличането, но как точно, до редакционното приключване на броя още не бе ясно. Жертвата е служител на фирмата на организатора на групата. Той работел в една от заложните къщи на Илия Стоилов. Служителят бил заподозрян в извършване на кражба и затова бил отвлечен. После с бой и заплахи го принудили да подпише запис на заповед Според една от версиите тя е за 100 000 лв. Според друга отвлеченият подписал, че дължи 20 хил. лв. На един от участниците в групата е повдигнато обвинение и за държане на огнестрелни оръжия и боеприпаси. При акцията в Русе са разпитани 15 души. Двама от свидетелите са с тайна самоличност. Претърсени са 15 жилища, офиси, коли, заложна къща и нощен клуб. Открити са четири метални палки, три пистолета - боен, газов и един преработен от газов в боен. Иззети са още електрошокова палка, 107 патрона, два ножа и 400 грама тротил. Засега са намерени само 2000 евро - средства, за които ще се проверява дали са придобити от престъпната група. Според прокуратурата бандата в Русе е налагала монопол в наркоразпространението чрез силови методи. Има подозрения и че се е занимавала с лихварска дейност. ", "date": "2017.10.15", "title": "И синът на шефа на  русенския КАТ задържан за участие в банда за рекет (Обзор, видео, снимки)"}
{"url": "https://www.24chasa.bg/novini/article/6497976", "text": "Трийсет и една годишният лидер на консервативната Австрийска народна партия /АНП/ и външен министър Себастиан Курц обеща да поведе нова политика, след като прогнозните резултати от парламентарните избори показаха, че той е ясен победител, предаде ДПА, цитирана от БТА. \"Мога да ви обещая днес, че ще се боря с всички сили за промяна в нашата страна\", каза той пред ликуващо множество от поддръжници. \"Приемам тази отговорност с голяма смиреност\", добави Курц, който вероятно ще е новият канцлер на Австрия и най-младият ръководител на европейска държава. Той е министър от шест години и успя да се наложи като лидер на обновлението, посочва Франс прес. Курц придаде модерен облик на процъфтяващата, но разтърсена от мигрантската криза Австрия. През есента на 2015 г. той бе сред първите европейски лидери, изразили критики към политиката на германската канцлерка Ангела Меркел за приемане на бежанци. Налагайки твърд тон към миграцията, той поиска и успя да издейства затваряне на т. нар. Балкански маршрут. \"Прави бяхме да затворим Балканския път и аз ще се боря за това да бъде затворен и средиземноморският\", повтаряше Курц през цялата предизборна кампания. Той ще стане най-младият лидер в Европа - по-млад от 38-годишния ирландския премиер Лио Варадкар и от 39-годишния френски президент Еманюел Макрон, отбелязва АФП. Някой може да го сбърка с новак в политиката, но зад младежкия вид и изисканите му маниери стои впечатляваща кариера, извела го до върха на австрийската политика, посочва ДПА. Бивш лидер на младежката организация на Народната партия, на 24 години е назначен за държавен секретар, още преди да завърши право. От 2013 г. е най-младият външен министър в Европа. Успява да си изгради престиж на държавник в контактите с международните си партньори, включително в преговорите във Виена за иранската ядрена програма през 2015 г., добавя АФП.", "date": "2017.10.15", "title": "Себастиан Курц ще стане най-младият държавен лидер в Европа"}
{"url": "https://www.24chasa.bg/novini/article/6497964", "text": "Бизнесменът от В. Търново Иво Табаков си купи бомбардировач, съобщи “ . “Да, вярно е. Открих го в насипно състояние и започнах да го възстановявам. Успях да намеря, макар и трудно,резервни части и сглобихме самолета. Липсваха и много елементи от конструкцията, но намерихме и тях и той вече е в автентичния си вид”, потвърди Табаков. Съветският бомбардировач, който купил Табаков, е регистриран във въздухоплавателната администрация на България под борден борден №410. Машината се е намирала в базата на ВВС в Балчик. Била е разглобена и транспортирана на части в Граф Игнатиево. После е продадена на търг и Табаков успял да я купи от последния й собственик. Близо половин година е сглобявал самолета до автентичния му вид, като е ползвал съветите на военни експерти. Купил го е в насипно състояние за 50 000 лв., като спуснали самолета с кран в комплекса му. СУ-22М4 е изтребител-бомбардировач за далечно действие и служи за нанасяне на удари от въздуха в тила на противника. Може да изпълнява и разузнавателни задачи.", "date": "2017.10.15", "title": "Бизнесмен от Велико Търново си купи бомбардировач"}
{"url": "https://www.24chasa.bg/novini/article/6497951", "text": "Проф. д-р Красимир Иванов, ректор на Медицинския университет във Варна, бе удостоен със званието “Почетен гражданин” на Сливен от кмета на града Стефан Радев. Високото отличие бе връчено на проф. Иванов заради изключителния му принос за развитието на Сливенска община. Награждаването стана по време на тържествената церемония по дипломиране на първите 37 абсолвенти от специалностите “медицинска сестра” и “акушерка”, които завършиха висшето си образование във филиала на варненския Медицински университет в Сливен. “Вярвам, че обучението, което получихте при нас, ще ви осигури добра работа и достойно възнаграждение за високоспециализирания ви труд в хуманните ви професии”, заяви в академичното си слово към завършващите проф. Иванов. “Чувствам се задължен от името на общината да подчертая безспорната заслуга на проф. Красимир Иванов за увеличаване на академичните структури в Сливен, за осигуряването на международно признат университет. Разкриването на негов филиал доведе до обогатяване на възможностите за придобиване на висше образование”, подчерта в обръщението си при връчване на отличието кметът Стефан Радев. По-късно ректорът и кметът откриха нова спортна площадка в сградата на филиал и посадиха символично малък бряст, който е част от големия стар бряст - символ на Сливен. На тържеството присъстваха народният представител Десислава Танева, председателят на Общинския съвет Димитър Митев, заместник-кметовете по хуманитарните дейности и икономическо развитие Пепа Чиликова и Стоян Марков, заместник областният управител Камен Костов, членове на академичното ръководство, студенти, родители и приятели.", "date": "2017.10.15", "title": "Проф. д-р Красимир Иванов стана почетен гражданин на Сливен"}
{"url": "https://www.24chasa.bg/novini/article/6497837", "text": "Средно с около 5% ще поскъпнат от догодина винетките за камионите, ако парламентът приеме предложението на група депутати от ГЕРБ за промени в Закона за пътищата. С измененията се транспорнира европейска директива, която гласи, че държави, в които няма толтакса, трябва да въведат дневна в еднакъв размер за всички категории. Депутатите искат да се увеличат и максималните размери на годишните винетки спрямо различните екологични категории на камионите. Тези, които замърсяват най-много, ще плащат с 45 евро повече - от досегашните 1332 евро при максимум три оси. При минимум четири оси цената се вдига със 126 евро от 2233 на 2359.От 11 на 12 евро се вдига цената за за еднодневна винетка за камиони. Така приходите в бюджета ще достигнат 2,8 млн. лв., мотивират се депутатите, начело с Александър Ненков от ГЕРБ. За следващата категория увеличението е със съответно 65 и 109 евро до 1223 и 2042 за максимум три и минимум четири оси. Категория ЕВРО II ще бъдат таксувани с 1065 и 1776 евро. Измененията са съответно 57 и 95 евро. За да се движат по пътищата тировете от следващата група ще трябва да плащат 926 и 1543 евро, като увеличението е с 50 и 82 евро. Камионите с най-висока степен на екологичност от ЕВРО IV и по-малко замърсяващите ще плащат с 45 и 75 евро повече - съответно по 842 и 1404, гласят още промените. Не е ясно от кога ще влязат в сила промените, тъй катокабинетът трябва да определи точните тарифи. Вносителите посочват, че е важно да се постигне единен стандарт за събирането на приходи, финансиране на дейностите по поддръжка на пътищата и безопасна мобилност на хората.", "date": "2017.10.15", "title": "Преди толсистемата винетките за тирове поскъпват"}
{"url": "https://www.24chasa.bg/novini/article/6497923", "text": "Германската социалдемократическа партия (ГСДП) е начело с 37,5 на сто от гласовете на регионалните избори в провинция Долна Саксония, съобщи БТА. Християндемократическият съюз (ХДС) на канцлерката Ангела Меркел остава на второ място с 35 на сто, предадоха световните агенции, цитирайки екзитпол на телевизия А Ер Де. През последните 4 години регионалното правителство на провинцията беше коалиция на ГСДП и Зелените. На последните избори ГСДП получи 32,6 на сто от гласовете, а ХДС - 36 на сто, припомня Ройтерс. По данни на екзитпола Зелените получават 8,5 на сто от гласовете. Либералната партия Свободни демократи получи 7 на сто, съобщава ТАСС. Крайнодясната Алтернатива за Германия премина на косъм 5-процентовата бариера и ще влезе в местния парламент с 5,5 на сто, посочва Франс прес. Консерваторите на канцлерката Меркел отбелязаха на 24 септември най-слабите си резултати на национални избори от 1949 г. и тази седмица ще започнат предварителни дискусии със свободните демократи и Зелените в опит за съставяне на федерално правителство, припомня Ройтерс.", "date": "2017.10.15", "title": "Германските социалдемократи побеждават партията на Меркел в Долна Саксония"}
{"url": "https://www.24chasa.bg/novini/article/6497855", "text": "Китайски гигант е изявил намерение да строи завод за джанти и проучва Русе, Плевен и Пловдив. Това каза за вестник “24 часа” директорът на Българската агенция за инвестиции Стамен Янев. Първоначалната инвестиция е 30 млн. евро. Справка в сайта на корпорацията показва, че дъщерната ѝ компания, която гледа към нас, е най-големият производител и износител на автомобилни алуминиеви джанти. През 2011 г. придобива немски производител, който е един от най-големите доставчици в сегмента за алуминиеви шасита в света и водещ доставчик в сегмента на задвижвания в Европа. Янев заяви по повод привличането на китайците, че все още сме в конкуренция с други държави. Турци пък оглеждат Пловдив за завод за осветителни тела за автомобили с намерение да вложат 50-60 млн. евро. Те са казали на Янев, че там, където се установят, след тях идва “Тойота”. Миналата седмица зам.-министърът на икономиката Лъчезар Борисов каза, че очаква 350 млн. лв. нови инвестиции в автомобилната индустрия. Предстои издаването на три сертификата за клас инвеститор на компании, които вече са в България, а сега ще разширяват производството. “Витте аутомотив България”, дъщерна компания на немската “Витте аутомотив”, която има завод за заключващи устройства за коли в Русе, влага допълнително 12 млн. лв. Френската “Монтюпе”, която също има завод в Русе, в който произвежда цилиндрови глави за “Волво”, “Рено”, “Форд”, “Ауди”, БМВ и др., разширява производството си с 28 млн. лв. Немската “Фесто” влага в завода си в София 10 млн. евро. Германската компания “Бер-Хелла Термоконтрол”, която вложи над 40 млн. лв. в завод за климатици за автомобили в Божурище, ще инвестира още 80 млн. лв. Друга немска компания гледа към Божурище за завод за производство на зъбни колела за 70 млн. лв. “24 часа” първи писа за германска компания, лидер в производството на кабелни системи, която се е насочила към Плевен с 50 млн. евро инвестиции. Тя обаче изчаква промените в законите за административната реформа. С работата по проекти във всички сфери на индустрията потенциалът да се привлекат инвестиции в България в следващите 3 години е за 1 млрд. лв., заяви Янев.", "date": "2017.10.15", "title": "Китайци ни проучват за завод за джанти"}
{"url": "https://www.24chasa.bg/novini/article/6497728", "text": "Поне 231 души бяха убити и над 300 ранени при най-кървавия атентат в историята на сомалийската столица Могадишу. Камион, натъпкан с експлозиви, избухна на оживено кръстовище в събота и нанесе щети на сгради на стотици метри, съобщи Ройтерс. Предполага се, че мишена на атентата е бил популярният сред държавни служители и журналисти хотел “Сафари”, който се срина, затискайки десетки хора. Заради продължаващия хаос на мястото броят на жертвите непрекъснато се уточнява и расте. Атентаторът самоубиец взриви камиона бомба, докато чакаше в задръстване пред хотела, въпреки че беше обстрелван от силите за сигурност. Около 100 коли и градски автобуси бяха унищожени, десетки сгради са с избити врати и прозорци в квартал “Ходан”, където са разположени правителствени офиси, ресторанти и магазини. Видеокадри показаха разруха, напомняща останки от масирана бомбардировка. Сградата на посолството на Катар бе сериозно повредена. Много от жертвите са извадени изпод развалините. Спасителните дейности продължават денонощно. Кметът на града помоли за повече булдозери, които да търсят оцелели. Много от извадените тела са обгорели до неузнаваемост. Повечето жертви са цивилни граждани. Два часа след касапницата силите за сигурност осуетиха друга самоубийствена атака в близост. Камикадзе взриви колата си, но загина само той. Сомалийският президент Мохамед Абдула Мохамед описа атаката като национална трагедия и обяви тридневен траур. Той призова да се даряват кръв и средства в помощ на жертвите. Министърът на информацията осъди “ужасяващата атака на терористите” и обвини свързаната с “Ал Кайда” екстремистка групировка “Аш Шабаб”, която контролира части от страната. ", "date": "2017.10.15", "title": "230 убити, над 300 ранени от камион бомба в Сомалия (Обзор)"}
{"url": "https://www.24chasa.bg/novini/article/6497887", "text": "Председателят на ПГ на ГЕРБ и заместник-председател на партията Цветан Цветанов проведе работна среща с изпълнителния директор на Американския еврейски комитет Дейвид Харис. Двамата разговаряха в София, съобщиха от пресцентъра на ГЕРБ. По време на срещата Харис посочи България като пример за толерантност в контекста на 75-тата годишнина от спасяването на българските евреи, която ще отбележим през 2018 г. Дейвид Харис поздрави Цветанов по повод избирането на заместник-министъра на външните работи Георг Георгиев за национален координатор по борбата с антисемитизма. Двамата изразиха подкрепа за провежданите от правителството устойчиви политики и за устойчивите политики на ГЕРБ в подкрепа на толерантността. Изпълнителният директор на Американския еврейски комитет благодари на заместник-председателя на ГЕРБ и за позицията на България по отношение на Хизбула през 2013 година, когато Цветанов беше вицепремиер и министър на вътрешните работи. В края на срещата Цветан Цветанов и Дейвид Харис изразиха взаимен ангажимент да се противопоставят на всякаква форма на дискриминация на религиозен или етнически принцип и да работят за повече толерантност и разбирателство.", "date": "2017.10.15", "title": "Цветанов разговаря с шефа на Американския еврейски комитет Дейвид Харис"}
{"url": "https://www.24chasa.bg/novini/article/6497889", "text": "Нов храм “Въздвижение на Светия Кръст Господен” освети в столичния кв. “Лозенец” Негово Светейшество патриарх Неофит навръх 72-ия си рожден ден вчера. Около 10 ч главата на Българската православна църква пристигна в новоизградената черква в местността Кръста - там, където през 1878 г. на Възнесение Господне жителите на София издигат кръст в чест на освобождението на България. На влизане той пожела здраве Патриархът възглави светата литургия в съслужение с другите архиереи, сред които и Пловдивският митрополит Николай. След това бе отслужен молебен по случай рождения ден на патриарха. През годините са се наложили няколко реконструкции на черквата в квартал “Лозенец”, за да отговаря храмът на каноничните изисквания.  Затова и се е забавило завършването му с 20 г. Изграждането е подпомогнато от стотици граждани и най-вече от семейство Маринела и Ветко Арабаджиеви, чийто хотел “Маринела” е в близост до храма. Игуменът на Троянския манастир На всички богослужения в храма присъства столичният кмет Йорданка Фандъкова.  Дойдоха доскорошният шеф на НИМ проф. Божидар Димитров, генералният директор на БНТ Константин Каменаров, издателят на “24 часа” Венелина Гочева, бившите депутати от БСП Петър Мутафчиев и от ДПС Камен Костадинов, Любен Дилов и други. Малко след 14 часа дарителите Маринела и Ветко Арабаджиеви  бяха домакини на тържествения обяд в чест на рождения ден на патриарх Неофит. От двете страни на Негово Светейшество седяха Западноевропейският митрополит Антоний и Великотърновският митрополит Григорий. На официалната маса бяха още Ловчанският, Доростолският, Русенският и Старозагорският митрополит. Анатолий Макаров разказа пред всички, че преди година, буквално ден, след като е връчил своите акредитивни писма на българския президент, се е озовал в Троянския манастир, където Неофит е празнувал своя рожден ден. “Чувствам се прекрасно в България. Преди година попитах Негово Светейшество как вижда моето присъствие тук, а той се пошегува: Ще живеете дълго в България”.", "date": "2017.10.15", "title": "На рождения си ден патриархът освети нов храм до кръст, вдигнат през 1878 г. (Обзор)"}
{"url": "https://www.24chasa.bg/novini/article/6497905", "text": "Двама полицаи са задържани за корупция при спецакция в София, научи \"24 часа\". Те са служители на столичното 7-мо районно управление. Единият е арестуван близо до ресторант \"Монтерей\" в София, а другият е закопчан до голям магазин на бул. \"Симеоновско шосе\". В първия са открити и наркотици, научи още \"24 часа\". Смята се, че двамата полицаи са осигурявал чадър над наркогрупа. Става дума за операция под ръководството на специализираната прокуратура, обясниха от МВР. Оттам казаха, че подробности ще има утре.                                                                                                                                                                                                                                                                                                                       ", "date": "2017.10.15", "title": "Двама полицаи задържани за корупция в София (Обновена)"}
{"url": "https://www.24chasa.bg/novini/article/6497819", "text": "Това не са избори, това е политическо земетресение в Австрия. Такъв бе първият коментар на медиите след обявяването на сензационния резутат от вота. Крайнодясната популистка партия Свободна партия на Австрия спечели 27,6% от гласовете и изостава само с няколко процента от сочения за фаворит кандидат на консерваторите Себастиан Курц, който поведе с 31%. Социалдемократите, чийто кандидат бе досегашният канцлер Керн, печелят едва 26 на сто. Зелените се борят да прескочат 5-процентната бариера. 6,4 милиона австрийци гласуваха за нов парламент в неделя. Официалният резултат ще стане ясен едва в четвъртък след преброяване на гласовете по пощата. Австрия е поредната страна в Европа, в която крайнодесните имат шанс да влязат в управлението. И дори и това да не стане, крайнодесният завой ще бъде факт, тъй като в опита си да настигнат конкурента по неговите стъпки отдавна тичат и консерватори, и социалдемократи. Това е една от причините предизборната кампания в Австрия да бе всичко друго, но не и скучна. Страната, която някога бе център на една от най-важните империи в Европа, през последните месеци показа, че винаги е била много близо до Балканите. Този път в негативния смисъл. ровене в личния живот, разпращане на чужда кореспонденция до медиите, наемане на тролове, фалшиви обвинения, финансиране на очернящи кампании обикновено сме свикнали да виждаме у нас, не в “цивилизования Запад”. Досега Австрия се управляваше от голяма коалиция – консерватори и социалдемократи, като канцлерът бе социалдемократът Кристиан Керн. Най-вероятно той ще бъде сменен от детето чудо на европейската политика – сегашния външен министър Себастиян Курц, който е от консервативната Австрийска народна партия. До последно той водеше с 10% в проучванията на мнението на избирателите. Възможно е обаче тази преднина да не е достатъчна за самостоятелно управление и Курц да трябва да – с най-много шансове засега е лидерът на популистката крайнодясна Свободна партия на Австрия Хайнц-Кристиян Щрахе. Десният завой не е новост в Австрия – страната, която де факто извади крайния национализъм от нафталина и го направи отново възможен. През 1986 г. Йорг Хайдер започна победния ход на партията, улавяйки най-тайните настроения на хората. нежелание да бъдат управлявани от големи коалиции. През 1999 г. СвПА взе 27% и влезе в управлението с консерваторите. Тогава това бе немислимо за Европа и ЕС дори поиска на Австрия да се наложат санкции. Сега времената са други, каза в разговор пред “24 часа” доскорошната главна редакторка на “Дер Щандарт” Александра Фьодерл-Шмид. “Темата за чужденците винаги е била добър начин да печелиш гласове в Австрия. Австрийците по принцип са скептични срещу чужденците и критични към ЕС – това се вижда при всяко проучване на Евробарометър. Освен това в Австрия има много силно присъствие на булевардните медии. Те са срещу чужденците и срещу бежанците. Това настроение улови Курц и на тази вълна се издигна. Той дори твърди, че е затворил Балканския път едва ли не сам, а това далеч не е вярно, но много хора му повярваха. Австрийците се страхуват и той успява да отговори на страха на хората – което политици и медии напоследък не правеха. Затова и този път няма да има хора на улицата като през 2000 г., когато спечели... Тогава Франция поиска санкции за Австрия, а Германия подкрепи това. Австрия бе залята от протести – морета от светлини – хора, протестиращи със свещи. Но днес Европа е друга, Австрия е друга. Ето, във Франция Националният фронт е реална политическа сила. Скандинавските държави имат крайнодесни в управлението, въобще в Европа. През всички тези години критичното писане на медиите не помогна. Щрахе пое популистката партия след Хайдер и успя през последните почти 20 години да направи партията много силна в опозиция. Това, че медиите разкриха, че е бил неонацист в миналото, че е арестуван за нелегално преминаване на границата с оръжие – всичко това няма значение.” Журналистката обяснява и острия тон, който се наложи в страната с това, че популистите де факто водеха своята кампания, а консерватори и социалдемократи ги имитираха, вместо да поставят свои теми на дневен ред.  Курц просто яхна вълната на антибежанските настроения, казва тя. Какъв е неговият план за справяне с проблема ли? Никакъв. “Бежанците да си остават там, където са дошли. Няма работещи предложения за това как ще затвори средиземноморския път, например. Но говори добре”, признава тя. За бежанската криза в България тя признава, че голяма роля изиграва катастрофата, в която бяха замесени български каналджии. През лятото на 2015 г. малко пред Виена на пътя е открит камион с мъртви 71 бежанци в него. “Камионът със 71 загинали в него бе една от причините за отварянето на границите. На няколко километра от мястото на трагедията имаше форум на ЕС. Тази трагедия отприщи огромно състрадание. Тя допринесе за това да се отварят границите, което вероятно можеше да не стане в друга ситуация. И Германия, и Австрия, и Унгария можеше и да не отворят границите, ако не беше станала тази катастрофа и политиците от ЕС не я бяха преживели почти на място”, смята Фьодерл-Шмид. Две години по-късно имаме изцяло нова политическа констелация в Австрия. Курц ще е на първо място, не се съмнявам в това, посочи тя още три дни преди изборите. “Последните разговори, които водих във Виена, сочат, че той дори би направил правителство на малцинството. Той ще е новият силен мъж. За Австрия това ще е нещо ново”, казва известната журналистка.", "date": "2017.10.15", "title": "И Австрия завива в крайнодясно"}
{"url": "https://www.24chasa.bg/novini/article/6497842", "text": "Българската банка за развитие (ББР) ще получи 50 млн. евро кредит от китайската Ексим банка (КЕБ) за финансиране на българския бизнес. Кредитното споразумение бе подписано на 28 септември от председателя на надзорния съвет на ББР Атанас Кацарчев и президента на КЕБ Лиу Лиенгъ. Срокът на заема е 5 години, а договорените средства ще бъдат използвани за подпомагане на български предприятия, за финансиране на търговски операции, както и за насърчаване на икономическите отношения между България и Китай. Това е първият договор за заем между Българската банка за развитие и китайската Ексим банка, след като през април 2014 г. в Пекин двете институции сключиха споразумение за финансово сътрудничество, което предвижда съвместно финансиране на ключови проекти или области. Китайската Ексим банка е държавна финансова институция, основана през 1994 г. Основният фокус на дейността ѝ е подкрепа за вноса и износа на Китай, подпомагане на местните компании в изпълнение на задграничните им проекти и насърчаване на международното икономическо сътрудничество и търговия. Правилата за използване на новия кредитен ресурс ще бъдат разработени и предложени на клиентите на банката като нов финансов продукт. Най-общо казано, ББР може да ползва ресурси за програмите си за инвестиционно кредитиране, оборотен капитал, пред- и следекспортно финансиране и други инструменти, покриващи пълната гама банкови финансови услуги. В допълнение ББР ще разглежда съвместни проекти на български и китайски компании, проекти, предвиждащи внос на китайски продукти и оборудване, и други проекти от взаимен интерес между двете страни.", "date": "2017.10.15", "title": "ББР договори 50 млн. евро  от китайската Ексим банка"}
{"url": "https://www.24chasa.bg/novini/article/6497665", "text": "Районната избирателна комисия в Септември прекрати предсрочно правомощията на кмета на местното село Семчиново Пламен Темелков, с мотив, че неоснователно отсъства от работа повече от един месец. Темелков бе задържан на 26 юни по европейска заповед за арест, издадена в Марбея - Испания, по обвинения за трафик на жени и сексуалната им експлоатация, заедно с други 7 мъже от област Пазарджик. В началото на август кметът на Семчиново бе екстрадиран в Испания по решение на пазарджишкия окръжен съд. На две предишни заседания РИК в Септември отказваше да отстрани от длъжност Пламен Темелков с мотив, че полза платен и неплатен отпуск. Поради това жители на Семчиново сигнализираха в ЦИК и прокуратурата. Още през 2015 г. при встъпването в длъжност на Темелков като кмет в селото избухнаха протести срещу него. Тогава хората твърдяха, че той се занимава с престъпления и не искат да е кмет на Семчиново. Вследствие на това прокуратурата започна проверка, от която така и не бе обявен резултат.", "date": "2017.10.15", "title": "Прекратиха пълномощията на екстрадирания в Испания за сутеньорство кмет на Семчиново"}
{"url": "https://www.24chasa.bg/novini/article/6497657", "text": "До 10 дни социалните служби в Горна Оряховица и Отдела за закрила на детето трябва да решат нужно ли е да се предприемат мерки за закрила спрямо трите момчета на учителката Венелина Петкова. Педагожката е обвиняема, че е удушила четвъртото си бебе при криминално раждане в парк. Социалните са се самосезирали по медийните публикации за случая и са започнали проверка, каза шефката на дирекцията \"Социално подпомагане\" в Горна Оряховица Боряна Кирилова. Тя трябва да установи в риск ли са по-големите три деца на семейството, които са в училищна възраст. \"Трябва много внимателно да се прецени, кое е най-добро за децата, те в момента са с баща си и са изключително притеснени от това, което се коментира по случая\", допълни Кирилова. Тя обясни, че досега никога и по никакъв повод не са имали сигнали срещу семейството на Петкова. В момента учителката е с мярка за неотклонение \"подписка\" и продължава лечението й в горнооряховската болница. Зловещата история гръмна, след като миналия четвъртък от стационара подали сигнал до полицията, че при тях е постъпила жена с кръвоизлив, родила същия ден извън здравно заведение, но бебе нямало. Преподавателката по история и английски в стражишкото село Виноград крила бременността си, защото не искала четвърто дете. Същия ден била в клас. Криминалното раждане настъпило в парк \"Пролет\" в железничарския град, където живее семейството. Аутопсията на трупчето показала, че бебето е доносено и родено живо, дишало е 10-тина минути, след което е удушено, съобщиха от прокуратурата. В показанията си Венелина обяснявала, че за да извади детето от утробата си, тя го дърпала за главичката и вратлето и най-вероятно така го е удушила. После натъпкала момченцето в чанта, но получила масивен кръвоизлив и случайни минувачи повикали линейка. Според версията на родилката, била откарана в болницата, заедно с багажа и личните си вещи, без медиците да подозират, че бебето е в чантата. След приемането й в АГ отделението, съпругът пристигнал да я види и тя предала багажа. Така трупчето се е оказало в багажника на колата му, където било открито от полицаите, казаха разследващи. На този етап бащата е разпитван само като свидетел.", "date": "2017.10.15", "title": "До 10 дни решават вземат ли децата\nна учителката, родила в парк и умъртвила\nбебето си"}
{"url": "https://www.24chasa.bg/novini/article/6497683", "text": "\"Ще искaм повече средства за общинската пътна мрежа. Сега за нея се отделят 50 млн лева, а за държавната - 700 млн. лева, а те като километри са почти наравно - 19 650\".  Това обяви председателят на Националното сдружение на общините в България Даниел Панов в Албена. Там се откри 12-ата годишна среща на общините. Става дума да се отделят още 60 млн. лева за общинските пътища и от това няма да отстъпим, обяви изпълнителният директор на сдружението Гинка Чавдарова. \"С увеличението на минималната работна заплата на 510 лева от догодина много общини няма да са в състояние да поддържат нормални заплати на професии като архитекти, инженери, финансисти, затова ще се иска промяна в държавните стандарти“, каза още Панов. Националното сдружение на общините ще поеме два форума на комитета на регионите които ще се проведат по време на българското председателство на Европейския съвет. Целта е да се покажат възможностите на общините по места. Един от форумите ще е посветен на кохезионната политика. „Договорени са около 300 хил. лева за всички общини, като всяка ще получи около 3000 лева, за да може да се представи по време на председателството“, обясни Чавдарова. А на подписването на споразумението утре за първи път подходът е сменен - ще има съвместни задачи, а не ангажименти на едната и другата страна, добави тя.", "date": "2017.10.15", "title": "Сдружението на общините настоява за още пари за общинската пътна мрежа"}
{"url": "https://www.24chasa.bg/novini/article/6497318", "text": "Две съдебни инстанции в Пловдив отмениха акт от 200 лева на ученик, който е бил засечен да шофира без книжка с 44 км в час над допустимата скорост. Младежът е непълнолетен, но се качил на автомобила и с все газ профучал по шосето на смъртта между Пловдив и Асеновград. В района на КЦМ ограничението е 60 км/час. Неправоспособният водач минал оттам с над 100 километра в час. Стационарната камера го \"запечатала\". Така момчето се сдобило с \"честитка\" от КАТ за 200 лева. Ученикът моментално обжалвал санкцията в пловдивския районен съд и той му я отменил. Аргументът на магистратите е, че непълнолетният шофьор не можел да бъде глобяван. Според тях финансовата санкция трябвало да бъде заменена с \"обществено порицание\". МВР обжалвало решението пред административния съд. И тази инстанция обаче потвърдила отмяната на глобата на ученика.", "date": "2017.10.15", "title": "Ученик без книжка лети в Пловдив, отмениха му глобата"}
{"url": "https://www.24chasa.bg/novini/article/6497688", "text": "Бивш професионален състезател по бокс е арестуваният вчера в Русе син на местния шеф на КАТ Михаил Манов - Мануел Манов. Младежът се е състезавал в крайдунавския град и е бил национал. Представлявал е България дори на световни и европейски първенства при младежите. От прокуратурата твърдят, че Манов младши е участвал в банда за рекет с наркотици, ръководена от Илия Стоилов, брат на БСП депутата Георги Стоилов. Според обвинението, Манов младши е бил замесен и в отвличането на мъж, който работел за Стоилов в една от заложните му къщи. Депутатският брат решил, че мъжът го обрал, затова наредил на боксьора и още няколко души, сред които и жена, да го отвлекат. Те го пребили и го похитили, като после го накарали да подпише запис на заповед, че дължи 20 000 лева на Стоилов. Едва след това го освободили. Бандата действала от 2015 г. до събота. Според прокуратурата тя налагала монопол в наркоразпространението чрез силови действия. Има подозрения, че бандата се е занимавала и с лихварска дейност. Засега 7 души са обвинени като нейни членове, а Илиия Стоилов - като лидер на групата. ", "date": "2017.10.15", "title": "Арестуваният син на шефа на русенския КАТ бил професионален боксьор"}
{"url": "https://www.24chasa.bg/novini/article/6497725", "text": "48-годишен пиян българин е прегазил и убил на шосе до Рим полски гражданин на 28 г., съобщиха италианските медии. Това станало на крайбрежната улица в Лидо дей Пини, Анцио, на 50-ина км южно от Рим. Там живее голяма българска общност, има и българско училище. Българинът, чието име не се съобщава, шофирал автомобил „Опел Корса”, а полякът – мотор „Сузуки”. Жертвата на българина бил жител на близкото селище Ардеа. Веднага след катастрофата бил направен алкохолен тест на българина, който показал употребата преди това на голямо количество алкохол. Българинът е обвиняем за убийство на пътя. Това престъпление беше регламентирано със закон миналата година в Италия и предвижда в случаите на употреба на алкохол или дрога затвор от 8 до 12 г. В момента българинът се намира в затвора на град Велетри.", "date": "2017.10.15", "title": "Пиян български шофьор уби полски мотоциклетист до Рим"}
{"url": "https://www.24chasa.bg/novini/article/6497692", "text": "Топлото време изкара бургазлии по алеите край морето. Едно от най-оживените места днес бе пешеходната зона, по която се стига до бургаския квартал Сарафово. По-смелите дори нагазиха във водата, а на места по плажната ивица се забелязваха дори нудисти. Нашествие от огромни медузи впечатли минувачите. Мекотели имаше в изобилие по брега след Солниците. Температурите днес следобед бяха около 22-23 градуса, но заради необичайната за морето липса на вятър, времето бе изключително приятно за разходки край брега.", "date": "2017.10.15", "title": "Почти лято в Бургас, появиха се даже нудисти на плажа (Снимки)"}
{"url": "https://www.24chasa.bg/novini/article/6497740", "text": "31-годишният австрийски външен министър Себастиан Курц, изгряваща звезда на консервативната Народна партия, е на път да стане следващият канцлер на Австрия, сочат първите прогнозни резултати след днешните парламентарни избори, твърди БТА. Ройтерс отбелязва, че Народната партия печели 30,2 процента от гласовете, които не й стигат за парламентарно мнозинство и може да потърси коалиция с крайната десница - Партията на свободата, която е втора с 26,8 процента. Трета е Социалдемократическата партия - досегашен коалиционен партньор на АНП, с 26,3 на сто от гласовете според предварителните резултати.                                                                                                                                                                                                                                                        ", "date": "2017.10.15", "title": "Консервативната Народна партия печели изборите в Австрия (Обновена)"}
{"url": "https://www.24chasa.bg/novini/article/6497743", "text": "Сепаратисткият каталунски президент Карлес Пучдемон призова за спокойствие по-малко от 24 часа преди изтичането на крайния срок, който испанското централно правителство му даде, за да изясни дали е обявил независимост на Каталуния, предаде Ройтерс. Пучдемон направи символична декларация за независимост във вторник, но отложи действието й секунди по-късно и призова за преговори с Мадрид за бъдещето на автономната област. Испанският премиер Мариано Рахой му даде срок до понеделник да изясни позицията си. Ако Пучдемон настоява на отделяне от Испания, той ще има срок до четвъртък да промени позицията си, добави Рахой, който заплашва да отмени временно каталунската автономия, ако сепаратистите изберат независимостта. \"Аз и каталунското регионално правителство искаме да подчертаем, че държим на мира, спокойствието и учтивостта, както и на демокрацията, която вдъхновява решенията, които трябва да вземем\", заяви Пучдемон на възпоменателна церемония в гробището Монтжуик в Барселона. \"В тези трудни часове на надежда в Каталуния, нека възприемем ясна позиция против насилието, в подкрепа на учтивостта, надеждата, спокойствието и уважението\", добави той. Пучдемон не даде никакъв знак как ще отговори на Мадрид, но каталунската \"TV-3\" заяви, че няма да даде отговор \"да\" или \"не\", а по-сложен. Испанското правителство заяви, че ще поеме контрола над Каталуния, ако Пучдемон даде двусмислен отговор, припомня Ройтерс. Пучдемон е изправен пред дилема. Ако заяви, че е обявил независимост, централното правителство ще се намеси. Ако заяви, че не е, крайнолявата каталунска партия \"Кандидатура за народно единство\" (CUP) вероятно ще оттегли подкрепата си за неговото правителство на малцинството, отбелязва Ройтерс. Испанският в. \"Мундо\" съобщи днес, че ако бъде задействан член 155 от испанската конституция, централното правителство ще замени каталунското с ново, което да управлява областта като автономна. То може да е съставено от политици или технократи, а след три месеца ще бъдат свикани регионални избори.", "date": "2017.10.15", "title": "Ден преди края на ултиматума: Каталунският лидер Пучдемон призова за \nспокойствие"}
{"url": "https://www.24chasa.bg/novini/article/6497526", "text": "“Античното селище Рациария край видинското село Арчар е съществувало в продължение на около 7 века и археологическите разкопки от последните два сезона за първи път в историята на проучванията на обекта го потвърждават”, казва археологът доц. д-р Здравко Димитров от НАИМ към БАН.   Ръководеният от него екип е открил запазени останки от първата половина на I в. сл. Хр., когато при император Тиберий Клавдий (14-37) и Гай Калигула (37-41) на северната граница на Римската империя от времето на образуването на римския лимес тук е основан военен лагер. В него са пребивавали подразделения на IV Флавиев, а по-късно и на VII Клавдиев легион. Този най-ранен етап от живота на Рациария се доказва археологически от 3 бронзови монети с малък номинал на Тиберий Клавдий и Гай Калигула, дребни метални находки и керамични фрагменти, включително и от вносна италийска тера сигилата (луксозна трапезна керамика), изработена още по времето на Тиберий Клавдий. Керамиката, намерена през този сезон, тепърва ще бъде обработена и доц. д-р Димитров има намерение да я представи догодина на международния конгрес по римска керамика. Най-ранните пластове са открити в централния сектор на обекта, където се проучва жилищна сграда, която се намира между резиденцията на провинциалния управител на римската провинциая Крайбрежна Дакия и късноантична баня.   Сградата е проучена на площ над 200 кв. м, но тя продължава на север, като вероятно е била много по-голяма от разкритото до момента и е заемала цяла една инсула (застроено правоъгълно пространство между улиците). Тя е строена през IV в., след това е преизползвана и има няколко строителни периода, като е сериозно преустроена след хунските нашествия през V в. На това място е имало живот до края на VI до началото на VII в. Между сградата и резиденцията е разкрита улица с канал под нея и останки от каменните плочи на самата улица, които са били преобърнати от багерите на иманярите преди 10-ина години. За първи път през тази година археолозите са започнали да работят в сектора на главната ул. “Декуманус Максимус” на античния град, която е била в посока изток - запад и е свързвала главната и западната порта. Миналия месец екипът е успял да преоткрие и останките от западната крепостна стена, които са проучвани през 80-те г. на миналия век от българско-италиански екип, но след това са били заринати от иманярските дейности. “Последните 4 г. правихме опити да ги открием и смятахме, че са унищожени от иманяри Сега успяхме с помощта на геодезисти и се оказа, че е почти запазена”, каза зам.-шефът на екипа доц. д-р Иво Топалилов. Стената е разчистена и са регистрирани отново 4-те кули - 2 около западната порта и 2 - на юг от нея.   “Всъщност тук има 3 крепостни стени, като най-ранната от тях е с квадроградеж, датира се в самото начало на II в. и се свързва с Колония Улпия Рациария, когато при император Траян селището придобива статут на град колония”, поясни доц. д-р Топалилов. След 271 г. се създава нова провинция на Римската империя - Крайбрежна Дакия, и Рациария става нейна столица, в която е резиденцията на провинциалния управител. В късната античност към западната крепостна стена последователно се добавят 2 нови крепостни стени и общата дебелина на укреплението достига 3-3,5 м, като за сравнение римският Филипопол е имал стена 2,20 м. “Укрепването на Рациария се е налагало заради стратегическото разположение на града по Дунавския лимес. Има писмени извори, че е пострадал сериозно при хунските нашествия, бил е унищожен и опожарен, което води до тотална реконструкция на неговия план впоследствие и до едно ново градоустройство при император Анастасий I”, уточнява археологът, като показва сериозни поправки върху крепостната стена, свързани с разбиването ѝ. Рациария приключва своето съществуване в началото на VII в., след което целият район е наситен с много средновековни селища, които са били върху руините на римския и късноантичния град. Те са били разположени в най-горния пласт и през последните десетилетия са разрушени от иманярската инвазия, но керамиката от тях е останала и сега археолозите я откриват и регистрират. През 2017 г. проучванията продължиха почти цял месец, защото от Министерството на културата е било осигурено по-голямо финансиране, тъй като Рациария е от първа категория на обектите с национално значение. Според ръководителя на екипа доц. д-р Димитров резултатите от тазгодишните разкопки в Рациария показват много добри възможности за бъдещи проучвания, както и за реставрация и социализация на трите сектора, в които се работило - около западната крепостна стена, около “Декуманус Максимус” и около централния сектор с резиденцията, банята, голямата жилищна сграда и улицата. Проучванията ще продължат и в бъдеще, като целта е разкритите архитектурни структури да бъдат реставрирани, консервирани и социализирани и обектът да се превърне в туристически център.", "date": "2017.10.15", "title": "Древният град Рациария оцелявал 7 века, надживял и хунско нашествие"}
{"url": "https://www.24chasa.bg/novini/article/6497747", "text": "Британската полиция разследва три нови сигнала за сексуално нападение, подадени срещу американския филмов продуцент Харви Уайнстийн, предаде Асошиейтед прес, цитирана от БТА. Лондонската полиция заяви, че и трите сигнала са подадени от една и съща жена, която била жертва на сексуално нападение през 2010, 2011 и 2015 г. Името на извършителя не се посочва, тъй като не са му повдигнати обвинения. Полицията обаче уточни, че става дума за същия човек, срещу когото бяха подадени сигнали за сексуално нападение в сряда. Те също се разследват. 54-годишната британска актриса Лизет Антъни заяви, че в сряда е съобщила в полицията, че Харви Уайнстийн я е изнасилил в Лондон в края на 80-те години. 65-годишният американски филмов продуцент Харви Уайнстийн е обвинен в сексуален тормоз, нападение или изнасилване от около 30 жени. Чрез своя говорителка той отрече да е имал сексуални отношения без взаимно съгласие, отбелязва Франс прес.", "date": "2017.10.15", "title": "Разследват 3 нови сигнала срещу продуцента Уайнстийн за сексуални атаки"}
{"url": "https://www.24chasa.bg/novini/article/6497786", "text": "Съпругата на брата на депутата от БСП Георги Стоилов е била задържана при акцията на ГДБОП в Русе вчера. Според полицията Цветелина Стоилова е участвала в бандата на съпруга си Илия, която се е занимавала с рекети и побои. Прокуратурата е обвинила Стоилова и за отвличането на работещ в една от фирмите на съпруга й. Той бил пребит и накаран да подпише заповед, че дължи 20 хиляди лева на Илия Стоилов. Причината била, че го подозирал за кражби. Според прокуратурата в отвличането е участвал и Мануел Манов, син на шефа на руския КАТ Михаил Манов. В момента прокуратурата иска постоянен арест за осмината арестувани.", "date": "2017.10.15", "title": "И жената на депутатския брат задържана в Русе"}
{"url": "https://www.24chasa.bg/novini/article/6497321", "text": "С 2500 лева глоба се отърва ефрейтор от карловската бригада за нанасяне на средни телесни повреди на 11-годишен пешеходец. Паричната санкция наложиха военните магистрати в Пловдив, а основанието е, че Мохавер Мехмед не е бил осъждан. Решението не е окончателно и може да се обжалва както от прокуратурата, така и от родителите на пострадалото дете. На 24 декември м.г. на подбалканския път в с. Розино униформеният блъснал посред бял ден с автомобила си момчето, което било прието в болница с фрактури на черепната основа, гръдния кош и белия дроб. Хлапето претърпяло операция, а възстановяването му отнело месеци. В обвинителния акт срещу Мехмед е посочено, че той е нарушил общо 6 разпоредби на Закона за движение по пътищата. Карал е с несъобразена скорост за атмосферните условия и не намалил, след като е видял, че в близост до шосето има дете.", "date": "2017.10.15", "title": "Ефрейтор потроши дете, размина се с глоба"}
{"url": "https://www.24chasa.bg/novini/article/6497478", "text": "Късо съединение на електрическата инсталация подпали къща в търговищкото село Здравец, в пожара загина нейният стопанин - мъж на 85 години, който живеел сам. Сигналът за пожара бил подаден на тел. 112 20 минути след полунощ в неделя. Пристигналите на място огнеборци с 2 противопожарни автомобила загасили огъня, но не успели за спасят възрастния човек. Пламъците унищожили още 20 квадратни метра от покрива на къщата и домашно имущество. При огледа на местопроизшествието било установена причината за трагедията - късо съединение. По случая е образувано досъдебно производство. Това е втори подобен случай в малкото село Здравец в рамките на един месец. През септември т.г. също в запалена къща загина друг местен жител - мъж на 80 години, който също живеел сам. И тогава бе съобщено, че най-вероятната причина за бедствието е късо съединение на стара електрическа инсталация. И тогава огънят лумна през нощта - към 3 часа. От ОДМВР в Търговище обобщават, че загиналият сега мъж е 6-ата поред жертва на пожари в област Търговище от началото на годината. Само с едно изключение жертви на огнената стихия стават само пенсионери.", "date": "2017.10.15", "title": "Втора жертва на пожар за месец в търговищкото село Здравец"}
{"url": "https://www.24chasa.bg/novini/article/6497416", "text": "Кметът на Хасково Добри Беливанов е асфалтирал прясно улиците пред завода и пред хотела на Иван Стаматов - близкия до БСП бивш депутат. Двамата бяха наскоро в Монако и други туристически дестинации в Южна Франция с бентлито на бизнесмена. Кметът асфалтирал дори частните паркоместа на Стаматов. В същото време съседната алея , по която минава целият град, е в окаяно състояние, негодуват жителите на града. Самият Стаматов бе засичан в заведението на столичен хотел в компанията на депутата от БСП Елена Йончева .                                                                                                                                                                                                                                                                                                                      ", "date": "2017.10.15", "title": "Скандал: Кметът на Хасково асфалтира улиците на приятеля си от Монако"}
{"url": "https://www.24chasa.bg/novini/article/6497489", "text": "Учени от британския институт \"Сангър\" извлякоха стволови клетки от миши ембриони в съвсем ранен стадий на развитие, когато са съставени от едва 4-8 клетки, съобщи Лайф. Полученият клетъчен материал бе наречен стволови клетки с разширен потенциал. Броят на видовете клетки, които могат да се образуват от тях, е по-голям от този на видовете клетки, които могат да се получат от други стволови клетки, съобщи БТА. Биолозите успели да поддържат в хранителна среда живота на клетки, извлечени от миши ембриони в такъв стадий на развитие, когато се състоят от едва 4-8 клетки. Експериментите показали, че взетите от подобни зародиши стволови клетки имат най-голям потенциал. Те са близки до първоначалното неидентифицирано състояние и затова от тях на практика могат да се образуват всички видове клетки - нервни, епителни, мускулни. По-рано от мишки и хора бяха извлечени ембрионни стволови клетки и индуцирани плурипотентни стволови клетки. Първите се извличат от ембриони, когато са съставени от стотина клетки. От ембрионни стволови клетки на практика могат да се образуват всички видове клетки, но разнообразието им все пак е по-малко в сравнение с видовете клетки, образувани от стволови клетки с разширен потенциал. Вторите се получават, когато специализирани клетки, например фибробласти, са обработени с вещества, които ги връщат към състояние, близко до ембрионното. Индуцираните плурипотентни стволови клетки са с по-малък потенциал в сравнение със стволовите клетки с разширен потенциал. В рамките на отделни експерименти е въздействано върху индуцирани плурипотентни стволови клетки и ембрионни стволови клетки, за да може от тях да се получат стволови клетки с разширен потенциал. Индуцираните плурипотентни стволови клетки и ембрионните стволови клетки били върнати към по-недиференцирано състояние, при което са по-универсални и по свойствата си не се отличават от стволовите клетки с разширен потенциал.", "date": "2017.10.15", "title": "Учени върнаха стволови клетки към състояние, което ги прави по-универсални"}
{"url": "https://www.24chasa.bg/novini/article/6497311", "text": "Избирателната активност на изборите в Македония до 10 часа местно време е 8,98 процента, съобщават от Държавната избирателна комисия, предава Македонската информационна агенция, цитирана от БТА. До момента най-високата активност е отчетена в Демир Капия – 19,15%, докато в столицата упражнилите правото си на вот са 9,56%. До момента няма сигнали за нарушения или нередности. За 14:00 часа местно време е насрочена пресконференция на Държавната избирателна агенция, в която ще бъде дадена по-подробна информация.", "date": "2017.10.15", "title": "Избирателната активност в Македония до 10 часа е 8,98%"}
{"url": "https://www.24chasa.bg/novini/article/6497317", "text": "САЩ, Великобритания и Холандия са на първо място в света по унищожаване на годна храна. Това каза изпълнителният директор на Българската хранителна банка Цанка Миланова за „Фокус“. „За щастие, в тази класация България не е на челни позиции. Но пък 670 хил. тона годна храна се разпиляват у нас само за една година. Представете си това на фона на 1,5 млн. българи, които живеят под прага на бедността. Ако само половината от цялата тази храна бъде спасена, на същите тези хора могат да бъдат осигурени поне по две ястия на ден“, каза още тя и обясни, че в световен мащаб съществуват множество организации като Българска хранителна банка, които полагат ежедневни усилия за справянето с този проблем. „При нас и през 2017 г. се запазва тенденцията за спасяване на същите количества храна, както и предходни години – спасяваме около 300 тона годна храна. Имахме очаквания, че с падане на ДДС върху даренията на храните с кратък срок на годност ще имаме по-големи количества, до които да достигнем, но на този етап няма такава тенденция. Може би бизнесът има нужда от повече информация, за да вземе това решение. Или пък да се помисли върху това още по-оптимално да е прилагането на законовите разпоредби“, обясни Миланова. По думите й в момента законът предполага всяка потребителска опаковка и всяко отделно дарение да получава стикер „Дарение не подлежи на продажба“, което е допълнителен разход за дарителя. „И някои от фирмите изхвърлят храна, за да не плащат този разход. Получава се така, че за тях той почти замества ДДС и ситуацията не изглежда много променена“, обясни тя.", "date": "2017.10.15", "title": "САЩ, Великобритания и Холандия - първенци по унищожаване на годна храна"}
{"url": "https://www.24chasa.bg/novini/article/6497329", "text": "Времето на ултиматума, който Багдад даде на кюрдките отряди изтече в неделя, предава Reuters, цитиран от \"Фокус\". По- рано през деня, пешмергите съобщиха, че няма да се изтеглят от Киркук, което бе основното искане в ултиматума. Правителствените сили, разположени около богатия на петрол град, все още нямат допълнителни заповеди от Багдад. Към момента не е ясно какво ще последва, след като по-рано кюрдски говорител призова за диалог, а висш ирански военен пристигна в Иракски Кюрдистан, като целта му е провеждане на преговори относно разрастващата се криза.", "date": "2017.10.15", "title": "Изтече ултиматумът, който Ирак даде на кюрдите"}
{"url": "https://www.24chasa.bg/novini/article/6497341", "text": "Валери Симеонов трябва да си подаде оставката, заяви пред   зам.-председателят на ДПС Янко Янков. По думите му, вицепремиерът демонстрира с поведението си неща, които са несъвместими с ценностите на съвременната цивилизация. Според Янков трябва да се направи нова конфигурация за управление на държавата. \"Ние казахме, че нямаме претенции да влизаме в управлението. Може да управлява и правителство на малцинството, стига да бъде добро за България, особено в условията на европредседателството, когато имаме възможности стратегически за бъдещето на България\", каза още Янков.", "date": "2017.10.15", "title": "Зам.-председателят на ДПС Янко Янков: Валери Симеонов да подаде оставка"}
{"url": "https://www.24chasa.bg/novini/article/6497344", "text": "Жена на 69 години е загинала при пътен инцидент в Шумен, съобщиха от пресцентъра на полицията в областния град. Малко след 16.00 часа вчера водач на товарен автомобил \"Рено Канго\" с шуменска регистрация, при опит да паркира на тротоар пред блок на бул.\"Симеон Велики\", се ударил в жилищен блок, но продължил движението си и ударил 69-годишната си съпруга. Жената е починала на място. Управляваният от 76-годишния Т.Т. товарен автомобил се спрял в дърво, до което е имало детска люлка. Водачът е правоспособен. Той е тестван за алкохол, наличие не е установено. Образувано е досъдебно производство.", "date": "2017.10.15", "title": "Шофьор помете възрастна жена с колата си в Шумен, тя почина на място"}
{"url": "https://www.24chasa.bg/novini/article/6497355", "text": "ЧЕЗ Разпределение България възстанови резервното захранване на Петрохан след лошите метеорологични условия миналата седмица. Това стана възможно чрез монтирането на уникалните за България, изработени по нова технология, полимерни и много по-леки от бетонните стълбове. Счупените от десетките паднали дървета съоръжения се намираха на два километра от пътя, където през пресечените местности е невъзможно да премине автомобил и трудно се върви пеша. Тежките планински терени на територията, обслужвана от ЧЕЗ Разпределение, правят на места невъзможно бързото възстановяване на електрозахранването при лоши метеорологични условия. Когато пътищата са непроходими, екипите на компанията тръгват през планината пеша, с резачки, за да си проправят път през падналите дървета, да достигнат до повредените участъци и да локализират аварията. Когато се констатира счупен стълб, трябва да се намери бърз и адекватен начин как да бъде доставен нов където е необходимо. „. На прохода Петрохан, където беше засегнат и обект от изключително обществено значение – телевизионната кула, тези стълбове, използваните с тях полимерни изолатори, както и усилията на колегите, направиха възможно възстановяването на резервното електрозахранване. За съжаление повреждането на стълбовете е често срещано явление, тъй като имаме право да извършваме просеки с определена ширина, а в повечето случаи дърветата са много по-високи“, каза Васил Василев, директор „Експлоатация и поддържане“ в ЧЕЗ Разпределение България. Полимерните стълбове могат да се носят на ръце през непроходими пътища и пресечени местности и ще се ползват през предстоящия зимен сезон. Технологията, по която са създадени новите стълбове, позволява при необходимост да останат като част от мрежата дори за постоянно.", "date": "2017.10.15", "title": "ЧЕЗ възстанови щетите на Петрохан с уникални за България стълбове"}
{"url": "https://www.24chasa.bg/novini/article/6497371", "text": "40-годишен мъж oт монтанското село Ковачица е катастрофирал тежко в събота сутринта, съобщават от ОД на МВР- Монтана. Шофьорът с инициали С.М. е със 7 счупени ребра, а колата е със значителни материални щети. Инцидентът е станал на пътя между Вълчедръм и село Мокреш. Към 4.30 часа С.М. карал \"Ауди А4\" по шосето. Заради несъобразена скорост загубил контрол над волана, мощното возило излязло вдясно от платното и се преобърнало. Спасители измъкнали потрошения шофьор изпод ламарините. Оказало се, че той няма книжка, а заради нараняванията криминалистите не успели да му направят тест за алкохол. С.М. е транспортиран в ломската болница.", "date": "2017.10.15", "title": "Мъж, яхнал „Ауди А4“ е със седем счупени ребра след катастрофа"}
{"url": "https://www.24chasa.bg/novini/article/6497385", "text": "Съдебната обиколка на делото за изнудване срещу лидера на \"Воля\" Веселин Марешки отново се връща във Варна. В понеделник състав на Варненския окръжен съд трябва да продължи сагата като втора инстанция. Припомняме, че районният съд в морската столица оправда Марешки по повдигнатите му обвинения. След протест на прокуратурата то трябваше да се гледа от окръжните магистрати, но на 24-и април съдия Красимир Гайдаров го прекрати и го прати на Софийския градски съд, който гледа делата срещу лица с имунитет. Софийските юристи обаче прецениха, че делото трябва се върне обратно във Варна, защото по време на деянието, за което Марешки е подведен под отговорност, той още не е бил народен представител и не е имал имунитет. Върховният касационен съд също заяви категорично, че действията на Варненския окръжен съд за прекратяване на делото са незаконосъобразни и съдебният състав не е имал правно основание да го изпраща на СГС. Затова делото трябва да продължи да се гледа от същия състав на ВОС. Случаят е от 2014-а година, а делото беше внесено в съда година по-късно. Тогава Марешки влезе в конфликт с наемателя на пицария \"Ред хот\" в морската столица Асен Миланов. Наемателят имал договор за заведението с трето лице - Тони Димитров, но, според обвинението, Марешки настоявал наема да се плаща на него. След като Миланов отказал, Марешки му спрял тока, тъй като е собственик на земята пред пицарията. Миланов се обърнал за помощ към общинаря Костадин Костадинов, който отишъл на място. Марешки снимал с телефона си Костадинов, който решил да направи същото, но в този момент бизнесменът се приближил и пред полицаи го ударил с юмрук в лицето. Срещу Марешки е повдигнато обвинение в изнудване и причиняване на лека телесна повреда. След близо две години съдебно следствие, делото трябваше да започне отначало, тъй като през март т.г. съдията по него - Светлозар Георгиев беше обвинен и даден на съд за натиск над прокурор Здравка Задгорска по друг казус. След това Георгиев си направи отвод по гледаните от него дела, като едно от тях беше това срещу Марешки. Процесът срещу варненския съдия приключи на първа инстанция след само едно заседание и той беше оправдан. От мотивите на съда стана ясно, че разследването срещу него е започнало по сигнал на наблюдаващия прокурор по делото срещу Марешки - Виолета Радева. Тя казала пред ДАНС, че съдията е \"поел ангажимент\" да помогне на Марешки.", "date": "2017.10.15", "title": "Сагата \"Марешки\" се връща във Варна"}
{"url": "https://www.24chasa.bg/novini/article/6497407", "text": "Българският земеделски работник е сред най-бедните в Европа. Единствено в македонското селско стопанство заплатите са по-ниски, разказва  . В същото време се оказва, че средната заплата в земеделието у нас вече изпреварва доходите в ресторантьорството и строителството, но пак трудно се намират служители. Фермери обмислят да се откажат от животновъдството, тъй като не могат да си намерят работници. По данни на КНСБ средната заплата в земеделския сектор у нас е 419 евро. Най-богати са земеделците в Словения, където средните заплати гонят 1400 евро. Сравнително високото заплащане в сектора на фона на българските доходи идва най-вече заради заплатите на висококвалифицираните кадри. Механизатор в голямо стопанство може да взима и 2 хиляди лева заплата. Семейство Илчеви отглеждат над 70 крави. От две години не могат да намерят работници. Давали по 20 лева на ден. „Миришело им, много им била работата, лятото слънцето им пече, не искат”, каза Радка Илчева. Кандидати няма и заради тежките условия, и заради ниското заплащане, твърдят работниците. Коста Иванов, който години наред е гледал крави в съседното село, е без платени осигуровки, а надницата му отивала за храна. Според синдикатите нискоквалифицираните кадри в сектора рядко имат каквито и да било договори. „Над 35% са в сивата икономика. След като държим работниците на минимална заплата, те естествено търсят друга възможност”, каза Светла Василева от КНСБ. Икономисти пресмятат, че производителността в българските ферми е три пъти по-ниска от тази в Евросъюза. Логично, това важи и за доходите. „Нашето селско стопанство има нужда от огромни инвестиции, тогава ще дойдат по-високите заплати. Ако от единица площ в България се вадят 2 тона, а в Западна Европа – 6, очевидно имаме проблем”, коментира икономистът Николай Вълканов.", "date": "2017.10.15", "title": "Българският земеделски работник е сред най-бедните в Европа"}
{"url": "https://www.24chasa.bg/novini/article/6497396", "text": "Британският парламент ще блокира излизане на Великобритания от ЕС без постигнато споразумение между Лондон и Брюксел, заяви отговарящият за финансовата политика на опозиционната Лейбъристка партия Джон Макдонъл, цитиран от Ройтерс. В момента преговорите между правителството на Тереза Мей и ЕС буксуват по въпроса за размера на \"сметката по развода\", която да плати Великобритания, и по бъдещите отношения. Това поражда възможността Великобритания да напусне преговорите без сключено споразумение. Джон Макдонъл, който е сред най-близките съюзници на лидера на лейбъристите Джереми Корбин обаче заяви, че според него има достатъчно подкрепа в парламента за блокиране на такава възможност, предаде БТА. \"Не мисля, че това е реалистичен вариант, няма да се случи. Не мисля, че има мнозинство за напускане без сделка\", каза той за Би Би Си. В момента британският парламент няма правомощие да блокира решение на правителството за Брекзит без споразумение. Кабинетът обеща да даде на парламента възможност да гласува дали да приеме договорено окончателно споразумение, но това не дава възможност за блокиране на напускане без споразумение, отбелязва Ройтерс. Макдонъл обаче заяви, че според него има достатъчно подкрепа в парламента, където Мей няма абсолютно мнозинство, да се приеме законово изменение, което да включва такова правомощие. Британският транспортен министър Крис Грейлинг заяви за Би Би Си, че не очаква Великобритания да напусне ЕС без споразумение. Той добави, че според него няма опасност Брекзитът да спре някои авиокомпании от изпълняване на полети до и от Великобритания. Грейлинг изрази убеденост, че страната му ще остане член на Европейската агенция за авиационна безопасност.", "date": "2017.10.15", "title": "Британски лейбъристи: Парламентът ще блокира Брекзит без споразумение с ЕС"}
{"url": "https://www.24chasa.bg/novini/article/6497415", "text": "„У нас сега се наблюдава намаляване на броя на ловците, заради демографската криза в страната, отлив има и на чуждестранни ловци” – каза в Добрич новоизбраният председател на националното ловно-рибарско сдружение ”Съюз на ловците и риболовците в България” инж. Васил Василев. Преди България е била предпочитана дестинация за търсачите на трофеи от благороден елен, но резкият срив в популацията му е довело до невъзможност да се предложи като обект за лов. В момента популацията в североизточната част на страната е стабилизирана и надеждите са, че европейските ловци ще се завърнат. „Що касае проблемите на добруджанските ловци, то те са свързани с интензивните земеделски политики” - заяви инж.Василев. „Земеделието е важен отрасъл от икономиката, но трябва да се спазват правилата, за да се опази биологичното разнообразие. От Националното сдружение ще настояват за въвеждане на контрол над химизацията и създаване на „зони на спокойствие”, където да не се обработват площите и да се създадат условия за оцеляване на дивеча. И докато преди добруджанските полета са били обитавани от много зайци, сърни и елени, то днес срещата с тях е случайна” - заключи Василев. Той присъства на Тринадесетия ловен събор на сдружение „Ловно-рибарско дружество –Добрич” на ловно-стрелковия комплекс в местността „Дъбовете”. Съборът е посветен на 120-ата годишнина от учредяването на първото ловно дружество в Добрич,", "date": "2017.10.15", "title": "Родните ловци намаляват, чуждестранните също"}
{"url": "https://www.24chasa.bg/novini/article/6497426", "text": "Романът \"Да убиеш присмехулник\" изключен от учебната програма в американски училища, разказва  . Световноизвестният роман на американската писателка Харпър Ли \"Да убиеш присмехулник\" е изключен от учебната програма за осми клас от средните училища в град Билокси (щата Мисисипи), заради присъствието на \"наудобни\" думи в произведението. Както съобщи Fox News, решението е взето на заседание на борда на Асоциацията на учебните заведения на града на 12 октомври. \"Ние получихме оплаквания за книгата. В съдържанието има нещо, което кара хората да се чувстват неудобно. Можем да преподаваме и с помощта на други произведения\", казва вицепрезидентът на борда на директорите Кени Холоуей. Той поясни, че романът \"Да убиеш присмехулник\" все още е на разположение в училищните библиотеки. \"Той остава в нашите библиотеки, но в осми клас ще се чете друга книга\". Според местния вестник \"Сън Хералд\", причината за изключването на книгата от учебната програма е това, че в него се среща думичката \"негър\", която се споменава 48 пъти. В съвременна Америка определянето на афроамериканците с това понятие е унизително. Романът \"Да убиеш присмехулник\" е публикуван през 1960 г. Книгата е една от класиките в американската литература и едно от най-добрите произведения на XX век. Печели награда Пулицър в 1961 година, а в следващата година по книгата е направен едноименен филм", "date": "2017.10.15", "title": "Изключиха \"Да убиеш присмехулник\" от програмата в училища в САЩ"}
{"url": "https://www.24chasa.bg/novini/article/6497438", "text": "Астрономи откриха далечна звезда, подобна на Слънцето, която е погълнала планети, еквивалентни на 15 като Земята, предаде агенция ЮПИ. \"Дори ако Слънцето \"изяде\" цялата слънчева система, няма да се доближи до аномалията, която наблюдаваме при тази звезда\", каза астрономът Дейвид Хог. Учените кръстиха звездата Кронос, по името на гръцкия титан, който изял всичките си деца, след раждането им. Астрофизиците от Принстънския университет изучили звездите двойници, които имат сходен произход и състав. Те установили, че Кронос, за разлика от близнака му Криос, имал висока концентрация на желязо, силиций, магнезий и литий. Всички тези елементи влизат в състава на скалистите планети и са открити във външните слоеве на звездата. Специалистите стигнаха до заключението, че тя е погълнала планети повече от милиард години, след като се е образувала.", "date": "2017.10.15", "title": "Астрономи откриха подобна на Слънцето звезда, която \"изяжда\" планетите си"}
{"url": "https://www.24chasa.bg/novini/article/6497440", "text": "Районният съд в Стара Загора наложи най-тежката мярка за неотклонение - задържане под стража, на 44-годишния старозагорец Станко Желязков, обвинен, че е подбуждал жена да убие италианския гражданин Франческо Пучини в Милано. Адвокатите на обвиняемия са категорични, че ще обжалват мярката пред Окръжния съд, според тях на този етап обвиненията срещу клиента им били съшити с бели конци. Според прокуратурата обаче задържаният готвел убийството на 85-годишния бизнесмен от Милано Пучини, който бил богат човек - само къщата му в центъра на града струвала 1,5 милиона евро. Възрастният мъж от години живеел с 20-години по-младата от него българка Емилия К., която, подобно на фаталната казанлъчанка Дешка Говедарова от гръцкия остров Крит, успяла да го омае и от негова болногледачка му станала любима. 65-годишната старозагорка, която от 25 години живеела в Италия, в началото на тази година завъртяла любов и с 29-годишния си съгражданин Господин Павлов, добър познат на обвиняемия Станко. Тъкмо него използвал той за посредник, за да навива жената \"да приспи\" завинаги италианеца, за да сложат ръка на богатствата му. Идеята им обаче стигнала и до криминалистите в Стара Загора, които задържаха на 10 октомври Станко Желязков, собственик на заложна къща. Нямало защо да арестуват Господин Павлов, който междувременно влязал в затвора заради търговия с наркотици. Задържаният Станко не се признава за виновен. На влизане в съдебната зала, където бе гледана мярката му за неотклонение, той обяви, че иска да направи изявление през медиите, но не му беше позволено. От Апелативната прокуратура в Пловдив припомниха, че срещу тандема Желязков-Павлов има повдигнато и обвинение за измама в особено големи размери. Според него, през периода януари 2016 г. - март 2017 г. те успели да измъкнат от старозагорец 110 хиляди лева и 5500 евро.", "date": "2017.10.15", "title": "Решетки за старозагорец, обвинен, че готвел убийство в Италия"}
{"url": "https://www.24chasa.bg/novini/article/6493862", "text": "На 1 август петима подсъдими, водени от охрана в съда на Московска област, вземат оръжията на двамата гардове и тях самите за заложници, а след това влизат в престрелка. Трима от затворниците са убити, двама са ранени и единият по-късно умира. Петимата мъже са обвинени за серия жестоки убийства на шофьори в околностите на Москва, предимно на пътя М4 “Дон”. Те са част от една от най-ужасните и мистериозни групи за убийства в ерата на Путин – бандата GTA, която получава наименованието си по аналогия с компютърната игра Grand Theft Auto. Твърди се, че 20 бандити били в килия, пазена само от един гард, и можело всички да избягат - т.е. имали са подкрепа отвътре. През май 2014 г. се появява информация, че по пътища на Подмосковието група от няколко убийци спира коли чрез специално поставени на пътя След като шофьорите слязат, за да проверят какво е станало, пътници от “случайно” минаващи край тях коли им предлагат помощта си, след което застрелват жертвите. Бандата нарича себе си “джамаат” и има подозрения за връзка с ИД. Според обвинението тя е отнела живота на 26 души. Подсъдимите са обвинени в подготовка на терористични актове, притежание на оръжия, патрони, за убийства. Руски националисти лансират тезата, че убийците били наети от украинските власти за отмъщение за анексията на Крим през 2014 г. Други твърдят, че бандата е съставена от бивши служители на спецчастите, обърнали се срещу властта. Тази версия се основава на факта, че нападателите използват за убийствата патрони, до които достъп имат само спецслужбите. На 6 ноември 2014 г. тежко въоръжени руски спецчасти обкръжават къща в тихото селище Уделна край Москва, рай за богати московчани, където живеел и 35-годишният киргизец Ибайдуло Субханов. Предполага се, че е водач на бандата, а паспортът му е фалшив. Спечастите казват на всички да излязат. Майката, жената и двете деца на Субханов напускат, а той е убит. В къщата избухва пожар, предизвикан от самодено взривно устройство. При обиска след това са открити над 60 вида оръжия, сред които автомат “Калашников” и бомби. Малко след това властите задържат 8 мъже и 2 жени, обвинени за убийствата на 17 души. Всички от групата са работещи емигранти от Киргизия, Таджикистан и Узбекистан. Според руски медии тарторът на бандата Ибайдуло Субханов бил вербуван от радикални ислямисти в Киргизия през 2011 г., след което воювал на страната на ИДИЛ, а после заминал за Русия и се събрал с таджики от забранената в Русия организация “Хизб ут Тахрир”. Мигрантите от Средна Азия организирали групата за убийства на руснаци GTA. Субханов се грижел за имота в Уделна като наемател. Той е собственост на роднини на Алексей Староверов, високопоставен служител в руската Генерална прокуратура. Привлечен е като свидетел по делото, но категорично отрича да знае нещо за бандата. Пред следствието казва, че рядко ходел на вилата си и изобщо не познавал наемателя Субханов. Той отдал имота на жената, с която киргизецът съжителствал заедно с двете й деца. Някои смятат, че Староверов не казва истината. Интересен факт е, че въпреки невисоката му заплата “Форбс” го е класирал като един от най-богатите руски чиновници в силовите ведомства, отбелязва “Нюзуик”. След започналата проверка Староверов е отстранен от работа. Следствието не успява да докаже вината му и излиза със заключението, че главатарят случайно е живял в имота му. Служебните защитници твърдят, че клиентите им не са виновни. Пред “Нюзуик” Ирина Зикова, представляваща интересите на един от оцелелите заподозрени, намеква, че убийствата не са били извършвани с цел грабеж. “Истина е, че те – казва тя. - Но вие разбирате, аз съм защитник и трябва да работя с материалите по делото, представени в съда, отколкото с по-сериозни обвинения.” “След престрелката в съда позвъних на Наталия Козлова, автор на статията в “Российская газета” - пише журналистът Марк Бенетс. – Следователите не искаха да плашат обществото, каза Козлова. Обществото невинаги трябва да знае истината.” Според нея убийствата на бандата са взривоопасна смес от ислямски екстремизъм и недоволство от враждебното отношение към тези хора (емигрантите мюсюлмани от бившите съветски републики) в Русия. “Те са убивали хората по расови, национални и религиозни мотиви – смята Козлова. - Вероятно някои от тях по-късно са заминали за Сирия. Диана Татосова, адвокат на Фазлидин Хасанов, убит в престрелката в Московския областен съд, казва в интервю пред “Нюзуик”, че членовете на GTA “били вдъхновени от своите идеологически убеждения” и жажда за мъст. Но според Следствения комитет разстрелите били обяснени с грабежи, за да не се предизвика паника в обществото, казва Татосова. Следователи не откликват на молбата на “Нюзуик” за коментар, но това е обяснимо, ако бандата е терористична. Новина, че мигранти от Централна Азия убиват руснаци по етнически и религиозни мотиви, вероятно би провокирала бунтове и убийства за отмъщение.", "date": "2017.10.15", "title": "\"168 часа\": Кой стои зад най-зловещата банда в  Русия?"}
{"url": "https://www.24chasa.bg/novini/article/6497455", "text": "Броят на жертвите от вчерашния самоубийствен атентат с камион бомба в сомалийската столица Могадишу достигна 189 убити и над 200 ранени, съобщиха полицейски и медицински източници, цитирани от Асошиейтед прес. Това е най-смъртоносното единично нападение в тази африканска страна. Лекарите се мъчат да помогнат на стотици пострадали, много от които са с тежки изгаряния, предаде БТА. Атентатор самоубиец взриви камион с експлозиви на оживено кръстовище близо до хотел, въпреки че беше обстрелван от силите за сигурност. Близо сто коли са унищожени, десетки сгради са разрушени в района Ходан, където са разположени правителствени офиси, ресторанти и магазини. Два часа след това нападение силите за сигурност осуетили друг самоубийствен атентат наблизо. Атентаторът все пак взривил колата си, но загинал само той. Никой не е поел отговорност за нападенията, но сомалийският министър на информацията Абдирахман Ярисоу заяви, че те вероятно са дело на ислямистката групировка \"Аш Шабаб\".", "date": "2017.10.15", "title": "Броят на жертвите от атентата в Сомалия расте - убитите са 189, над 200 са ранените"}
{"url": "https://www.24chasa.bg/novini/article/6497102", "text": "До три месеца най-големите топлоелектрически централи у нас ще решат дали им трябва отлагане на новите европейски екостандарти или не. Това обяви изпълнителният директор на Ей И Ес Гълъбово, бившата ТЕЦ \"Марица изток 1\" пред журналисти, предаде  . Европейската комисия прие нови екологични норми, според които въглищните централи трябва да имат очистващи инсталации, които да пречистват 99% от излизащите от тях газове. Българските мощности не отговарят на изискването. Близо половината от тока у нас се произвежда от въглищни централи, показват данните на държавния Електроенергиен системен оператор. Най-големите централи се намират в така наречения Маришки басейн - една държавна и три частни. Работата им обаче е под въпрос заради новите завишени екоизисквания в Европейския съюз. Затова дружествата са се обединили и са избрали общ консултант, който да ги посъветва дали има смисъл да правят инвестиции в по-модерни технологии или не. Отлагането може да бъде безсрочно, тоест до приемане на нови екоизисквания в евросъюза или с определен срок. От екоминистерството увериха още в началото на лятото, че са готови да съдействат на централите ако се наложи да бъдат отложени новите завишени еконорми.", "date": "2017.10.15", "title": "До три месеца ТЕЦ-овете решават дали искат отлагане на новите екостандарти"}
{"url": "https://www.24chasa.bg/novini/article/6496921", "text": "Българин, живеещ в Денвър, Колорадо е арестуван по подозрения за убийство на млада жена, чието тяло било открито близо до магистрален път. 37-годишният Михаил Петров е в ареста, а властите не дават повече информация за извършеното престъпление. Съдът е определил гаранция от половин милион долара,  Тялото на 24-годишната Шелби Уедърли е намерено на 30 септември сутринта край магистрала I-25 в Дъглъс каунти, Колорадо. Свидетели разкали, че по бездиханното тяло имало огнестрелни рани и прорезни рани по ръцете, става ясно от записите от телефон 911. Жената имала дълго криминално минало, предимно за наркотици и е трябвало да се яви в съда два дни преди да бъде открита мъртва. Обстоятелствата около смъртта й, както и подробности за обвиненията срещу Петров за сега остават в тайна, тъй като документите по делото са запечатани от съда. Петров също има дълго криминално досие - арест за оръжие през 2004 година в Лаример каунти, грабеж, обир и побой. Той е прекарал време в затвора в Колорадо, но е бил освободен на 3 юни 2017 година. Присъдите са му били за измама, кражба и обир с взлом. Петров е бил арестуван по обяд в петък, 13 октомври. Срещу него има две углавни обвинения - убийство от първа степен и фалшифициране на физически доказателство, както и едно обвинение за прикриване на смърт. Властите продължават да търсят повече информация за случая.", "date": "2017.10.15", "title": "Арестуваха българин за жестоко убийство на жена в Колорадо"}
{"url": "https://www.24chasa.bg/novini/article/6497108", "text": "Рейтингът на консервативния блок на германския премиер Ангела Меркел, Християндемократическия съюз/Християнсоциалния съюз, е паднал до най-ниското си равнище от последните 6 години. Това сочат резултатите от социологическо проучване, публикувани във в. \"Билд ам зонтаг\", съобщиха ДПА и ТАСС. В анкетата, извършена от института Емнид между 5 и 11 октомври, близо 2000 избиратели били попитани за коя партия биха гласували, ако парламентарните избори бъдат произведени следващата неделя, предаде БТА. Само 31 процента от анкетираните, с един пункт по-малко в сравнение с предишната седмица, отговорили, че ще гласуват за блока на Меркел. Такъв рейтинг в седмичните анкети на Емнид за последен път е бил регистриран при консерваторите през 2011 година. Социалдемократите също са изгубили един процентен пункт - за тях са готови да гласуват 21 процента от анкетираните. Свободната демократическата партия събира подкрепа от 11 процента, а Зелените и Левите - по 10 процента. Крайнодясната \"Алтернатива за Германия\" се ползва с подкрепата на 12 процента от анкетираните.", "date": "2017.10.15", "title": "Рейтингът на партията на Меркел падна до най-ниското си равнище"}
{"url": "https://www.24chasa.bg/novini/article/6497115", "text": "Група бойци на „Ислямска държава“ е избягала от град Ракка в нощта на събота срещу неделя, предава \"Ройтерс\", цитира \"Фокус\". Терористите са използвали цивилно население като живи щитове, за да избегнат боевете с разположените в града Сирийски демократични сили. Агенцията припомня, че в събота бе постигнато споразумение между подкрепяната от САЩ военна коалиция и членове на терористичната организация, според което част от бунтовниците получиха право да напуснат града. Много от ислямистите обаче отказаха да участват в договорката. Говорител на Сирийските демократични сили потвърди информацията в неделя, като добави, че боевете за Ракка продължават.", "date": "2017.10.15", "title": "Ислямисти избягаха от Ракка, използвайки цивилни за живи щитове"}
{"url": "https://www.24chasa.bg/novini/article/6497119", "text": "Средно възможно е ЕС да се разпадне. Има ефект на доминото и Каталуня е пример за това, каза пред   бившият премиер Иван Костов. Възможни са тежки последствия от преговорите за Брекзит между Великобритания и ЕС. То може да причини допълнителни разпадания в ЕС. Става дума за едни 50 процента. Става все по-ясно разграничението между страни от ядрото и периферията, в която сме и ние, при това в крайния й ъгъл. България ще председателства съюза в много труден период. Борисов успокоява страстите, но да се спекулира какво точно става зад кадъра не е редно, каза Костов. Според него конфликт между институциите в страна преди председателството й е най-нежеланото нещо. Разбирам, че е важно кой ще назначава антикорупционния орган, но това да се превръща в битка между институциите по време на председателството не е добър тон. Иначе ще докажем тезата на Кремъл, че България не е за ЕС, а че е част от руския свят. В България има сили, които искат да се дискредитира страната й. Да, може да има такъв план. Българското общество е облъчвано от големи лъжи, в полза на отлъчването ни от ЕС, смята Костов. 80 на сто повярваха, че аз съм собственик на половин България, каза още Костов. А аз не съм взел и един пирон от приватизацията. Другата лъжа е, че съм най-богатият човек. Сега лъжата е, че Западът е агресор срещу Русия, което не е така. В книгата си политологът Антон Тодоров ме причисли към вещерите на прехода и това е част от лъжа. В момента в политиката и в държавната администрация отиват хора, които не са успели в частния бизнес. Получава се гигантско несъответствие с частния бизнес, където се струпва интелектуалната мощ на страната. Грубо казано пролетариатът е в държавните институции. Запитан за роднините във властта Костов каза: \"Всички сме братовчеди\" придобива буквален смисъл в България, не само осъдителен, но и тъжен. Кой да отиде там да работи? Има го навсякъде, и при президента. Кои са му съветници? Негови познати, близки от военната му кариера. Ами съпругата му?\" Ако приложим грубо фразата за братовчедите, по времето, когато бях на власт имах живи 28 братовчеди. С нито един от тях не съм провел телефонен разговор. Никой от тях не е участвал в приватизация, не е бил назначаван, даже ги поизгониха от работата им, каза Костов.", "date": "2017.10.15", "title": "Костов: \"Всички сме братовчеди\" придобива буквален смисъл, има го навсякъде"}
{"url": "https://www.24chasa.bg/novini/article/6497128", "text": "Здравото съмнение е единственият начин да не станете жертва на интернет измама и дори и да сте напълно убедени, че нещо е вярно, направете труда да го проверите още веднъж. Това каза Георги Апостолов, координатор в Националния център за безопасен интернет, пред „Фокус“ по темата за интернет измамите, на които стават жертва възрастните хора, и за случая с фалшивия профил „Александър Николов“. „Просто нещата са такива – виждам профил, който ми вдъхва някакво доверие, и виждам, че от моите приятели някои са приятели на този профил и приключвам. И оттук нататък аз съм си създал в главата фиктивен образ на някакъв човек, придържам се към него и не ми идва на ум все пак да проверя някои парчета от информацията. А това вече е абсолютно хващане в капана“, каза още той и обясни, че интернет дава безкрайно лесни възможности за проверка. „Препоръчително е, когато имаме нов онлайн приятел, да проверим малко по-внимателно информацията и данните, които той дава за себе си, тръгвайки от профилна снимка. Ако измамените бяха си направили труда да потърсят по профилната снимка, за да видят, че тя не отговаря на Александър Николов, след това да направят проверка по email адрес, какъвто има достъпен, и да видят, че информацията доста се разминава, това щеше да ги накара да подходят по-предпазливо“, уточни Апостолов. По думите му все по-често се наблюдава т.нар. онлайн ефект. „Знаете, че все повече хората комуникират, общуват с другите и дори си намират бъдещи съпрузи онлайн и това до такава степен се е вградило в ежедневието ни, че започваме да не различаваме реалния от виртуалния свят. Но тъй като във виртуалния свят ние не получаваме толкова много информация, както при директния контакт с човек, ние си създаваме образа на базата на отделни парченца информация. Това е като да сглобявате пъзел от 100 парчета, от които 15 липсват, но все пак вие можете да сглобите нещо, защото си представяте какво има на останалите парченца. По този начин хората сглобяват образа и не се замислят, че на него му липсва много естествени неща, които в реалния контакт издават много за човека отсреща – тук говорим за мимика, за поглед, за език на тялото, за цялостно излъчване, за интонация, за тембър на гласа. Защото това са неща, които само изпечени мошеници могат да ги владеят (не че няма такива) и да предизвикат доверие. Онлайн това е много по-лесно, защото куп от тази информация не присъства, но хората си я пресъздават. Даже бих казал, че когато някой общува с непознат човек онлайн до така степен, че вече си пишат близки съобщения и си разказват истории, вероятно те могат дори и да чуят гласа на този човек, който са си въобразили в главата“, каза още той. Апостолов посочи, че през последните дни е излязла тревожна статистика, която сочи, че българското население е на 30-о място по дигитално- медийна грамотност. „Това е нещо, за което ние бием тревога отдавна. Получава се така, че в развиващата се все по-дигитално епоха ние имаме все по-неграмотни поколения“, обясни той.", "date": "2017.10.15", "title": "Експерт: Здравото съмнение е единственият\nначин срещу интернет измама"}
{"url": "https://www.24chasa.bg/novini/article/6497131", "text": "Турската армия продължава разгръщането си в сирийската провинция Идлиб. Това е съобщил в неделя представител на опозиционната „Свободна сирийска армия“, предава Reuters, цитиран от \"Фокус\". Информацията е потвърдена от базираната в Лондон Сирийска обсерватория за човешки права. Поне четири конвоя, съставени от бронирани превозни средства и разполагащи, са включени в турските военни сили на мястото. Ок. 200 души съставляват пехотната част на конвоите. Според информация от очевидци, турски булдозери работят по изграждането на укрепления и ровове. Според турските власти, маневрите са част от споразумението за деескалация на страната, но в събота местни медии предадоха съобщение на Дамаск, в което сирийското правителство поиска незабавното изтегляне на турските военни от територията на страната.", "date": "2017.10.15", "title": "Турската армия продължава разгръщането си в Идлиб"}
{"url": "https://www.24chasa.bg/novini/article/6497139", "text": "Българският патриарх Неофит освещава новия храм \"Въздвижение на Светия Кръст Господен\" в столичния квартал Лозенец. След близо 20-годишен строеж от днес църквата е отворена за миряни, съобщава  . Храмът, който е посветен на \"Въздвижението на Светия кръст Господен\", се намира в местността Кръста, там, където през 1878 г. на Възнесение Господне - Спасовден, софиянци издигат кръст в памет на Освобождението на България. Заради високото място, на което се е намирал кръстът и заради незастроената по онова време околност, паметникът се е виждал отдалече. След неколкократно местене, до преди дни, каменният кръст, обявен за паметник на културата, се е съхранявал в близкия храм \"Преображение Господне\". Сега той е поставен върху постамент в непосредствена близост до мястото, където е бил издигнат през 1878 г. - до олтара на новопостроения храм. Строежът на църквата на ъгъла на булевардите \"Джеймс Баучер\" и \"Черни връх\" е започнал през 1998 г. от т. нар. Алтернативен синод, но после е бил \"замразен\". След трудности по узаконяването му, Софийската митрополия, със съдействието на Столичната община, едва през 2015 г. поема изграждането му, като след сериозни преустройства, наложили се заради канонични и архитектурни неточности, и след довършителни работи и вътрешно оформление, днес храмът \"Въздвижение на Светия кръст Господен\" е готов за енорийски храм за нуждите на православните християни от околните квартали. Енорийски свещеници в новия храм ще са свещениците - Божидар Маринов и Константин Цанков, доскоро служили в храма при Софийската семинария, която е в столичния кв. \"Лозенец\".", "date": "2017.10.15", "title": "Патриарх Неофит освещава нов храм в столицата"}
{"url": "https://www.24chasa.bg/novini/article/6497151", "text": "Нито един от напусналите КСНС не е напуснал ей така, имаше обективни причини за това. Това каза председателят на ПГ на ГЕРБ и зам.-председател на партията Цветан Цветанов по повод интерпретациите, че КСНС при президента Румен Радев е бил провален пред БНР. „Това беше лоша интерпретация, за да се подхранва един перманентен скандал с управляващото мнозинство“, посочи той. „Много е неприятно, когато в тези подходи участва и човекът, който трябва да олицетворява единството на нацията, президентът на страната“, коментира Цветан Цветанов. „Екатерина Захариева като представител на президентската администрация на Росен Плевнелиев сподели как са се определяли датите за свикването на КСНС. Винаги е имало съгласуване с министър-председателя и участниците“, обясни председателят на ПГ на ГЕРБ. „За разясняването на това, че някой търси скандали, мога да добавя, че те са оръжие за немощните, незнаещите и недоборнамерените. Скандалите имат за цел да държат страната в парманентна нестабилност. Говоря за опозицията като цяло, които участват активно в генерирането на този процес“, заяви Цветан Цветанов. „Скандалите имат за цел да държат страната в криза и нестабилност, да неутрализират постигнатото от властта. Това е единственият тип политика, който БСП владее и на който очевидно ще се осланя в период, когато България ще бъде в обсега на общественото внимание на европейските граждани“, посочи той. По повод вчерашния протест на пожарникарите Цветан Цветанов коментира: „Разговарях с гл. комисар Николай Николов и зам.-министър Ципов. Предстои гледането на второ четене във вътрешна комисия на промените в Закона за МВР. Ще търсим правна възможност ако можем да съхраним, дори и с по-малък състав, звената, които се предлагат за закриване“. „Всичко се базира на анализ. Решенията трябва да бъдат взети в диалог с МВР и депутатите във вътрешната комисия“, каза още той. \"Бюджетният дефицит, който се предвижда за 2018 година ще бъде под 1%. 2,5 млрд. повече ще бъдат изхарчените пари, но те не са за сметка на дефицита, който да расте, а за сметка на икономическия растеж“, заяви Цветанов. „От тях 700 млн. лева са само за Фонд „Работна заплата“. Това означава, че ще има увеличение не само в сферата на образованието, а и поетапно в други сектори“, уточни председателят на ПГ на ГЕРБ. „Когато приключи мандатът на тези, които искат да управляват, и се предлагат като алтернатива дефицитът беше 5,5% през 2014 бюджетна година“, коментира Цветан Цветанов. „През 2018 година БВП ще бъде 100 млрд. лева. Това е мечта от всички години на управление, добра цифра. В края на мандата сме заложили цифрата да бъде 120 млрд. лева“, каза още той.", "date": "2017.10.15", "title": "Цветан Цветанов: Никой не е напуснал КСНС ей така, имаше обективни причини за това"}
{"url": "https://www.24chasa.bg/novini/article/6497163", "text": "Синът на началника на КАТ-Русе е сред задържаните при акцията в дунавския град, като е обвинен за участие в организираната престъпна група, събщи за русенски журналисти съобщи говорителят на главния прокурор Румяна Арнаудова. Организатор на групата е Илия - брат на русенския народен представител от БСП Георги Стоилов. На осем души - седем мъже и жена, са били повдигнати обвинения след вчерашната акция на служители на ГДБОП в Русе, ръководена от Специализираната прокуратура, като мярката се гледа от 13 часа в неделя в София, като Специализираната прокуратура иска от съда осемте души да бъдат задържани за постоянно в ареста. Седмината мъже са обвинени за организирана престъпна група, като единият е ръководител, а останалите са съучастници. Тя е действала от началото на 2015 г. до задържането й през този уикенд на територията на Русе. Осъществявала е основно престъплението \"изнудване\". Има повдигнати обвинения и за т. нар. \"вторични престъпления\", като на четири от лицата, включително и на жената, са повдигнати обвинения за отвличане, извършено на 30 март 2015 г., и изнудванe. Жертвата е бил служител на фирмата на организатора на групата. Той бил заподозрян в извършване на кражба, като със сила и заплаха е принуден да поеме имуществено задължение - да подпише запис на заповед на стойност 100 000 лева. Обвинение за държане на огнестрелни оръжия и боеприпаси е повдигнато на още един участник от групата. По време на акцията в Русе са били разпитани 15 души, двама от които с тайна самоличност. Извършени са общо 15 претърсвания в заложна къща, нощен клуб, жилища, офиси и автомобили, както и шест лични обиска. Открити са четири метални палки, три пистолета, от които боен, газов и един преработен от газов в боен, електрошокова палка, 107 патрона, два ножа и артилерийски гръм, представляващ 400 грама тротил, както и 2000 евро - средства, придобити от организираната престъпна група. Разследването продължава, както и събирането на доказателства.", "date": "2017.10.15", "title": "Арнаудова: Има и жена сред арестуваните в Русе, обвинена е за отвличане"}
{"url": "https://www.24chasa.bg/novini/article/6497174", "text": "69-годишен мъж е починал след пожар в дома му в село Брестовене, Община Завет. Огънят пламнал около 17.15 часа на 13 октомври и унищожил покъщнината в стаята. Това съобщиха от пресцентъра на ОДМВР-Разград. При гасенето на пожара е намерен О.О., който е транспортиран с трета степен изгаряния в Разградската болница. По-късно пострадалият е откаран в лечебно заведение във Варна, където починал. По случая се води досъдебно производство.", "date": "2017.10.15", "title": "Възрастен мъж загина при пожар в Разградско"}
{"url": "https://www.24chasa.bg/novini/article/6497193", "text": "Десет души са загинали, други трима ранени в следствие на пожар в столицата на Саудитска Арабия, предава Anadolu Agency, цитирана от \"Фокус\". Огънят е избухнал в магазин за килими на една от главните улици в Рияд, съобщават от местната агенция за пожарна безопасност. Причините за избухването му са в процес на изясняване.", "date": "2017.10.15", "title": "Десетки загинаха при пожар в столицата на  Саудитска Арабия"}
{"url": "https://www.24chasa.bg/novini/article/6497198", "text": "Изчезналият в петък в София 13-годишен Мануел Пенков Николаев се е прибрал снощи сам в дома си, научи \"24 часа\". Детето се е върнало в 23 часа вечерта. То не е било жертва на престъпление, обясниха запознати.  Мануел изчезна на 13 октомври около 17:30 часа. Тогава напуснал дома си с велосипед и облечен с тъмно синьо шушляково яке, светлосини дънки и черни обувки. Преди да се прибере за последно е бил забелязан в района на магазин \"Джъмбо\" в квартал \"Дружба\". Това е първо изчезване на малчугана. ", "date": "2017.10.15", "title": "Изчезналото 13-годишно дете се прибра само"}
{"url": "https://www.24chasa.bg/novini/article/6497187", "text": "От утре движението по АМ \"Хемус\", в участъка между Девня и Повеляново, от км 400 до км 407, ще се извършва двупосочно в платното за Варна, заради ремонтни дейности, съобщиха от пресцентъра на \"Агенцията \"Пътна инфраструктура\". На обекта ще се работи поетапно. Първият етап е в платното за София. При него ще бъдат затворени пътните връзки в посока Девня и Суворово на п. в. \"Девня\", при 402-ри км и в посока кв. \"Повеляново\", на п. в. \"Повеляново\", при 407-ми км. Пътуващите по тези направления ще се пренасочват при 392-ри км по пътен възел \"Неофит Рилски\" по пътя Шумен-Варна. Ще бъде затворена пътната връзка в посока Варна на п. в. \"Девня\" при 402-ри км, като трафикът ще се пренасочва по път I-2 и ще се връща обратно на автомагистралата при 412-ти км на пътен възел \"Слънчево\". След като бъдат изпълнени ремонтните дейности в платното за София, ще започне вторият етап от ремонта и трафикът ще се прехвърли в платното за Варна. Тогава ще се затворят пътните връзки в посока Девня и Суворово на п. в. \"Девня\", при 402-ри км и в посока кв. \"Повеляново\" на п. в. \"Повеляново\" при 407-ми км. Движението по тези направления ще се пренасочва по път I-2 Шумен-Варна и ще се връща на автомагистралата при 412-ти км по п. в. \"Слънчево\". Ще бъдат затворени и пътните връзки в посока София на п. в. \"Девня\" при 402-ри км и на п.в. \"Повеляново\" при 407-ми км, като трафикът ще се пренасочва по пътя Шумен-Варна и ще се връща на АМ \"Хемус\" при 392-ри км по пътен възел \"Неофит Рилски\". При добри метеорологични условия се очаква ремонтът да продължи до 15 декември т. г.", "date": "2017.10.15", "title": "От утре започва ремонт на АМ \"Хемус\" в участъка между Девня и Повеляново"}
{"url": "https://www.24chasa.bg/novini/article/6497203", "text": "23-годишен мъж от Разград е с опасност за живота след пътнотранспортно произшествие. Това съобщиха от пресцентъра на ОДМВР-Разград. Около 11.45 часа на 14 октомври по „Южен булевард“ в града „Пежо 206“, шофирано от 25-годишната М. С., удря внезапно изскочилия на пътното платно пешеходец О. С. Пострадалият е откаран в Разградската болница със счупен череп и оток на мозъка. Взети са кръвни проби за химичен анализ. По случая е образувано досъдебно производство.", "date": "2017.10.15", "title": "Млад мъж е с опасност за живота след катастрофа в Разград"}
{"url": "https://www.24chasa.bg/novini/article/6497205", "text": "От утре в обедните часове продължава ремонтът на участък от пътя София - Перник, през прохода Владая, съобщиха от пресцентъра на Агенцията \"Пътна инфраструктура\". В петък - 13 октомври, са завършили предвидените строителни дейности в отсечката от \"Черния кос\" до паметника на Войнишкото въстание. Днес няма да се извършват ремонтни работи, за да не се затруднява трафикът. От утре, без спиране на движението, ще се ремонтира отсечката от Александровия мост до паметника на Войнишкото въстание. Трафикът ще се регулира със светофарна уредба. Превозните средства ще преминават в платното, в което в момента не се извършват строителни дейности. АПИ препоръчва на шофьорите да използват алтернативния маршрут по АМ \"Люлин\", където за улеснение на трафика в участъка след тунел \"Мало Бучино\" сутрин има две ленти за София, а следобед две за Перник. Целта е повишаване безопасността на движение в отсечката, по която в момента се извършва аварийно обезопасяване на скатове и превозните средства преминават двупосочно в платното за София. В работните дни и в неделя сутрин от 6 до 9 часа в участъка от 5-ти до 11-ти км на АМ \"Люлин\" има две ленти за София и една за Перник, а следобед от 16 до 19 часа има две ленти за Перник и една за София. През останалата част от денонощието по АМ \"Люлин\", включително и в събота, движението се извършва двупосочно в платното за София. Ат Агенцията предупреждават шофьорите да карат внимателно и да спазват пътната сигнализация.", "date": "2017.10.15", "title": "От утре продължава ремонтът на пътя през Владая"}
{"url": "https://www.24chasa.bg/novini/article/6495545", "text": "Новата христоматия по религия-православие “Жития на светии” е подходящ подарък и учебно помагало за учениците от основното училище, съобщават от Св. синод. Книгата е издадена с благословението на патриарх Неофит и е изготвена от синодалния културно-просветен отдел. Включените житиеписни разкази обхващат по-важните почитани от църквата светии - както български и новомъченици, така и древни великомъченици, светители и преподобни. Изданието е пълноцветно и отговаря на завишената естетика на учениците от прогимназиална възраст. Съдържанието помага за християнското образование, православното и патриотично възпитание на децата. През седмицата излезе от печат и новият църковен календар за 2018 г. В него е поместено традиционното новогодишно слово на патриарх Неофит, както и списък с църковните и официални празници през новата година. Има и информация за църковния брак и сродствата, при които той не се позволява. В календара за 2018 г. е включено и пояснение за дните, в които не се позволява панихида. През миналата седмица излезе и третата книга на Александра Карамихалева, началник на отдел “Връзки с обществеността” на Св. синод на БПЦ. Заглавието е “Насаме”. \"Книгата се роди от подчертаните места в тетрадките на моя дневник и желанието ми да живея смислено, пълноценно, да отсявам суетата от истински значимите неща, които отекват във вечността\", казва авторката.", "date": "2017.10.15", "title": "Патриарх Неофит благослови помагало за ученици"}
{"url": "https://www.24chasa.bg/novini/article/6497016", "text": "Най-малко 50 души са убити и над 80 бяха ранени вчера при най-големия самоубийствен бомбен атентат, извършван някога в сомалийската столица Могадишу, предаде ДПА. , предаде БТА. Според очевидци при взрива са унищожени десетки обществени автобуси и около 100 леки коли. Сгради на стотици метри разстояние са повредени, с избити врати и прозорци. Пред репортери кметът на града Саабид Абди, който посети мястото на експлозията, помоли за повече булдозери, които да вадят жертви изпод развалините. Министърът на информацията Абдирахман Ярисоу по радиото осъди \"ужасяващата атака на терористите\", като обвини екстремистката групировка Аш Шабаб. Мишената остава неясна, макар че хотел в съседство е популярен сред сомалийците, завърнали се от чужбина, и често е посещаван от държавни служители и журналисти. Малко след големия взрив силите за сигурност са осуетили друг самоубийствен атентат наблизо, съобщиха властите. Атентаторът все пак взривил колата си, но загинал само той.", "date": "2017.10.15", "title": "Най-малко 50 са жертвите от самоубийствения атентат в Сомалия"}
{"url": "https://www.24chasa.bg/novini/article/6497021", "text": "Бързо движещи се пожари, разпалвани от променящи посоката си ветрове, принудиха още хиляди калифорнийци да се евакуират вчера, докато броят на жертвите от най-смъртоносните пожари в историята на щата достигна най-малко 40 души, от тях 22-ма в окръг Сонома, предаде Ройтерс. Над 10 000 огнеборци, подкрепяни от самолети и хеликоптери, се опитват да потушат 16 големи огнища в районите северно от Сан Франциско, погълнали почти 86 000 хектара за седем дни, или приблизително 865 кв. км - площ, по-голяма от Ню Йорк сити, съобщи БТА. Около 100 000 души са напуснали домовете си, включително 3000, които бяха евакуирани вчера от Санта Роза, на 80 км северно от Сан Франциско. \"Това наистина е една от най-големите трагедии, които Калифорния е преживявала някога. Опустошението е просто невероятно. Никой не би могъл да си представи подобен ужас\", каза губернаторът на Калифорния Джери Браун, който посети Санта Роза. Огънят е унищожил около 5700 сгради. Броят на жертвите надмина мрачния рекорд от 29 загинали при пожара Грифит Парк през 1933 г. в Лос Анджелис. Очаква се ветровете да отслабнат през нощта, но високата температура и сушата, които подхранват пожарите, ще продължат през целия уикенд, прогнозират синоптиците. \"Опасността остава\", каза сенатор Камала Харис, демократ от Калифорния, която придружаваше губуернатора. Сенатор Даян Файнстийън, също демократ от Калифорния, обеща повече федерална помощ за пострадалите райони. Поне дузина винарни в долината Напа и окръг Сонома са разрушени частично или напълно, нанасяйки тежки поражения на винената индустрия и туризъм. Пожарникари от други щати - Орегон, Вашингон, Аризона, Колорадо и Невада се притекоха на помощ на колегите си от Калифорния. От въздуха 70 самолета и хеликоптера са изсипали вече над близо 8 млн. литра химическа пяна. Помагат дори затворници, съпровождани от охрана, например като копаят изкопи за ограничаване на огъня или готвят храна в командните центрове. По данни от вчера 235 души са в неизвестност в окръг Сонома, а развалините на хиляди жилища тепърва ще трябва да бъдат претърсени, така че броят на жгертвите се очаква да расте.", "date": "2017.10.15", "title": "Най-малко 40 са жертвите на пожари в Калифорния"}
{"url": "https://www.24chasa.bg/novini/article/6497023", "text": "Хилари Клинтън смята, че   е опасно и подкопава доверието на другите нации в американските обещания, предаде Асошиейтед прес. В интервю за Си Ен Ен, записано в сряда, което ще бъде излъчено днес, Клинтън заяви, че настояването на Тръмп да не сертифицира споразумението въпреки доказателствата, които сочат, че иранците го спазват, \"кара американците да изглеждат глупави и дребнави и прави услуга на иранците\". \"Това е лошо не само за тази конкретна ситуация, но и изпраща послание за целия свят, че Америка не държи на думата си, че на Америка не може да се разчита \", казва Клинтън. Според нея \"сега ще последва надпревара във въоръжаването, ядрена надпревара в Източна Азия\".", "date": "2017.10.15", "title": "Хилари Клинтън: Заплахата на Тръмп срещу Иран е опасна и подкопава доверието"}
{"url": "https://www.24chasa.bg/novini/article/6497033", "text": "Кюрдските пешмерги отхвърлиха иракския ултиматум за изтегляне от стратегическата и богата на петрол област на Киркук, заяви кюрдски представител, цитиран от Ройтерс. По-рано „Народна мобилизация“, която е формирана основно от близки до Иран шиитски групи, даде ултиматум на Пешмерга до полунощ, за да напуснат района северно от Мактаб Халид. Позицията контролира достъпа до военновъздушна база, както и някои от петролните кладенци в района на Киркук, заяви представител на Кюрдското регионално правителство, цитиран от \"Фокус\". Градът и околностите му, включително и петролните кладенци, са под кюрдски контрол. Все още няма данни за сблъсъци, но местен жител заяви, че много кюрдски бойци са разположени около Киркук", "date": "2017.10.15", "title": "Кюрдите отхвърлиха иракския ултиматум за изтегляне от района на Киркук"}
{"url": "https://www.24chasa.bg/novini/article/6497035", "text": "Първите избирателни секции в Австрия отвориха врати за предстоящия парламентарен вот, предава РИА Новости . Някои от тях започват работа в 6:00 българско време, а други в 11:00. Австрийските власти позволяват на общините и градовете да установят работното време на секциите, както им е удобно. Очаква се, че към 18:00 българско време всички участъци ще затворят, за да започне броенето на гласовете. Всички австрийски граждани, които са навършили 16-годишна възраст ще могат да гласуват. По данни на австрийското Министерство на вътрешните работи това са 6,401,304 душ, от които 51,7 % жени. На изборите участват 16 партии, но най-популярни са дясната „Австрийска народна партия“, Социалдемократическата партия и крайнодясната „Австрийска партия на свободата“. На изборите за Национален съвет ще се изберат 183 депутати.", "date": "2017.10.15", "title": "Отвориха първите секции за гласуване на парламентарните избори в Австрия"}
{"url": "https://www.24chasa.bg/novini/article/6497038", "text": "В Македония днес се произвеждат местни избори, които ще са тест за новото ляво правителство пет месеца след като дойде на власт в обстановка на остра политическа криза след десетилетие на консервативно управление, предаде Асошиейтед прес. Първият кръг на изборите е днес, като над 1,8 регистрирани избиратели ще изберат кметове и общински съветници в столицата Скопие и други 80 общини. Вторият кръг е насрочен за 29 октомври, предаде БТА. Проучванията на общественото мнение сочат, че управляващите социалдемократи имат малка преднина, особено в Скопие, където техният кандидат за кмет води с 2,6 процентни пункта пред кандидата на консерваторите. Консервативната ВМРО-ДПМНЕ, главната опозиционна партия, се стреми да защити своята доминация на местно ниво. На предишните местни избори през 2013 г. те спечелиха в 56 от 81 общини, когато социалдемократите спечелиха общо четири. Гласуването ще започне в седем сутринта и ще приключи в 19 часа. В изборите ще участват кандидати за кметове и общински съветници от 19 партии и коалиции и 64 независими кандидати. Шестите местни избори в Македония са насрочени на 15 октомври и ще се произведат в 3480 избирателни секции в 80 общини и град Скопие. Вторият кръг от изборите ще бъде на 29 октомври. Изборната кампания за втория кръг ще приключи на 27 октомври в 24 часа", "date": "2017.10.15", "title": "Местните избори в Македония - тест за новото правителство"}
{"url": "https://www.24chasa.bg/novini/article/6497041", "text": "В Ирландия е обявено червено ниво на опасност в графствата в западната част на страната във връзка с приближаването на атлантическия ураган \"Офелия\", съобщава  . Както се посочва в сайта на метеорологичната служба, режимът на извънредна ситуация ще влезе в сила от понеделник до вторник. \"Червеното ниво на опасност се въвежда на територията на графствата Голуей, Мейо, Клеър, Корк и Кери.\" В останалата част от страната е в сила оранжево ниво\", се казва в съобщение, публикувано в събота. Метеоролозите прогнозират вятър със сила от около 80 км/ч с пориви до 130 км/ч. \"Има опасност от разрушаване на сгради и инфраструктура, а в крайбрежните райони – от наводнения\", предупреждава метеорологичната служба.", "date": "2017.10.15", "title": "Червено ниво на опасност в Ирландия заради урагана \"Офелия\""}
{"url": "https://www.24chasa.bg/novini/article/6497043", "text": "Режимът на Ким Чен Ун излезе с остра критика на американския президент и заплаши, че САЩ ще бъдат „унищожени“, предава Daily Express. Севернокорейските медии, позовавайки се на властите казаха, че „грубите изказвания“ на Тръмп ще „ускорят гибелта на злата империя“ САЩ. Острите изказвания на режима в Пхенян идват, след като в четвъртък два американски бомбардировача прелетяха над Корейския полуостров, съобщава \"Фокус\". „Старият лунатик Тръмп изсипа порой от обиди към КНДР“, казаха севернокорейските медии. „Ако американските империалисти искат да предизвикат военна провокация срещу КНДР, континенталните територии на САЩ ще бъдат превърнати в прах от безмилостните ядрени наказателни удари. Южнокорейските марионетни сили също ще платят скъпа цена за следването на американската линия“, казаха от севернокорейските държавни медии.", "date": "2017.10.15", "title": "Северна Корея: Тръмп е „стар лунатик“ и ще доведе до „гибелта на злата империя“ САЩ"}
{"url": "https://www.24chasa.bg/novini/article/6497055", "text": "Тази неделя по улиците на София ще тичат атлети от 5 континента. Това ще се случи в един от най-старите маратони в Европа, който има 34-годишна история. Маршрутът на маратона ще блокира много улици в София, разказва  . Тази година в Софийския маратон ще вземат участие рекорден брой участници – 3000. Очаква се около 1/3 от тях да са чужденци. За първи път в Софийския маратон ще бъде включена и паралелна скоростна отсечка. Участниците в нея ще бъдат разпределени в 3 групи – мъже, жени и деца до 14 г. Отсечката ще е 40 метра и ще бъде изградена от специална настилка. Всеки може да се включи, да пробяга отсечката и да измери на място скоростта си с помощта на професионална техника. Стартът на любимото на софиянци спортно събитие ще бъде даден точно в 10:00 часа пред Националния стадион „Васил Левски” на кръстовището на булевард „Евлоги и Христо Георгиеви” и улица „Гурко”. Традиционните дистанции, включени в маратона, са: 3 км, 10.5 км, 21 км и 42.195 км. Масовият старт за 3-километровата отсечка е предвиден за 9:40 часа. Елитните маратонци ще стартират на дългата 42.195 километрова дистанция точно в 10:00 часа, а стартът за бягащите 21.098 км е 10 минути по-късно. Бягането на 10.550 км ще стартира в 10.20 часа.", "date": "2017.10.15", "title": "Атлети от 5 континента ще се състезават в маратон в София"}
{"url": "https://www.24chasa.bg/novini/article/6497060", "text": "Факелно шествие на хиляди украински националисти премина по улиците на Киев по случай 75-ата годишнина от основаването на УПА (Украинската въстаническа армия) и Деня на защитника на отечеството, който от 2015 г. се отбелязва на 14 октомври, предаде ТАСС. Десните партии \"Свобода\", \"Десен сектор\" и \"Национален корпус\" бяха призовали за демонстрации в цялата страна, предаде ДПА. Организаторите, които очакваха до 20 000 участници, нарекоха акцията \"последно предупреждение към властта\" във връзка с приетия от парламента закон за статута на Донбас, предаде БТА. Участниците - не по-малко от 10 000, носеха знамена на националистически партии и организации и скандираха лозунги като: \"Бандера, Шухевич - наши герои!\" и \"Петя вън!\", обръщайки се към президента Петро Порошенко. Около 5000 полицаи охраняваха шествието, което приключи без инциденти. УПА, чиито вадачи са Степан Бандера и Роман Шухевич, е основана в Западна Украйна по време на германската окупация през Втората световна война, припомня ДПА. През 1943 г. нейните бойци извършват етническа чистка в областта Волин и в Източна Галиция, при което са избити десетки хиляди поляци (т.нар Волинско клане). В края на войната воюва против съветските сили чак до началото на 50-те.", "date": "2017.10.15", "title": "Хиляди украински националисти участваха във факелно шествие в Киев"}
{"url": "https://www.24chasa.bg/novini/article/6497072", "text": "Светофар в Хасково, чиято цена по фактура е 6500 долара, струва на Община Хасково 50 хиляди лева. Почти петорното оскъпяване на сделката се разследва от прокуратурата, разказва . „Зелена светлина” за новия светофар дава общинският съвет. Решението е той да струва не повече от 35 хиляди лева . Изпълнителят, в случая общината ,сключва сделката. Светофарът е купен от общината срещу 6500 долара от турска фирма. За тези пари обаче оказва се кметството си е купило само светещи пилони и, за да стане наистина светофар, през общинско предприятие от кметството започват ударно да плащат на частни фирми. Kогато вече започват да го монтират се оказва, че има пробиви и някакви дефекти в захранващите кабели и други. Това са извършени допълнителни ремонтни работи свързани със захранването вече на светофара”, обяснява кметът Добри Беливанов. Сделката набъбва до 50 хиляди. По следите на парите тръгва прокуратурата- оттам казват, че разследването е срещу неизвестен извършител, евентуално длъжностно лице – служител на общината. Разпитани са десетки чиновници. Кметът – също: „Нямаме какво да крием. Това не са някакви пари дадени ей така, без нищо. Те са дадени, за да стане по-добра организацията на движението”.", "date": "2017.10.15", "title": "Светофар за 50 хиляди лева регулира движението в Хасково"}
{"url": "https://www.24chasa.bg/novini/article/6496805", "text": "- Научих от вашите власти, които се свързаха с мен, но не зная каква точно е измамата. - Това много пари ли са в България? - Уау. За съжаление, не мога да ви кажа много, но е странно. - Не, не го познавам и не зная защо е избрал моите снимки. Ние дори не си приличаме визуално. - Да, ще взема, но в момента обсъждам с адвоката си какви точно да бъдат те. - При нас това се нарича престъпно подражание на някого. Наказва се със затвор до 1 година. Има и парична глоба до 15 хиляди евро. Аз със сигурност ще си търся правата за белите му. - След това, което ми се случи, не искам да споделям лична информация. Тъй като вие сте единствените, които написаха от кого този човек е крал снимките, ще ви кажа само, че работя в “Ер Франс” и затова пътувам по света. Не ме молете обаче за повече, тъй като и аз самият съм в шок от случилото се с мен. - Да, аз не мога да повярвам, че толкова много време никой не го е разкрил. Дори във вашата медия чета в момента, че в профила си е имал за приятели политици... - Ох, иска ми се да дойде денят, в който това ще ми е смешно! Александър Мартинез е французинът, от когото измамникът Спас Василев е крадял снимките за профила на Александър Николов. С него той е завлякъл над 40 души с около 40 хил. лв. за самолетни билети, преди да се предаде в петък. Новината за самоличността на човека, от когото Спас е крадял снимките, бе съобщена единствено от “24 часа” още в петък привечер. Мъжът зад истинския профил е служител на “Ер Франс” от години. Неговият профил е бил абсолютно публичен и всеки, не само приятелите му, е можел да види снимките. Така Спас е свалял кадрите, на които Мартинез се е снимал из цял свят. След като разбрал от родните власти за какво се ползват снимките му, В него остана само профилна снимка в анфас с цветовете на френското знаме. Тя е качена след атентатите на “Стад дьо Франс” и масовата стрелба в парижкия клуб “Батаклан”, при която терористи избиха над 90 души. Снимката е съвсем малка като размер - точно каквито качваше и менте профилът на Александър Николов. Въпреки скритите данни във фейсбука на Мартинез от акануда му в социалната мрежа за професионални контакти “ЛинктИн” се разбра, че той работи за “Ер Франс”. От визитката му става ясно, че Мартинез е завършил информатика в Лион, но от 16 години работи на различни позиции в системата на “Ер Франс”. Вероятно заради това има и толкова много снимки от всевъзможни точки на света. Точно тях крадял Спас, който в началото на годината свил кадър в “Боинг-787” с обяснението, че е бил в рекламно събитие на самолета на компанията в Париж. “Не познавам Спас”, заяви в ексклузивно интервю за “24 часа” Мартинез. ( ). Той дори не знаеше конкретния начин, по който е действал Василев, който 4 години краде снимките му. Любопитното е, че престъпните “подвизи” на “калпазанина” Спас, както го нарича вътрешният министър Валентин Радев, започват именно във Франция. Той е студент още от 2006 г. в Ница. По данни на “24 часа” още тогава Те обаче не са подавали жалби. Първата пристигнала от морската столица Варна през 2012 година. Там Спас завлякъл жена с 330 лева по схемата със самолетни билети. Не го намерили и го обявили за общодържавно издирване. През август следващата година е арестуван в Русе и заведен във Варна, но е освободен. “Трудно е да се обоснове задържане за 330 лв.”, обясни в петък Румяна Арнаудова, говорителка на главния прокурор. Тя изрично обясни, че не е запозната със задържането в Русе. Друга измама има и в София - там Спас завлякъл Румен с 490 лв. за 10 самолетни билета. По това дело не е открит и през 20106 г. е обявен за издирване в Шенген. Остап Бендер от Кочериново успял да завлече дори своя бивша учителка в Благоевград. Подражателя на Великия комбинатор спечелил доверието и тя приела негово предложение за екскурзия до Италия – за 200 лв. на човек. Условието било тя да пътува безплатно, ако събере група от 10 души. Учителката обаче разбрала, че няма никакви билети, няма и агенция, която организира подобна екскурзия. Радка Тодорова подала сигнал в полицията, после той стигнал до прокуратурата. Всички потърпевши били разпитани. След известно време тя получила известие, че Спас не е бил намерен и така делото било спряно. В Благоевград успял да измами и библиотекарката Мария Георгиева за билети за сина ѝ, както и учителката си по музика. Последната му проява с истинското му име и срещи с жертвите била в Дупница. Там завлякъл преподавателка по география. След няколкото дела Спас осъзнал, че е рисково да се среща с хората, които можело да го познаят. Взел мерки дори да не казва името си и така създал Александър Николов, обясниха за “24 часа” полицаи. Фалшивият човек дори създал няколко фирми, макар и да не присъствал в тях. Профилът му във фейсбук на Александър Николов бил отлично поддържан. Сред приятелите му имало журналисти, бизнесмени, политици, дори настоящи министри. Поддържал сайт, в който никога не публикувал текстове без изричното съгласие на авторите, дори взел няколко интервюта с актуални политици. Те обаче били по телефона и хората не са се срещали с него. “Материалите по нашето дело ще бъдат докладвани в края на месеца”, обяви в петък шефът на ГДБОП Ивайло Спиридонов. От думите му се разбра, че всички измами на Спас, извършени от името на Александър Николов, засега не са в прокуратурата. Полицаи коментираха, че именно 4-те дела са причината мъжът да създаде нова самоличност. “Имаме над 40 свидетели, засега сме разпитали по-малко от половината”, уточни Спиридонов защо делото за мнимия Николов не е в прокуратурата. “Трябва да сме сигурни, че именно Спас е зад профила, а засега е само заподозрян”, добави антимафиот №1. Започнахме работа по случая още в края на август, поясни Ваня Панкова от сектор “Киберпрестъпност”, която води разследването срещу Спас. Тя добави, че и в петък постъпили нови сигнали за измамени. Засега обаче нямало от чужбина. По данни на “24 часа” след като гръмна скандала Спас се е крил в хотел в София. В петък сутринта той сам се предал в ГДБОП. Оттам го пратили на 4-о районно заради старите дела. Те ще бъдат обединени в мегапроцес. По него в понеделник Софийската районна прокуратура ще иска постоянен арест за кочериновият Остап Бендер. По делото за подвизите му като Александър Николов пък още се разпитват свидетели и пострадали. Засега те са над 40, а откраднатите пари - около 40 хил лв.", "date": "2017.10.15", "title": "Александър Мартинез само за “24 часа”:\nЩе съдя Спас, от вас  разбрах за белите му"}
{"url": "https://www.24chasa.bg/novini/article/6497066", "text": "Мануел Манов - син на шефа на русенския КАТ Михаил Манов, е бил задържан също вчера по време на акцията на ГДБОП и спецпрокуратурата, научи „24 часа“ от свои източници. Освен Мануел Манов зад решетките за 24 ч са и други деветима, сред които и братът на народния избраник от БСП Георги Стоилов - Илия. Те са разследвани като банда за рекет и търговия с дрога. За да получат своето на наркопазара, членовете на групата прибягвали и до побоища. Най-вероятно днес ще стане на колко от задържаните ще бъдат повдигнати обвинения и кой е босът на бандата.", "date": "2017.10.15", "title": "И синът на шефа на русенския КАТ задържан"}
{"url": "https://www.24chasa.bg/novini/article/6497076", "text": "Издателят на американското порносписание \"Хъслър\" Лари Флинт предложи \"до 10 млн. долара\" за всеки, който предостави информация, водеща до импийчмънт и отстраняване от поста на президента Доналд Тръмп, в обява на цяла страница в неделното издание на \"Вашингтон пост\", предаде Асошиейтед прес. По време на президентската кампания миналата година Флинт предлагаше 1 милион долара за онзи, който предостави видео или аудиозапис, \"хванал\" Тръмп в противозаконно или сексуално непристойно поведение. В днешната реклама Флинт търси \"димящо дуло\" - неопровержимо инкриминиращо доказателство, годно да бъде публикувано и да свали Тръмп от поста, съобщава БТА. Флинт изброява многобройни причини, поради които според него Тръмп трябва да бъде отстранен - компрометиране на вътрешната и международната политика, произнасяне на стотици нагли лъжи, груб непотизъм и назначаване на неквалифицирани личности на високи постове. В края на обявата има безплатен номер и имейла адрес. По думите на Флинт процесът на импийчмънт е \"мръсна, скандална работа, но алтернативата - още три години дестабилизираща дисфункция - е по-лоша\". \"Смятам, че е мой патриотичен дълг и дълг на всички американци да се отървем от Тръмп, преди да стане твърде късно\", пише авторът на обявата.", "date": "2017.10.15", "title": "Лари Флинт предлага 10 млн. долара за компромат срещу Тръмп"}
{"url": "https://www.24chasa.bg/novini/article/6497083", "text": "Българският патриарх и Софийски митрополит Неофит навършва днес 72 години и ще участва в освещаването на нов храм в столицата, посветен на Светия и животворящ кръст Господен. На освещаването ще присъства и председателят на Народното събрание Димитър Главчев, съобщи БТА. Патриарх Неофит ще оглави първата Света литургия, която ще бъде отслужена в новоизградения храм след неговото освещаване. В службата ще участват митрополити от Светия синод на БПЦ, епископи и свещеници. След това, по традиция, ще бъде отслужен и молебен за предстоятеля на Българската патриаршия, за да се изпроси Божията благодатна помощ в нелекото му служение. Храмът, който е посветен на \"Въздвижението на Светия кръст Господен\", се намира в столичния кв. \"Лозенец\", в местността Кръста, там, където през 1878 г. на Възнесение Господне - Спасовден, софиянци издигат кръст в памет на Освобождението на България. Заради високото място, на което се е намирал кръстът и заради незастроената по онова време околност, паметникът се е виждал отдалече. След неколкократно местене, до преди дни, каменният кръст, обявен за паметник на културата, се е съхранявал в близкия храм \"Преображение Господне\". Сега той е поставен върху постамент в непосредствена близост до мястото, където е бил издигнат през 1878 г. - до олтара на новопостроения храм. Строежът на църквата на ъгъла на булевардите \"Джеймс Баучер\" и \"Черни връх\" е започнал през 1998 г. от т. нар. Алтернативен синод, но после е бил \"замразен\". След трудности по узаконяването му, Софийската митрополия, със съдействието на Столичната община, едва през 2015 г. поема изграждането му, като след сериозни преустройства, наложили се заради канонични и архитектурни неточности, и след довършителни работи и вътрешно оформление, днес храмът \"Въздвижение на Светия кръст Господен\" е готов за енорийски храм за нуждите на православните християни от околните квартали. Енорийски свещеници в новия храм ще са свещениците - Божидар Маринов и Константин Цанков, доскоро служили в храма при Софийската семинария, която е в столичния кв. \"Лозенец\". Освещаването на храма е от 7.30 часа, а първата Света литургия в него е от 9.30 часа.", "date": "2017.10.15", "title": "Патриарх Неофит отбелязва своя рожден ден  днес с освещаване на храм"}
{"url": "https://www.24chasa.bg/novini/article/6497081", "text": "Европейският съюз планира да предложи и представи на Великобритания цялостна визия за бъдещите търговски отношения след Брекзит, до Коледа, пише \"Гардиън\", цитиран от \"Фокус\". Това ще се случи, ако бъде направен достатъчен напредък по „бракоразводното“ споразумение между Лондон и Брюксел. Според изтекли по-рано документи европейските лидери ще представят съгласувана позиция за преходния период, както и за търговско споразумение до декември, ако Великобритания се съгласи на отстъпки. Очаква се такова обещание да бъде направено на срещата на Съвета на Европа, която ще се проведе скоро, и където най-вероятно лидерите ще отбележат, че няма достатъчно напредък по въпроси като правата на европейските граждани във Великобритания.", "date": "2017.10.15", "title": "ЕС ще представи визията за търговски отношения с Великобритания до Коледа"}
{"url": "https://www.24chasa.bg/novini/article/6497087", "text": "Иранският външен министър Мохамад Зариф заяви, че страната му може да се оттегли от сделката за иранската ядрена програма, ако САЩ се опитат да върнат санкциите срещу републиката, които бяха облекчени по силата на постигнатото през юли 2015 г. споразумение, съобщи ТАСС, като се позовава на агенция Блумбърг. \"Ако Иран почувства в един момент, че действията, предприемани от противоположната страна спрямо отмяната на санкциите, не са достатъчни за Ислямската република, пред страната ще се появят няколко варианта, един от които е излизане от ядреното споразумение\", заявил Зариф, цитира БТА. По думите на министъра, ако санкциите бъдат възстановени в особено важни за Иран сфери като износа на петрол и продажба на самолети, Техеран \"ще получи правото да вземе решение относно участието си в ядрената сделка\". В петък Тръмп изложи нова, по-твърда стратегия на Вашингтон към Техеран, според която САЩ трябва да се противопоставят на \"дестабилизиращото влияние\" на Иран и смятат да призоват международната общност да се обедини за оказване на натиск върху Корпуса на гвардейците на ислямската революция. Освен това американският президент отказа да потвърди, че Техеран спазва споразумението по ядрената програма и обеща да действа за внасяне на промени в документа, припомня ТАСС. Петте постоянни членове на Съвета за сигурност на ООН /Великобритания, Китай, Русия, САЩ и Франция/ и Германия през юли 2015 г. съгласуваха с Иран съвместен всеобхватен план за действие за уреждане на кризата около ядрената програма на Техеран. Тази договореност предвижда отмяна на санкциите срещу Иран, наложени от Съвета за сигурност на ООН, САЩ и ЕС. В замяна на това Техеран се задължи да ограничи ядрените си дейности и да ги постави под международен контрол. Споразумението влезе в сила през януари 2016 година.", "date": "2017.10.15", "title": "Иран може да напусне ядреното споразумение, ако САЩ върнат санкциите срещу тях"}
{"url": "https://www.24chasa.bg/novini/article/6497094", "text": "Таксиметров автомобил с пътници се е запалил в движение на бул. „Никола Вапцаров“ в Пловдив. Това съобщи за „Фокус“ инсп. Цвятко Дешев, говорител на Областно управление „Пожарна безопасност и защита на населението“ в Пловдив. Сигналът за пожар в автомобил „Деу“ на бул. „Никола Вапцаров“ 138 е подаден в 23.06 часа снощи. Един противопожарен екип е посетил местопроизшествието. Вследствие на пожара са унищожени двигателят, предният капак, ел. инсталацията и предното стъкло на автомобила. Водачът и пътниците не са пострадали. Предполагаемата причина за пожара е техническа неизправност в превозното средство.", "date": "2017.10.15", "title": "Такси с пътници се запали в движение в Пловдив"}
{"url": "https://www.24chasa.bg/novini/article/6497089", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 1,47 процента, до 1,361 пункта, отчита Държавната комисия по стоковите борси и тържищата. Оранжерийните домати поскъпват тази седмица с 8,7 на сто и се продават по 1,62 лева за килограм. Оранжерийните краставици поскъпват с 27,4 на сто, до 1,57 лева средно за килограм. Картофите се търгуват по 0,52 лева за килограм на едро. Морковите поевтиняват с 12,5 се продават по 0,63 лева за килограм. Зелето се търгува по 0,55 лв./кг на едро. Патладжаните поскъпват с 2,4 процента и се продават по 0,87 лева за килограм. Зелените чушки поевтиняват с 10,6 на сто, до 0,93 лв./кг, а цената на червените чушки пада с 3.8 процента, до 1,28 лева за килограм. Ябълките се продават по 1,35 лв./кг. Цената на лимоните пада с 1,9 процента до 2,58 лева. Гроздето поскъпва с 6,8 на сто до 1,57 лева средно за килограм. Кравето сирене поскъпва с 1,0 на сто и се продава по 6,21 лв./кг, кашкавалът тип \"Витоша\" поскъпва с 0,2 на сто и се търгува по 10,51 лв./кг. Олиото поскъпва с 0,3 на сто и се купува по 2,05 лева за литър. Каймата поскъпва с 0,7 на сто и се търгува по 4,70 лева за килограм. Пилешкото замразено месо се продава по 3,81 лева за килограм на едро. Захарта поевтинява с три стотинки се търгува по 1,48 лв./кг. Цената на брашното тип \"500\" пада с 2,5 на сто до 0,79 лева за килограм. Зрелият фасул се купува средно по 3,43 лв./кг. Яйцата се продават по 0,22 лева за брой на едро.", "date": "2017.10.15", "title": "Цените на стоките на едро се повишиха тази седмица"}
{"url": "https://www.24chasa.bg/novini/article/6497211", "text": "На пленума имаше две различни мнения по темата за сътрудничество с ГЕРБ. Групата в БСП, която иска колаборация с ГЕРБ го заявява много отдавна. Това каза лидерът на БСП Корнелия Нинова за обсъжданите теми в провелия се вчера Пленум на партията пред БНР. „Това мина през предложение Деница Златева да е министър в кабинета на Борисов. След това да съм председател на парламента с мнозинство на ГЕРБ. Това се отхвърли, но групата продължава да настоява за сътрудничество с ГЕРБ“, обясни тя. „Другата група стоим на позиция, че това би било вредно не само за БСП и за тези 1 млн. души, които са ни припознали като алтернатива на ГЕРБ, но и за държавата. Това е сговора на политическото статукво за собствена изгода, а не за работа за хората“, заяви лидерът на БСП. „Вчера се чуха упреци защо не се договаряме да имаме свои квоти в различни държавни и общински предприятия, и агенции“, коментира Корнелия Нинова. „Чуха се упреци, че не съм най-умната. Нямам претенции, че съм най-умната, но това не е въпрос на ум, а на слух. Дали чуваш какво ти говори народа, за кого е тайна, че всички хора смятат, че политиците сме едни и същи“, посочи тя. „Искаме да извадим БСП от това общо блато на маскарлъка и да покажем, че не сме и че сме различни“, заяви Корнелия Нинова. „НС е част от елита на БСП. Убедено твърдя, защото всеки ден съм сред партийците и структурите на БСП, че партията не иска колаборация с ГЕРБ“, уточни тя. „На пленума получих упрек за изречение, произнесено от мен, а то е че политическата класа на Прехода не иска да се бори с корупцията, защото тя е корупцията и няма как да тръгне срещу себе си. Получих следния отговор- това не е вярно корупцията е явление само в десните партии и няма лява корупция. Другата позиция, която застъпваме в НС, е че корупцията е във всички партии“, каза още Корнелия Нинова.", "date": "2017.10.15", "title": "Нинова: Група в БСП настоява за сътрудничество с ГЕРБ, но това ще вредно за държавата"}
{"url": "https://www.24chasa.bg/novini/article/6497213", "text": "Зад признаването на българското малцинство в Албания принос има и доц. д-р Веселка Тончева от ИЕФЕМ - БАН, съобщи на   д-р Петър Кърджилов.  Припомняме, че тази седмица Албания призна нашето малцинство в Закона за зашита на националните малцинства. Принос за това имат не само политицитие, но и българските учени като д-р Тончева. Цяло десетилетие (2007-2017 г.) Тя посвещава на българските общности в Голо Бърдо, Гора, Мала Преспа и Корчанско. Резултат от осъществените от нея експедиции са стотици страници интервюта, дестки часове аудио и видео записи на всекидневието и празниците на тези хора, и най-вече публикуваните три части от поредицата „Българите от Голо Бърдо, Албания“ (2009, 2011 и 2016 г.), в които тя представя историята, религията, обредността, музиката и идентичността на българите в Албания. Цялото това събрано знание не само остава за поколенията, но и послужи като опора на българските представители в Европейския парламент, за да аргументират своето предложение за признаването на българското малцинство в Албания – акт, който трябваше да се случи много отдавна. Нашите сънародници живеят като албански граждани вече 104 години (от 1912-1913 г.), Едва днес обаче това беше политически узаконено, не и без ролята на учени като доц. Веселка Тончева, които чрез изследванията си поддържат връзка с българите в Албания. Не прави чест на представителите на българското правителство да приписват заслугите за този „исторически пробив за България“ (по думите на премиера г-н Бойко Борисов) единствено на своите „изключителни дипломатически усилия“ и дори да не споменат за ключовият принос на БАН и лично този на Веселка Тончева, смятат от ИЕФЕМ - БАН. И припомнят, че причина за задвижването на българската дипломация в тази посока стават именно личните срещи на доц. Тончева с евродепутатите Андрей Ковачев и Ангел Джамбазки. Още от началото на своите теренни изследвания в Албания преди десет години тя алармира българските институции и политици за нуждата от признаването от Албания на българското малцинство.", "date": "2017.10.15", "title": "Учен от БАН помогна да признаят българите в Албания"}
{"url": "https://www.24chasa.bg/novini/article/6497208", "text": "Канцлерът на Германия Ангела Меркел заяви, че на срещата на върха на ЕС през следващата седмица няма да бъде вземано решение по отношение на Турция, пише вестник „Милиет”, цитиран от \"Фокус\". Преди изборите в Германия Ангела Меркел многократно защитаваше позицията, че бъдещето на преговорите за членство на Турция в Общността може да бъде обсъдено именно на срещата на лидерите на ЕС през октомври. А именно – дали те да бъдат замразени, или напълно да бъдат преустановени. Германският канцлер обаче уточни, че на форума на ЕС ще поиска да чуе мнението на държавните и правителствените ръководители на останалите държави-членки по този въпрос, посочва още „Милиет”.", "date": "2017.10.15", "title": "Ангела Меркел: Засега няма да вземем решение за членството на Турция в ЕС"}
{"url": "https://www.24chasa.bg/novini/article/6497226", "text": "В 00.20 часа тази нощ на тел. 112 е получен сигнал за възникнал пожар в къща в с. Здравец, община Търговище – собственост на 85-годишен мъж от селото. Това съобщиха от ОДМВР-Търговище. Своевременно на мястото на инцидента са пристигнали служители на РСПБЗН-Търговище с два противопожарни автомобила и служители на Районно управление на МВР-Търговище. Установено е, че вследствие на пожара собственикът на къщата е починал. Унищожени са 20 кв. м покривна конструкция и домашно имущество. Причина за възникване на инцидента е късо съединение в ел. инсталацията. Извършен е оглед на местопроизшествието. По случая е образувано досъдебно производство.", "date": "2017.10.15", "title": "Възрастен мъж загина при пожар в дома си в  Търговищко село"}
{"url": "https://www.24chasa.bg/novini/article/6497231", "text": "Иранският генерал-майор Касем Солеймани днес пристигна в автономната област Иракски Кюрдистан за преговори за уреждане на кризата между кюрдските власти и иракското правителство след референдума за независимост на Иракски Кюрдистан, съобщи Ройтерс, цитиран от БТА. Солеймани е командващ задграничните операции на иранския Корпус на гвардейците на ислямската революция, който предоставя обучение и оръжия на иракските полувоенни отреди, подкрепящи ръководеното от шиити правителство в Багдад.", "date": "2017.10.15", "title": "Ирански генерал пристигна в Иракски Кюрдистан за преговори"}
{"url": "https://www.24chasa.bg/novini/article/6497248", "text": "Възрастна жена от врачанското село Лиляче изгоря в дома си, след като къщата й се запали тази сутрин. Пристигналите на място пожарникари потушили пламъците, но се натъкнали на обгорялото до неузнаваемост тяло на 85-годишната Милица Йорданова.  Бабата живеела напълно сама в старата къща, намираща се в покрайнините на селото. По данни на роднини, е страдала от тежка форма на деменция и е била трудно подвижна. Тепърва криминалисти ще установят дали тя сама е предизвикала пожара, отнел живота й. Младежи са видели, че лампата в стаята й свети към 6 часа сутринта. Час по-късно комшийка видяла, че от къщата на старицата излиза дим не само от комина, но и от прозорците. Повикала помощ, но докато дойдат огнеборците от Враца, огънят убил възрастната жена. По първоначална информация пожарът е възникнал вследствие на незатворена врата на печката на дърва, с която се е отоплявал домът. Изцяло е изгоряло помещението, в което жената е спяла, както и части от останалите стаи. Двамата синове и внука й, които живеят в центъра на селото, при новината за случилото се веднага са пристигнали пред опожарения дом. По-късно тримата мъже били допуснати до тялото на извадената от пожарникарите жена.", "date": "2017.10.15", "title": "Пожар изпепели възрастна жена във Врачанско"}
{"url": "https://www.24chasa.bg/novini/article/6497250", "text": "В интервю за италианския вестник „Кориере дела сера” актрисата Клаудия Кардинале разказва, че в младините си е имала връзка с продуцент, за която си спомня с огорчение и неприятни чувства. Става въпрос за продуцента Франко Кристалди. „Тогава преминавах през деликатен период от живота ми”.Звездата разказва как на младини в Тунис, където е родена, е била изнасилена. „Мъж, когото не познавах, много по-голям от мен, ме принуди да се кача с него в колата и ме изнасили. Беше ужасно. Най-хубавото обаче е , че от това насилие се роди моят прекрасен Патрик. Въпреки изключително сложната ситуация за момиче самотна майка, реших да не абортирам. Когато този мъж разбра, че съм бременна, се появи отново с претенцията да направя аборт. Нито за миг не съм мислила да се избавя от създанието си. Говорих с прекрасните си родители и със сестра ми и всички заедно решихме, че детето ми ще израсне в семейството като по-малък брат”, разказва Кардинале. Според нея „смешното” в ситуацията било, че тя по онова време вече работела в киното и до последно никой не си дал сметка, че е бременна. Когато дошъл моментът да роди, продуцентът Франко Кристалди, с когото тогава имала договор, я завел в Лондон. \"Затова синът ми се казва Патрик – взе името на черквата, в която беше кръстен. В този труден момент бях благодарна на Кристалди, че ми помогна, но после...\".Кардинале започва връзка с Кристалди. Той иска тя да държи в тайна раждането на детето и дори не го иска да живее с тях. \"С Кристалди бях като една подчинена служителка, която беше заплащана на месец заради четирите филма годишно, които правех. Обръщах се към него на фамилно име. Чувствах се пленничка, а родителите ми бяха бесни.\" Кристалди решава да организира сватба с Клаудия, без дори да й каже. Актрисата обаче я анулира, защото не е влюбена в продуцента, за разлика от него. \"Кристалди беше голям продуцент, но в частната сфера...по-добре да не говорим\", допълва звездата. Истинската любовна история на живота й е с покойния продуцент Паскуале Скуитиери. На 31 октомври в Рим Кардинале и вдовицата на Скуитиери – Отавия Фуско, ще представят театрална постановка по мъжа, обичан и от двете \"Странната двойка\". \"Паскуале е мъжът, с когото съм споделила всичко – аз го избрах и за да го имам, отидох в Ню Йорк\". От Скуитиери Кардинале ражда дъщеря Клодин. \"Паскуале искаше да даде на дъщеря ни моето име, тъй като не исках да се омъжа. Въпреки това обаче така можеше да има жена, която се казва Клодин (Клаудия) Скуитиери\" Кардинале казва, че не е искала да се омъжи, защото понесеното насилие винаги й тежало като бреме.", "date": "2017.10.15", "title": "Клаудия Кардинале: Бях изнасилена на младини, така се роди Патрик"}
{"url": "https://www.24chasa.bg/novini/article/6497259", "text": "Над 90 души са загинали при вчерашния самоубийствен атентат с камион бомба в сомалийската столица Могадишу, съобщи ДПА, като се позовава на полицейски източник. Много от жертвите са извадени изпод развалините на сградите, рухнали при експлозията, предаде БТА. В реч по националното радио сомалийският президент Мохамед Абдула Мохамед описа атаката като национална трагедия и обяви тридневен траур в памет на жертвите.  Близо сто коли са унищожени, десетки сгради са разрушени в района Ходан, където са разположени правителствени офиси, ресторанти и магазини. Два часа след това нападение силите за сигурност осуетили друг самоубийствен атентат наблизо. Атентаторът все пак взривил колата си, но загинал само той. Никой не е поел отговорност за нападенията, но сомалийският министър на информацията Абдирахман Ярисоу заяви, че те вероятно са дело на ислямистката групировка \"Аш Шабаб\".", "date": "2017.10.15", "title": "Над 90 са загиналите при вчерашния атентат в сомалийската столица"}
{"url": "https://www.24chasa.bg/novini/article/6496824", "text": "Макар да е една от най-големите политически фигури в днешно време, руският президент си остава доста загадъчна личност. Владимир Путин се ражда на 7 октомври 1952 г. в Ленинград. Израства в комунална квартира до брега на река Фонтанка. Бъдещият руски лидер е третото дете в семейството - има двама по-големи братя, родени преди войната, които умират като деца. Преди седмица Путин отпразнува 65-ия си рожден ден и по този повод “Дни.ру” издири малко известни факти от живота на държавния глава. Бащата Владимир Спиридонович Путин участвал във Великата отечествена война и служил във флота. След края на войната работил в завод като механик. По думите на самия Путин баща му бил в производството повече от 70 години. Майка му Мария Ивановна Шеломова работи в завод, в детска градина, била е нощна охрана и портиерка. Оцелява след блокадата на Ленинград. Дядото на руския президент Спиридон Путин бил личен готвач на вожда Владимир Илич Ленин. По думите на президента още преди 1917 г. той работил в един от петроградските ресторанти. След това се преместил в Горки, където станал готвач на вожда на световния пролетариат. Гласували му доверие дори да приготвя храната на цялото семейство на Ленин - съпругата му Надежда Крупская, сестра му Мария Илинична и брат му Дмитрий Улянов. Има информация, че Спиридон Путин е готвил и за Йосиф Сталин. Владимир Путин е кръстен в края на 1952 г. в Преображенската катедрала в Ленинград - една от малкото, където се правели служби в съветско време. Майка му кръстила малкия Володя тайно от баща му. Активистът на комунистическата партия Владимир Спиридонович не одобрявал увлечението по религията, затова Мария Ивановна не казала нищо на съпруга си. Стаята в общинския апартамент на улица “Басков”, където живели малкият Володя и родителите му, била тясна. По думите на бившия им съсед Дмитрий Лобанов тримата обитавали помещение с размери не повече от 20 кв. м. Мъжът си спомня, че Путинови живеели доста ограничено, нямали нито топла вода, нито баня. Всекидневните неудобства били отличителна характеристика както на следвоенен Ленинград, така и на други градове в страната. Самият президент разказва, че в детството си бил хулиган, затова го приели за пионер чак в шести клас. Владимир бил склонен към авантюристични постъпки. Веднъж се хванал на бас за пирожки с конфитюр дали ще успее да скочи от висок балкон на друг, още по-висок. Разбира се, Путин спечелил баса. Един път учителката по математика Мила Григоревна влязла в класната стая и видяла, че помпонът на една от обувките ѝ е изчезнал. На въпрос къде е Путин и негов съученик признали, че в междучасието играли с него футбол. Учителката нямала друг избор, освен да даде на децата и втория помпон. Малкият Володя обичал да поема рискове. Веднъж убедил приятелите си да плуват в реката. Било началото на пролетта, Нева била покрита с лед. Играта се казвала “задържане за оцеляване”. Момчетата се съблекли по гащи и се хвърлили върху замръзналите блокове. Казват, че играта закалявала силата на характера - проверявали кой ще издържи най-дълго на плаващия лед. Майката на Владимир Путин напуснала работа в детската градина и станала портиерка, за да може да се грижи за сина си. Съседите си спомнят, че леля Маруся много се тревожела за момчето, притеснявайки се да не направи нещо нередно. Путин още от детството си се отличавал с физическата си сила. Близкият приятел на бъдещия държавен глава Вячеслав Яковлев си спомня, че Путин се биел най-добре от всички и можел сам да победи трима, даже петима, ако се наложи. Веднъж на Владимир се наложило да излезе сам срещу 20 души. Някой го ударил по тила. Не можело да се разберат веднага и се уговорили да се срещнат след часовете. Когато Путин отишъл на уреченото място, пред него стояли около 20 души. Оказали му силен психологически натиск, но той не се отказал. След това станал много уважаван и винаги му стискали ръката. Бъдещият държавен глава учил в две училища. След осми клас се преместил в химическа паралелка към Технологичния институт в Ленинград. “Обучението ми мина нормално, не съм правил нищо забележително там”, разказва президентът. Тогава обучението в “спецпаралелки по химия” било много модерно. Преподавателят по литература запознавал тийнейджърите с книги, които не били “препоръчителни” в СССР, като творбите на Александър Солженицин, “В окопите на Сталинград” на Виктор Некрасов и други. Путин бил много трудолюбиво момче. Треньорът му Анатолий Рахлин, с когото работили 11 години, отбелязва, че първоначално бъдещият държавен глава не му направил особено впечатление. “Нормален, като всички”, спомня си спортистът. Впоследствие Рахлин осъзнал, че от Путин може да стане много добър спортист: той винаги се подготвял за тренировките, бил много трудолюбив и упорит. Путин започва да се занимава със самбо през 1965 г., когато е на 13 г. И 8 години по-късно, през 1973 г., 21-годишният Путин става майстор на спорта в този вид бойни изкуства. При това бъдещият държавен глава решава да не спира дотук. Две години по-късно, през 1975 г., той става майстор на спорта и по джудо. Владимир Путин започва да мечтае да стане разузнавач още като дете. Любимите му филми били тези, в които главните герои са смели разузнавачи, които с риск за живота си изпълняват отговорни задачи. Съветският филм “Щит и меч” оказва особено влияние върху момчето. Приятелите му си спомнят, че след като го гледал, Путин почнал да говори за разузнаване още по-често. Не е чудно, че Владимир Путин обича шпионските романи. Той сам обяснява увлечението си по тази литература просто: “Това, което ме удивява най-много, е как един човек може да постигне това, което цели армии не могат да направят”. Един истински разузнавач трябва да е силен и издръжлив, вярва младият Путин. А за да е така, той трябва да се закали. През зимата Володя агитирал приятелите си да скачат голи в снежните преспи. Много от момчетата след това се разболели, а бъдещият държавен глава получил яко “мъмрене” от баща си. Като ученик Путин за първи път отишъл в КГБ. Там директно попитал какво трябва да направи, за да го вземат на работа в спецслужбите. В отговор чул: “Учи се добре”. След това посъветвали Володя да отиде да следва в Юридическия факултет. Интересите на ученика Владимир не се ограничавали единствено до разузнаването. Той бил привлечен от професията на пилот. По едно време Путин сериозно се замислил да влезе в пилотската школа. За да разгледа по-отблизо живота на кадетите, той посетил едно от тези училища. “Представих си как щеше да се развие животът ми. Отлетял, долетял, заспал. Отново отлетял - отново долетял. Разбрах, че за мен това не е интересно”, разказва руският президент. Путин влиза в Юридическия факултет на Ленинградския държавен университет през 1970 г. Избира международната катедра. Веднъж, когато бъдещият президент бил в четвърти курс, в деканата на университета дошли сътрудници на КГБ. Цивилните агенти намекнали на студентите, че най-добрите от тях след обучението могат да се пробват за работа в службите. Путин, въпреки факта, че наистина искал да влезе в специалните служби, не отворил дума за това пред офицерите от държавната сигурност. По онова време съществувало понятието “инициатор” - човек, който сам иска дадена работа. Путин знаел, че в службите на такива хора гледат с подозрение. За да постигне целта си и все пак да влезе в КГБ, на Путин му помогнали неговата целеустременост и възпитаната с години воля за победа. На студентските скамейки в лекционните зали на университета в Ленинград бъдещият лидер на руската държава среща проф. Анатолий Собчак, който му преподава икономическо право. С него по-късно Путин развива добри делови и приятелски отношения. Като студент в Ленинградския държавен университет Владимир Путин става член на комунистическата партия. Той ще напусне редиците ѝ едва след неуспешния пуч през август 1991 г. Няколко дни след арестуването на конспираторите президентът Борис Елцин ще подпише заповед за спиране дейността на КПСС и изземване на партийната собственост. През 1974 г. 22-годишният Владимир Путин се сдобива с първата си кола - “Запорожец”. Единствено благодарение на Мария Ивановна: в столовата вместо бакшиш ѝ дали билет за лотарията, който се оказал печеливш. Семейният съвет решил да даде спечелената кола на сина. Владимир Путин си спомня, че обсъждали варианта да продадат колата, за която можели да получат 3500 рубли - огромна сума по онова време. “Родителите ми решиха да ме поглезят”, спомня си президентът. По собствените му думи той карал колата, но винаги се страхувал да не я удари, тъй като ремонтът бил много скъп. По спомени на приятелите му Владимир Путин имал успехи с жените още от училище. Бивши негови съученици разказват, че той почнал да се целува с момичета от пети клас. По това време се влюбва за първи път. Един път съученичката на Путин Оксана Лапшова го видяла да целува друга и разказала на класната за приключенията на младия донжуан. С бъдещата си съпруга Людмила Владимир Путин се запознава на пиеса на сатирика Аркадий Райкин. “Когато вече работех в първото звено в Санкт Петербург, един приятел ми се обади и ми каза, че ме кани на театъра на Аркадий Райкин. Имал билети, щяло да има и момичета”, разказва президентът. Людмила Александровна пък си спомня, че Владимир Владимирович бил много скромно облечен на първата им среща. Въпреки това, отбелязва тя, в него имало “нещо”, което я привлякло. Путин завършва университета в Ленинград през 1975 г. и е разпределен в КГБ. Две години по-късно започва да работи в контраразузнаването в разследващия отдел на дирекцията на КГБ в Ленинград. До 1984 г. се издига до звание майор. Докато учи в Червенознаменния институт на КГБ на СССР, Владимир Путин получава псевдонима Платов. Всички служители на чуждестранното разузнаване имали псевдоними, “тъй като тази работа предполага известно ниво на конспирация”, казва президентът. В института Путин се специализира за немскоговорещите страни - ФРГ, ГДР, Австрия, Швейцария, и станал старши в подразделението. В продължение на пет години, от 1985 до 1990 г., Владимир Путин работи в Германската демократична република (ГДР), основния пост на СССР на Запад. Бъдещият президент обаче бил под прикритие, а официално бил директор на Дрезденската камара на приятелството на СССР с ГДР. Конспирацията била много важна за служителите на чуждестранното разузнаване, защото се смятало, че Източна Германия е залята от шпиони от капиталистическите страни. В Дрезден Владимир Путин и неговото семейство живеят в тристаен апартамент на третия етаж в обикновена пететажна панелна сграда. Съседите на станалия подполковник Путин са основно негови колеги: първите три етажа са заети от КГБ, а останалите два - от Щази (контраразузнаването на ГДР). Докато работи в Германия, на Владимир Владимирович и Людмила Александровна се раждат две деца. През 1985 г. на бял свят се появява по-голямата дъщеря Мария, а година по-късно - Катерина. Семейството решава да кръсти голямата дъщеря на баба ѝ по бащина линия, а малката дъщеря - на баба ѝ по майчина. Докато работи в Германия, Путин усвоява до съвършенство немски език. На бъдещия държавен глава му помагат неговата воля и целеустременост. За нивото му на владеене на немски език говори фактът, че при срещите си с германската канцлерка Ангела Меркел руският президент често говори на немски език, като лесно обсъжда дори най-трудните теми. Често овладяването на нов език е възпрепятствано единствено от психологически фактори. Владимир Путин веднъж признава пред репортери, че в началото в Германия изпитвал силна тревога от телефонни обаждания. По думите му той седял до телефона и се страхувал да вдигне слушалката, защото се притеснявал, че ако чуе немска реч, ще се обърка и няма да може да отговори правилно. В политиката бъдещият президент влиза през май 1990 г., когато става съветник на Анатолий Собчак, който по това време заема поста председател на градския съвет на народните депутати в Ленинград. Следващата година, след като Собчак е избран за кмет на Ленинград, Путин става председател на градския комитет по външните работи. В тези времена, по думите на президента, в страната е напълно унищожена системата за социално осигуряване, буксуват цели отрасли на икономиката, здравната система е фактически унищожена, армията е запусната, милиони хора се оказват под чертата на бедността. И това е една от най-големите катастрофи на XX век, уверен е Путин. В страната се появяват първи признаци, а след това и пълномащабна гражданска война.", "date": "2017.10.15", "title": "Дядото на Владимир Путин бил личен готвач на Ленин и Сталин"}
{"url": "https://www.24chasa.bg/novini/article/6497278", "text": "Земетресение с магнитуд 4 по Рихтер бе регистрирано днес в Средиземно море в района на гръцкия о-в Крит, съобщи турската телевизия СиЕнЕн-Тюрк, като се позовава на сеизмологичната обсерватория Кандилли в Истанбул. Епицентърът на земетресението е бил в морето на дълбочина 10 километра. Трусът е регистриран в 6,42 часа. Няма информация за ранени или за нанесени материални щети при труса.", "date": "2017.10.15", "title": "Регистрираха земетресение край гръцкия остров Крит"}
{"url": "https://www.24chasa.bg/novini/article/6497293", "text": "Товарен кораб \"Севън стар\" (SEVEN STAR) със скрап бе задържан при пристигането си в Салерно, Италия. Корабът, построен през 1982 година, е с български флаг и негов мениджър/собственик, според световната база данни Екуасис (Equasis) и Руския корабен регистър, е компанията Лоу сий шипинг мениджмънт ко. (LOW SEA SHIPPING MANAGEMENT Co.) с централа във Варна, съобщи \"Маритайм бюлетин\", цитиран от БТА. Товарът от опасни отпадъци от желязо ще бъде разтоварен и поставен под запор. Следващата спирка на плавателния съд трябвало да бъде Ористано, Сардиния, където товарът щял да бъде първоначално свален. Италианските власти от доста време са подозрителни към товари от скрап, пристигащи в Сардиния. Не е ясно какво се случва с промишлените отпадъци, включващи смачкани автомобили, електроника, пластмаса, маслени филтри на двигатели, домакински електроуреди и други, в Сардиния, която няма преработвателни и рециклиращи фабрики и съоръжения, отбелязва изданието. Италианските власти подозират или незаконно стоварване някъде в Сардиния или във водите на острова, или пък по-нататъшно трансбордиране на отпадъците към други държави. Твърди се, че Сардиния се е превърнала в регионален център за отпадъци. Отпадъчните товари по правило не изискват документи, сертифициращи този брак в съответствие с международната регулация, уточнява изданието.", "date": "2017.10.15", "title": "Задържаха български кораб с опасни отпадъци в Италия"}
{"url": "https://www.24chasa.bg/novini/article/6497289", "text": "Франция започна процедура да отнеме Ордена на почетния легион на Харви Уайнстийн заради обвиненията в сексуален тормоз, съобщиха Ройтерс и ТАСС, цитирани от БТА. Уайнстийн стана кавалер на Ордена на Почетния легион през 2012 г. като един от продуцентите на филма \"Артистът\" (2011) на френския режисьор Мишел Азанависиюс. Отличието му беше връчено от тогавашния френски президент Никола Саркози. Орденът на Почетния легион се присъжда за изключителни военни и граждански заслуги от 1802 г., когато е учреден от Наполеон. Харви Уайнстийн е носител и на Ордена на Британската империя за принос в британската филмова индустрия от 2004 г. Миналата седмица в. \"Ню Йорк таймс\" разкри, че Харви Уайнстийн е подлагал на сексуален тормоз актриси, манекенки, служителки на компаниите си от 30 години. Темата подеха и други издания. Вчера пета жена - британската актриса Лизет Антъни обвини продуцента, че я е изнасилил. Харви Уайнстийн беше уволнен от собствената си компания заради скандала. Съпругата му Джорджина Чапмън, която е главна дизейнерка на \"Маркеса\", го напусна. Академия за кинематографично изкуство и наука го изключи на извънредно заседание вчера. Преди няколко дена това направи и Британската академия за кино и телевизия.", "date": "2017.10.15", "title": "Франция отнема Ордена на почетния легион на Харви Уайнстийн"}
{"url": "https://www.24chasa.bg/novini/article/6497451", "text": "Обвиненията за сексуален тормоз и изнасилване срещу продуцента Харви Уайнстийн подновиха дебата дали наистина сексуалното пристрастяване е заболяване, защото много психолози го определят като проблемно поведение или извинение за оправдаване на действията, предаде АФП. \"Не можем да поставим диагноза \"пристрастяване към секса\", защото няма достатъчно клинични данни, че това е психично заболяване\" - каза психологът Холи Ричмънд, цитиран от БТА. Американската психиатрична организация обсъжда този въпрос през 2013 г. и реши да не включва сексуалното пристрасятване в диагностичния си справочник. За сметка на това се говори за сексуална импулсивност или прекомерен интерес към порнографията, но това не е свързано с агресивно поведение. \"Това е поведенчески проблем, а не сексуален\" - обясни Холи Ричмънд, която е сексуален терапевт с кабинет в Лос Анджелис. Тя се съмнява в ефикасността на леченията срещу пристрастяване към секса, предлагани от клиники в САЩ на цена от 10 000 до 30 000 долара месечно. \"Ако човек е пристрастен към наркотиците, е необходимо лечение, за да спре. Човек обаче не може да бъде физиологично зависим от порнографията, защото няма симптоми на абстиненция при прекратяване на практиката\" - каза Холи Ричмънд. Европейско изследване на пациенти в програми за лечение на сексуално пристрастяване показа, че 90 процента от тях страдат от сериозно психично заболяване и това поведение е само един негов симптом, каза психологът Дейвид Лей. \"Пристрастяването към секса е понятие, което се използва отдавна, за да бъде оправдано безотговорното поведение на богати, влиятелни и егоистични мъже\" - обобщи Дейвид Лей. Оценката на психоаналитика Майкъл Бейдър от Сан Франциско не е толкова сурова. Той вижда в мъжете като 65-годишния Харви Уайнстийн хора, използващи властта, за да получат сексуални облаги от жени, \"които да ги успокоят и да се почувстват желани и мъжествени\". Според него подобно отношение може да е антидот на чувството за изолация.", "date": "2017.10.15", "title": "Скандалът с Харви Уайнстийн поднови дебата за сексуалното пристрастяване"}
{"url": "https://www.24chasa.bg/novini/article/6497472", "text": "На 16 октомври 2017 г. вицепрезидентът Илияна Йотова ще бъде на работно посещение в Будапеща. Визитата е по покана на българската общност в Унгария и се осъществява в навечерието на Деня на българо-унгарското приятелство – 19-и октомври, съобщиха прессекретариатът на държавния глава. В рамките на посещението Илияна Йотова ще бъде гост на унгарския парламент, където ще се срещне с председателя на Комисията по външни работи Жолт Немет, както и със Симеон Варга, застъпник на българската общност в Народното събрание. Вицепрезидентът на Република България ще присъства на заседанието на унгарския парламент. По-късно през деня, в сградата на Българското републиканско самоуправление, вицепрезидентът Йотова ще се срещне с представители на българската общност в Унгария. Работното посещение включва среща с министъра на вътрешните работи на Унгария Шандор Пинтер, а така също и посещение на българската църква в Будапеща „Св. Св. Кирил и Методий“.", "date": "2017.10.15", "title": "Вицепрезидентът Илияна Йотова ще бъде на работно посещение в Унгария"}
{"url": "https://www.24chasa.bg/novini/article/6497519", "text": "Италианските власти са поставили под запор в Салерно кораб, плаващ под български флаг, заради пренасяни опасни отпадъци. Според медиите на Апенините става въпрос за кораба Seven stars. Той пренасял 87 000 кг. опасни железни отпадъци. Те трябвало да достигнат до пристанището Ористано на остров Сардиния. Италианската дирекция „Антимафия” спряла пътуването на кораба към Сардиния и сега той ще остане под запора на магистратурата. Отровният товар бил открит с помощта на персонала на областната агенция за защита на околната среда в Кампания, където е Салерно. Не е ясно за какво трябвало да послужат опасните железни и стоманени отпадъци в Сардиния. Те можели единствено да бъдат претопени. Сред тях има и пресирани коли с тапицерии, части от електрически и пластмасови инсталации, мотори с газови филтри, електроуреди, пластмасови елементи. Отворен е и въпросът кой точно стои в Сардиния зад тази незаконна дейност и защо точно Ористано е избрано като пристанище, където да пристигне товарът. Тези въпроси бяха поставени от депутата от Сардиния Маури Пили в специално запитване към министъра на околната среда. „В Сардиния няма стоманолеярни или пък леярни за метали чрез технологии за преработване на използвани железни материали”, твърди депутатът. Той предполага, че в такъв случай железните отпадъци трябвало или да бъдат депозирани на острова, или да бъдат транспортирани след това към други места. Съмненията са, че зад този трафик се крият нелегални организации.", "date": "2017.10.15", "title": "Запорирали кораба ни в Салерно заради съмнения за нелегален трафик"}
{"url": "https://www.24chasa.bg/novini/article/6497538", "text": "Турският президент Реджеп Тайип Ердоган бе посрещнат в Сърбия \"като крал\", пише журналистка от турския проправителствен в. \"Дейли сабах\" по повод визитата на държавния глава на Турция в Сърбия, състояла се тази седмица, съобщава БТА. Ердоган бе посрещнат през нощта на летището в Белград от сръбския президент Александър Вучич и целия сръбски кабинет, отбелязва анализаторката Хилял Каплан. Журналистката подчертава, че държавният глава Вучич е интересен лидер, получил подкрепата на мнозинството хора в страната си. Каплан се спира върху посещението на Ердоган и Вучич в населения главно с босненски мюсюлмани сръбски град Нови пазар, по време на което сръбският президент каза, че не смята, че би бил посрещнат в града по същия начин като Ердоган (хиляди хора, живеещи в различни части на Сърбия, пристигнаха в Нови пазар, за да приветстват Ердоган - бел. ред). Въпреки смесените чувства, изпитвани от Вучич при визитата в Нови пазар, той обеща да продължи да работи за доброто на града и на Сърбия, пише Каплан. Нови пазар е градът с най-голям брой мюсюлмани в Сърбия, като около 85 процента от населението са мюсюлмани, отбелязва журналистката. Не само сърбите, а също така и босненците искат Ердоган да развива добри отношения със Сърбия. Тъй като само чрез сътрудничество със съседните страни регионът може да се възстанови от разделението, причинено от войните, и народът може да живее в благоденствие. За постигането на тази цел ролята на Турция и частност посредничеството й в комуникацията между Белград и Босна и Херцеговина са от огромно значение, пише още Каплан. Тя отбелязва, че сред християнските страни, които имат голямо влияние в Сърбия, са Русия и Германия, а сред мюсюлманските страни са Саудитска Арабия, Азербайджан и Турция. Фактът, че турската държавна банка Халкбанк има 35 клона в Сърбия е доказателство за увеличаващото се влияние на Турция в страната, отбелязва коментаторката от \"Дейли сабах\". С посещението на президента Ердоган в Сърбия Турция, която е един от най-големите съюзници на Босна, се допринася за една по-спокойна обстановка на Балканите, пише в заключение Каплан.", "date": "2017.10.15", "title": "В Сърбия посрещнали Ердоган \"като крал\""}
{"url": "https://www.24chasa.bg/novini/article/6497579", "text": "София и Лондон препотвърдиха стратегическия характер на двустранните си отношения включително в сферата на отбраната и сигурността и ще работят заедно за европейска перспектива, стабилност и просперитет на Западните Балкани. За това се договориха първите дипломати на България и Обединеното кралство - Екатерина Захариева и Борис Джонсън, които разговаряха днес, съобщи пресцентърът на Министерството на външните работи, цитиран от БТА. Захариева е на двудневно работно посещение в Обединеното кралство. България ще организира среща на върха за Западните Балкани през май 2018 г. по време на своето Председателство на Съвета на ЕС, а няколко месеца по-късно Лондон ще домакинства среща на страните на Берлинския процес. Борис Джонсън дори духовито даде име на съвместните усилия на двете столици относно Западните Балкани - процесът \"От София до Лондон\". \"Важно е не само за България, но и за Европа нашите партньори и приятели от Западните Балкани да са стабилни - заяви Захариева пред Джонсън. - Посетих пет от шестте държави, следващата седмица ще съм и в Косово. Всички са мотивирани. Моето послание към тях бе да използват момента, че пет държави, подкрепящи разширяването, ще председателстват една след друга Съвета. В същото време обаче трябва да си напишат и домашното.\" Захариева отбеляза още, че председателят на ЕК Жан-Клод Юнкер и върховният представител Федерика Могерини вече недвусмислено подкрепиха разширяването. \"Сигурен съм, че Председателството ви ще бъде много успешно. Това, което правите в Западните Балкани, е много важно за нас и ви подкрепяме. Трябва да има евроатлантическа перспектива за тези страни. Нека да координираме действията си\", призова и Борис Джонсън. \"За всяка една държава трябва да има план за присъединяване. Нашият опит показва, че хората на Балканите не искат да бъдат повече разделени. Колкото по-дълго продължава интеграционният процес, толкова повече рискове има да се увеличи демотивацията\", изтъкна Захариева. И двете страни се обединиха, че присъединяването на страните от Западните Балкани трябва да е на базата на собствените заслуги. Междувременно те трябва да бъдат подпомогнати за подобряване на свързаността във всички аспекти, обединиха се двамата министри.", "date": "2017.10.15", "title": "София и Лондон обединяват усилия за интеграция за Западните Балкани"}
{"url": "https://www.24chasa.bg/novini/article/6497598", "text": "Нов храм “Въздвижение на Светия Кръст Господен” освети в столичния кв. “Лозенец” Негово Светейшество патриарх Неофит навръх 72-ия си рожден ден днес. Черквата се строи от 20 г. Около 10 ч главата на БПЦ пристигна в новоизградения храм в местността Кръста - там, където през 1878 г. на Възнесение Господне жителите на София издигат кръст в чест на Освобождението на България. На влизане той пожела здраве и да се откриват повече храмове у нас. Патриархът възглави светата литургия в съслужение с другите архиереи, сред които и пловдивският митрополит Николай. След това бе отслужен молебен по случай рождения ден на патриарха. През годините се наложиха няколко реконструкции, за да отговаря храмът на каноничните изисквания. Изграждането му е подпомогнато от стотици граждани и най-вече - от семейство Маринела и Ветко Арабаджиеви. Игуменът на Троянския манастир Сионий донесе от светата обител за поклонение частица от светия кръст. На всички богослужения в храма присъства столичният кмет Йорданка Фандъкова. Дойдоха доскорошният шеф на НИМ проф. Божидар Димитров, генералният директор на БНТ Константин Каменаров, издателят на “24 часа” Венелина Гочева, бившите депутати от БСП Петър Мутафчиев и от ДПС Камен Костадинов, Любен Дилов-син, и други. Очакваше се и председателят на Народното събрание Димитър Главчев, който обаче е бил повален от вирус.", "date": "2017.10.15", "title": "На рождения си ден патриархът освети нов храм в София"}
{"url": "https://www.24chasa.bg/novini/article/6497621", "text": "10 км е колоната от товарни автомобили на българо-румънската граница на ГКПП \"Дунав мост-Видин\" на изход от страната. По информация на „Фокус“ движението е блокирано заради стачка на превозвачи. Пътната мантинела е свалена, за да се прибират товарните автомобили обратно към страната.", "date": "2017.10.15", "title": "10 км е колоната от камиони на \"Дунав мост-Видин\" на изхода от страната"}
{"url": "https://www.24chasa.bg/novini/article/6497622", "text": "Любител-орнитолог от Раднево успя да заснеме голяма група розово фламинго на Атанасовското езеро в Бургас през уикенда. Николай Колев е направил снимките от Укритието за наблюдение на птици и Пътеката на саблеклюна на изода на Бургас, по пътя за Слънчев бряг. 38-те птици са засечени и заснети в Южните солници на Атанасовско езеро. Новината зарадва специалистите, които разказаха, че доскоро розово фламинго е било засичани изключително рядко в езерото. \"Преди години по някоя заблудена птица от този вид кацаше тук веднъж на петилетка. Напоследък те посещават града на все по-големи групи. Твърде е вероятно в близко бъдеще фламинги да започнат да гнездят тук, както го правят лебедите\", коментират бургаски орнитолози. Според тях розовото фламинго е било привлечено от благоприятните условия и наличието на храна в Атанасовското езеро. Наблюдението на внушителния брой птици е второто подобно за България в последните дни. По-рано през седмицата на язовир \"Студен кладенец\" в Източни Родопи са забелязани 53 птици, което вероятно е най-високата численост за този вид, отбелязвана някога в България, коментират орнитолози.", "date": "2017.10.15", "title": "Нашествие на розово фламинго край Бургас"}
