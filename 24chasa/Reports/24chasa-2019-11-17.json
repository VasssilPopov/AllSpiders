{"url": "https://www.24chasa.bg/novini/article/7880598", "text": "Кметът на София Йорданка Фандъкова връчи грамота за принос за опазване и развитие на културата в София на световноизвестния български творец Теодор Ушев, предаде  . Събитието се състоя преди премиерата на неговия филм “Физика на тъгата” по романа на Георги Господинов. Фандъкова посочи, че Тео Ушев направи своя първи проект в София в общинската Софийска градска галерия – \"Като в тъмно огледало\", който предизвика голям интерес. \"Благодаря му и за това, че се включи в дискусиите за подготовката и превръщането на пространството на бившия мавзолей в галерия за съвременно изкуство\", каза също Йорданка Фандъкова. В дискусиите се включии Георги Господинов. \"Благодаря на Теодор Ушев, че прие поканата ни да се включи в инициативата ни за провеждане на срещи на изявени творци с ученици и студенти и утре в СГХГ ще разговаря с младите хора, заинтригувани от съвременните визуални изкуства,\" каза Господинов.", "date": "2019.11.17", "title": "Йорданка Фандъкова връчи грамота на Теодор Ушев"}
{"url": "https://www.24chasa.bg/novini/article/7879701", "text": "С голямо мнозинство бе приет доклада на зам.-шефа на партията и председател на предизборния щаб Кирил Добрев. Той е бил подкрепен от 86 от членовете на Националния съвет, а 20 са гласували \"против\". След изчитането на доклада опозицията е влязла в атака и с искания за оставки. Тя изготви и свой алтернативен доклад, който обаче е бил отхвърлен с мнозинство от пленума. Първоначално се твърдеше, че е подписан от 50 души, но пред пленума Емил Райнов обяснил, че е подписан само от 21, а другите го подкрепяли. Той представил опозиционния анализ и обявил, че с това ръководство БСП е обречена да губи. В Русе победихме с единение, компетентност и подкрепата на ръководството на БСП, заявил новоизбраният кмет Пенчо Милков и призовал и Националният съвет да покаже единение. Най-бурно аплодирана била обаче Румяна Друмева от Казанлък. Тя обвинила Пирински, Миков и Станишев, че през последните години не са стъпили в местния партиен клуб, а ходели в Казанлък за срещи само с подбрани хора. Тя цитирала цифри, че през 2015 г. БСП е имала 4600 гласа за кмет, а сега е взела 8310. Няма да ви позволя да унижавате партийна организацията в Казанлък и резултатите, които постигнахме, заявила Друмева и поискала прочистване в партията. За трети път уж член на БСП, подкрепян от Миков, Пирински и Станишев, се явява отново, за трети път като общински съветник от друга листа, дала пример тя. Не опозицията руши единството, контрирал обаче Георги Пирински. Аз от 2017 г. - и писмено, и на заседанията на Националния съвет, съм оспорвал тези разделителни идеи на ръководството, които запушват демократичното начало в партията, обяснил той. Като подмяна, а не обновление с нови лица, определил Пирински политиката на \"Позитано\" 20. В отговор скочил младежкият лидер на БСП Николай Бериевски. \"Ние cме промянaтa нa БCП. Вcички cме членове нa пaртиятa. Може би Пирински не познaвa млaдите хорa в БСП\", заявил той. Не само, че БСП успя да събуди активните и млади хора, а вече повече от 3 г. се работи към реално обновяване на лицата в партията, за което свидетелства съставът на парламентарната група, листата ни за ЕП и кандидатите за кметове и общински съветници, обяснил той и благодарил на младежката организация, че се е включила активно в кампанията. В 156 общини в съветническите листи били включени хора до 35 г., до тази възраст били общо 530 кандидати за съветници. А кандидати за кметове и кметски наместници до 35 г. имало в 21 общини. Това не само е резултат от политиката, която провеждаме от 3 г. насам, но и узряването на местните организации и желанието да включват все повече млади хора, отчел още Бериевски. Критики отправил и Янаки Стоилов. Ръководството все повече разчита на външни хора, упрекнал той. И предупредил, че в следващите месеци противоречията в партията ще се изострят, ще има тежки разделения и разцепления. Влиянието на БСП отслабва и не й дава възможност влияе сериозно и в местната власт, заявил Стоилов и поискал промени в устава и идейна дискусия. БСП излъчва двусмисленост, с кого се бори тя, попитал Валери Жаблянов. Според него обновлението в партията довело до разцепление. Година и половина говорим за предсрочни избори, отказахме ли се от тях, местните избори доближават ли ни до тях или не, попитал пък президентът на ПЕС Сергей Станишев. Според него спорът не бил за конкретните резултати, а за политическите последици от тези избори. Защо за последните 3 г. БСП не е припозната за алтернатива, попитал той. И обяснил, че най-тревожни за него са мненията на експерти от вечерта на изборите, че БСП вече средна сила. Станишев упрекнал ръководството, че за местните избори нямало национална кампания, а се водили \"265 пехливански войни\", червените кандидати останали без гръб и рамо. Днес е началото на голямата дискусия за образа на БСП, единството е основна отговорност на ръководството, заявил още Станишев. И попитал как БСП ще бори ГЕРБ, като прилага \"техните похвати вътре в партията\". И обвинил ръководството, че партията се превръща в авторитарна. ПЕС винаги се е ангажирала с кампаниите на БСП, когато е поискана подкрепа, обясни президентът на левите в Европа. И дал пример с президентските избори през 2016 г., когато са проведени две обучения на червени активисти. Сега не беше поискана подкрепа, но аз участвах в кампанията и подкрепих нашите кандидати, включително с международна подкрепа, обяснил той. Можете ли да ми дадете поне един пример за това, че БСП става авторитарна партия, попитала директно соцлидерката Корнелия Нинова. \"Кое е авторитаризъм? И ако тези обвинения продължават, то нека да питам кой орган реши за целувката с Местан на Орлов мост?\", контрирала тя. \"Вие работите непрекъснато върху образа на БСП, но на мен ми се иска да се изясните по образа на ГЕРБ. Кога сте прав? Когато говорите за машината ГЕРБ или за държавника Борисов? От вашите еквилибристики нашите съграждани оставят озадачени\", попитала го пък Весела Лечева. И обвинила Станишев, че като председател на ПЕС сигурно не забелязва, че от влизането ни в ЕС България е все по-далече от европейските си партньори не само като жизнен стандарт на своите граждани, а и като функциониращ демократичен модел. Христо Проданов пък отговорил на твърдението на Станишев, че е бил отблъскван от ръководството в предизборната кампания. Той разказал, че е предложил Станишев да се включи в софийската кампания и да подкрепи кандидата на БСП за кмет. \"И знаете ли с какво учудване останах, след като същите хора, които 4 месеца по-рано в тази зала късаха ризите, че ако не сте водач на листата, ще провалим европейските избори, сега смятаха, че не е много правилно да ви каним в кампанията, за да не се дават разнопосочни сигнали\", разказал той. Не липсваха удари под кръста и преди, и по време, и след изборите. Ако това се задълбочи, то ще ни погуби, критикувал другарите си лидерът на БСП - София, Калоян Паргов.  За София чух всякакви трактовки на резултатите - от провал неуспех на фона на последните 30 г. до грандиозен успех. Но, слушайки трактовките и в цялата страна, си мисля, че нито сме постигнали велики успехи, нито сме постигнали велики неуспехи. Резултатите на местните избори са пряко отражение на нашата работа - те показват кой е работил дълго време и кой е разчитал само на месец кампания, казал Паргов. И обяснил, че само с месец кампания не става, а трябва усърдна работа. Той разкрил, че в Изпълнителното бюро обсъждат социологически данни, според които се забелязвала притеснителна тенденция - сондажите на национално равнище показвали близки стойности между БСП и ГЕРБ, но при местните съотношения БСП губела в пъти. Дал за пример частичните местни избори в Трън, Вълчи дол, Галиче и др. Това трябва да ни светне червена лампичка, че очевидно не навсякъде нещата организационно са добре, обяснил Паргов. За резултатите всички си носим своята вина, без значение кой от коя страна е на барикадата. По-скоро отговорност, защото, за да има резултати, трябва да се работи, предупредил той. И обяснил, че на предстоящите парламентарни избори на червените ще им е много по-лесно да имат по-добри резултати там, където имат кметове. Не трябвало обаче да се подминава факта, че и преди, и сега имаме области с намалено червено присъствие. От сега трябва да мислим за компесаторния механизъм как покриваме луфтовете там, където нямаме кметове и липсва солидно присъствие в местната власт, която да бъде фундамент за тези бъдещи национални избори, казал лидерът на БСП в София. Паргов анализирал и представянето на червените в столицата. Резултатът на Мая Манолова е впечатляващ, но, за съжаление, не стигнаха малко над 20 хиляди гласа. В тази синя реститутска София, този бастион на така нареченото демократично начало и на тези демократични сили, е много трудно да намериш съюзници, обяснил той. Но похвалил досегашните червени общински съветници, че са били толкова ефективни, че в местната соццентрала на \"Леге\" 10 стъпили реститути, за да търсят помощ за ул. \"Граф Игнатиев\". \"Чувам, че сме реставрирали кафявата чума. Тя кафявата чума започна да се реставрира с брюкселския либерализъм. Ние в София премълчахме, защото за нас беше много опасно да вдигаме темата комунизъм-антикомунизъм, която, ако беше основа на кампанията, бяхме приключили. Ако ще и Путин да беше кандидат за кмет, бяхме приключили. То не бяха опити за Съветската армия, опити за лепене на звезди по емблематични дати и удържахме\", коментирал Паргов. Основното постижение е, че направихме така, че в София десницата да има 3+1 кандидата. А вляво да има само един, изключая изтърсака Кадиев, който хвана под 1%. Вдясно имаха Фандъкова, Бонев, Игнатов и тази част от това ветрило, което разтворихме и което подкрепяше Мая Манолова в лицето на ДБГ, ЗНС и т.н., обяснил той. \"Има една обща опасност, която много ме притеснява - от нас струи злоба и омраза, без значение дали е по хоризонтала, по вертикала, отляво, отдясно, отдолу, отгоре. Злоба и омраза. Ние си говорим с омраза един към друг и това е огромен проблем. Не е проблем, че има критика на критичната критичност, не е проблем. Но подходът, това, което излъчваме като другари\", казал Паргов. И предупредил, че ако този процес се задълбочи, ще погуби всички, 128-годишната партия. Има само една рецепта за отблъскване на общата опасност - и тя е със съгласие. Не със съглашателство, а със съгласие, цитирал Паргов покойния Гиньо Ганев. И предупредил, че крайни настройки от типа на чистки, разчистване, прочистване, \"все термини от ленинските съботници\" не отива на БСП като реторика. Нека от този пленум да излезем малко по-единни и със съгласие, а не съглашателство, призовал той. А в следващите месеци БСП трябвало да отговори на три фундаментални въпроса: какво да се прави, как да се прави, с кого да се прави и въпросът за съюзниците.", "date": "2019.11.17", "title": "Огън на \"Позитано\" между ръководството и опозицията, приеха с мнозинство доклада \"Добрев\""}
{"url": "https://www.24chasa.bg/novini/article/7877790", "text": "Стотици рибари от региона на Кърджали пътуват до северните брегове на Бяло море всеки уикенд. Само за няколко години родопските въдичари успяха да овладеят техниките на морския риболов до съвършенство. По-запалените дори вече имат лодки и влизат навътре в морето, за да ловят трофейни риби. “Основни риболовни дестинации за кърджалийци са пристанищата на Северна Гърция, които са само на 2 часа път с кола”, твърди Пламен Петков, който е сред най-запалените по риболова на Бяло море. Любимите им места са районите на градчетата Макри и Мароня, устието на река Лисос, пристанищата на Порто Лагос, Фанари и Авдира. Керамоти също е предпочитана дестинация, защото морето е по-дълбоко. Там обаче ходят основно пловдивчани и софиянци. Същото важи и за района на Кавала. “Интересно място за риболовците е остров Самотраки. Там се хващат трофейни риби, защото морето е много дълбоко. Излизат групери, дорадо, маятико”, твърди кърджалиецът Пламен Петков. Около другия остров в Северна Гърция - Тасос, не е толкова дълбоко, но и там се хващат трофейни тонаки и паламуд. А между Тасос и Авдира излиза скумрия. “Гърците я наричат колиос. Тя се движи на стада и просто трябва да намериш мястото. Има дни, в който можеш да уловиш само 2-3, а има и такива, в които можеш да хванеш 200”, казва запаленият въдичар. Според него повечето българи предпочитат да мятат за сафрид, който е една от най-често срещаните риби. Тя се лови на чепаре и на стръв - мъртва рибка или скарида. При дънен риболов излизали мормура и спарос. Кърджалийци обичат да ловят и лаврак, който често навлизал в устията на реките. Масово през август, септември и октомври се хваща зарган. Той се появявал навсякъде по бреговата ивица. “От по-едрите видове излизат паламуд и тунаки. Това са разновидности на риба тон. Тунаките са по-дребни, които тежат кило-две, но има и по 10 кила. Големите риби тон са с квоти, които се заплащат допълнително, но тези са на по-големи дълбочини около островите”, обяснява Петков. Според него особено популярен е станал уловът на октоподи. Имало много кърджалийци, които са се специализирали в улова с харпуни. По-масов бил с изкуствени примамки с големи куки, които се изтеглят с въже. По същия начин октоподи се ловели и от лодки. Освен за риба и октоподи единици са кърджалийците, които влизат в морето за сепии и калмари. “За този риболов е нужна лодка, оборудвана със светлини и GPS”, твърди въдичарят. Сепия се ловяла със светещи примамки надвечер или нощем. Калмарите се хващали на дълбочини над 20 метра. “За първи път в Гърция българите видяхме различни и специфични начини на риболов. Гърците често не използват въдици, а ролки, на които е навита корда. Друго приспособление е така нареченото папуцаки. Това е кутийка, надопобяваща бебешка обувка, за която е вързана корда”, разказва Пламен. Папуцаки потапя до дъното примамката. По този начин може да се хващат и екзотични дънни риби като синагрида, маятико и една от най-вкусните - баракуда, наричана от гърците луциус. Българските такъми вършели работа за морски риболов. У нас вече се предлагат стоки, съобразени с риболова в Бяло море. В много случаи в българските магазини има по-голямо разнообразие от гръцките.   “За риболова в Бяло море е важно да се знае, че в Гърция има регламенти, които стриктно трябва да се спазват. Риболовните лодки е нужно да са с гръцка регистрация. Ако е с българска - може да се използва за разходки”, обяснява Пламен. При регистрацията се плаща еднократна такса между 300 и 400 евро, а след това само годишна застраховка от около 70 евро. Гръцките власти следят стриктно плавателният съд да бъде оборудван със спасителни жилетки, димки, ракети и пожарогасители, а при пропуски се налагат глоби. Морската полиция извършва непрекъснати проверки дори навътре в морето, а лодките се наблюдавали и с радари. “За малките плавателни съдове има ограничение за навлизане в морето до 10 мили. Без ограничение са големите лодки. За управлението на съд с двигател с мощност до 30 коня и дължина до 5 метра не се изисква капитанско право”, обяснява той. В Гърция е забранен риболовът около лодките на пристанищата. Иначе за въдичарите на брега не се изисква разрешително. Единственото изискване е уловът да не надхвърля 5 кг за рибата, като същото важи и за октоподите. Ако екземплярът е едър, може да е и с по-голямо тегло, но трябва да е един. Риболовът е забранен в крайморските езера, защото повечето от тях попадат в “Натура 2000”. Ограничения за улов в Гърция има само през май, когато е размножителният период на рибата. Забранен е във и около устията на реките, каналите и всички сладководни водоеми. За останалата част на крайбрежието няма ограничения. Освен това не се допуска ловуване с харпун на пристанища и в района на регламентираните плажове. Трябва да се използва буй, който маркира къде се намира риболовецът. “Бяло море крие и опасности за рибарите”, твърди Пламен Петков. Според него много болезнено е убождането от морски таралежи. Иглите, попаднали в тялото, трябва да се извадят веднага, защото след това се капсулират и става по-трудно. Опасност представлява и морският дракон - риба, която е като тази в Черно море, но в Гърция достига до килограм. “Убожданията от дракон са болезнени и е добре веднага убоденото място да се изсмуче, за да се предотврати разпространението на отровата, която трябва да се изплюе. След това се дезинфекцира с ракия”, усмихва се Петков. Той допълва, че проблеми създава и морският скорпид, но той е по-малко отровен. “Има един вид средиземноморска змиорка, която хапе доста болезнено. Дори да я изтеглиш в лодката, тя напада, защото се движи като змия”, предупреждава той. Петков съветва рибарите също много внимателно да следят прогнозата за времето. “Гръцките телевизии я дават много подробно - остров по остров, район по район. Съобщава се за очаквани течения, нива на вълните, посока на вятъра”, казва рибарят. И допълва, че често в северната част на Бяло море през лятото се появяват внезапни бури, които вдигат високи вълни. Те се образуват най-често и при южен вятър. “Трябва да се знае, че от запад появи ли се черен облак, трябва да си на брега - ще последва силна буря с много вълни”, съветва Пламен Петков.", "date": "2019.11.17", "title": "Рибари от Кърджали масово пътуват до Бяло море - стигат за два часа до Северна Гърция"}
{"url": "https://www.24chasa.bg/novini/article/7879740", "text": "Турските власти са заловили сирийски кюрдски боец от Силите за защита на народа (СЗН), заподозрян в извършването на Това съобщи днес турското министерство на отбраната, цитирано от Ройтерс и БТА. Министерството на отбраната обяви вчера, че атентатът е дело на Силите за защита на народа, които според турските власти са свързани с нелегалната Кюрдска работническа партия (ПКК). Извършителят на атаката бе заловен при успешна операция на турската национална разузнавателна служба МИТ, съобщи днес министерството на отбраната на Турция в Туитър.", "date": "2019.11.17", "title": "Турция е заловила сирийски кюрдски боец, заподозрян за атентата в Ал Баб"}
{"url": "https://www.24chasa.bg/novini/article/7879755", "text": "Папа Франциск даде обяд за 1500 бедни и нуждаещи се хора, тъй като днес Католическата църква отбелязва Световния ден на бедните, предадоха Ройтерс и БТА. Менюто за всички в голямата ватиканска зала, включително за папата, бе лазаня, пилешко с гъбен сос, картофи, сладкиши, плодове и кафе. Гостите на Светия отец бяха доведени във Ватикана от доброволци на благотворителни организации, които им помагат всекидневно Още 1500 души са поканени на друг обяд в Рим, допълва Асошиейтед прес. През цялата изминала седмица на площад \"Свети Петър\" имаше мобилна клиника, в която лекари доброволци оказваха на нуждаещите се специализирана медицинска помощ. Обща медицинска помощ се оказва през цялата година наблизо, като това е още една от инициативите на папа Франциск. По-рано на литургия за бедните на площад \"Свети Петър\", Франциск каза, че по-богатите хора не трябва да се дразнят от бедните, а да им помагат колкото могат. \"Те трябва да се питат: \"Аз, като християнин, имам ли поне един беден човек за приятел?\", посочи папата. В днешната литургия, целяща да се повиши информираността за бедните по света, Франциск изрази съжаление, че хората не се притесняват от това, че разликите в доходите нарастват, че алчността на малцина е причина за повишаването на бедността на много други, допълва Асошиейтед прес. През 2016 година Папа Франциск учреди ежегодното отбелязване от католиците на Деня на бедните.", "date": "2019.11.17", "title": "Папа Франциск нахрани 1500 бедни\nвъв Ватикана (Снимки)"}
{"url": "https://www.24chasa.bg/novini/article/7879809", "text": "„За да отпаднат напълно таксите за детски градини и ясли на всички деца у нас е нужно в бюджета за 2020 г. да бъде заложена сумата от 66 млн. лева.“ Това заяви в своя позиция Мая Манолова по повод предложението на управляващата коалиция таксите за детски градини и ясли на социално слабите семейства да се поемат от държавата, предадоха от пресцентъра й. Според Манолова отчетеният излишък за 9-месечието е около 2 млрд. лева, по данни на правителството, тоест осигуряването на 66 млн. лева за децата е напълно възможно, смята тя. Според Манолова не само социално слабите деца, но всички български деца в тази възраст следва да бъдат освободени от такси. „Всяко дете има право на образование, но не всеки родител може да си го позволи“, посочва тя и напомня, че голяма част от родителите не могат да плащат такси поради ниски доходи. По думите й, деца, не посещавали детски заведения, след това по-лесно отпадат от училище, а инвестициите в ранно детско развитие имат най-висока възвръщаемост. „Осигуряването на таксите от бюджета би било и стимул за подобряване на раждаемостта на фона на демографската криза“, аргументира се Манолова. „Проблемът в столицата и някои от другите големи градове е в липсата на места в детските градини и ясли. За София са нужни 35 нови детски градини за чакащите 7 000 деца. Това би струвало около 70 млн. лв. само в столицата“, посочва Манолова. По думите й, в момента в проекта на бюджета за 2020 г., в чл. 101, са предвидени до 70 млн. лв. за изграждане и реконструкция на детски ясли, градини и училища в цялата страна, които средства очевидно няма да са достатъчни за решаване на проблема през 2020 г. „ Затова смятам за справедливо, предвидената в чл. 101 сума за 2020 г. от до 70 млн. лева да бъде увеличена на до 100 млн. лв.“, обосновава се още Манолова.", "date": "2019.11.17", "title": "Манолова: Да се заложат 66 млн. лева, за да станат детските градини и яслите безплатни"}
{"url": "https://www.24chasa.bg/novini/article/7879846", "text": "Около 70% от Венеция бе наводнена днес. Нивото на водата достигна 150 см над морското равнище, съобщи кметът Луиджи Бруняро, цитиран ДПА и БТА. Най-ниската точка на града, площад \"Сан Марко\", отново бе под вода и затворен за туристи. Защитеният от ЮНЕСКО град лагуна бе залят за трети път за по-малко от седмица. Във вторник Венеция пострада от най-тежкото наводнение от над 50 години, когато водата достигна 187 см. Ново наводнение засегна в петък части от града, посещаван от туристи от цял свят заради неговите канали, историческа архитектура и изкуство. Според Бруняро, който назначи специален комисар за справяне с извънредната ситуация, щетите от наводнението се оценяват на около 1 милиард евро, предаде Ройтерс. В голяма част от Италия има бури, силни ветрове и обилен снеговалеж. Властите във Флоренция и Пиза следят внимателно река Арно, чиито води се покачиха бързо миналата нощ. Най-дългата река в Италия, По, също се следи, след като нивото й се покачи с 1,5 метра за последните 24 часа.", "date": "2019.11.17", "title": "Венеция отново е под вода (Снимки + видео)"}
{"url": "https://www.24chasa.bg/novini/article/7879951", "text": "Президентът на Иран Хасан Рохани подписа днес указ за изплащане на материални компенсации на гражданите, засегнати от  , съобщиха ТАСС и БТА, позовавайки се на телевизия Ал Арабия. \"Подписах наредба за изплащане на материална помощ на лицата, материално пострадали от повишаването на цените на горивото\", изтъкна президентът. По думите му държавната финансова помощ ще се изплаща от утре.", "date": "2019.11.17", "title": "Иран ще плаща обезщетения на засегнатите от поскъпването на горивата"}
{"url": "https://www.24chasa.bg/novini/article/7879983", "text": "Лесно е, когато не изкарваш пари, да даваш съвети. Отстрани е много лесно – един да снася яйцето, друг да кудкудяка. В живота това го виждаме навсякъде. Това не е приемливо”. Това заяви бизнесменът Красимир Дачев пред  Той и Ваня Григорова от КТ „Подкрепа” влязоха в спор за минималната работна заплата, както и за изплащането на първия ден от болничния. Дачев припомни, че през 2009 година бизнесът се е съгласил да плаща първите три дни от болничния като временна мярка. Дотогава болничният се изплаща напълно от държавата. Ваня Григорова пък отправи обвинение, че фирми карат работниците си да взимат болнични и да ходят на работа. „Това е кражба от осигурителната система, това е кражба от труда на работниците”, заяви Григорова. „Работодателят е платил вече веднъж временната нетрудоспособност на своите работници. Те ни карат да я плащаме втори път. Тогава ми дай инструмент, за да разбера дали е истински, или не”, коментира Дачев. Той даде и пример с държави, където се изплащат болничните, издаването на фалшив болничен лист е криминализирано, а при установяването му се отнема лицензът на лекаря, който го е издал. „Тази година ще имаме над 1 милион повече болнични от миналата година”, обясни бизнесменът. Двамата спориха и за минималната работна заплата, както и за пенсията. „Минималната работна заплата отдавна трябваше да е 1000 лева. Минималната пенсия – хубаво е, че има някакво увеличение, но с нея няма как да се оцелее”, коментира Григорова. „Лесно е да искаш, трудно е да го направиш. Увеличавайки социалната пенсия, се доближават до тези, които са си внасяли цял живот. Това демотивира хората, които внасят за пенсия. По-добре да се качва пенсията на онези, които са работили и са плащали”, каза Дачев. Относно минималната работна заплата, Дачев обясни: „Лесно е да искаш, но трябва първо да ги изкараш. Ние малко изкарваме в България”.", "date": "2019.11.17", "title": "КТ \"Подкрепа\": Фирми карат работниците си да взимат болнични и да ходят на работа"}
{"url": "https://www.24chasa.bg/novini/article/7880003", "text": "Премиерът на Северна Македония Зоран Заев заяви днес, че Международната експертна комисия, която трябва да се доформира в съответствие с Преспанския договор, ще реши трайно въпроса за търговските марки на стоките от региона Македония, предадоха информационния сайт \"Плусинфо\" и БТА. Заев отговори така, след като бе попитан за коментар за марката \"Macedonia the great\", която беше представена миналата седмица, за продуктите от гръцката област Македония. Заев каза, че \"намирането на трайно решение на този въпрос ще бъде още един мост на свързване между Северна Македония и Гърция в частта на изграждане на приятелство, стратегическо партньорство и целта на този регион е всички заедно да успеем\". Според него самостоятелното изтъкване на тази емблема не е против Преспанския договор, но трайните законови решения се дефинират чрез международна експертиза. \"Днес при нас е Made in Macedonia и трябва да решим това в духа на Договора. Ако някой ме пита, имаме прекрасен исторически регион Македония. Защо да не бъде Македония за всички? Ние вече сме разграничени с географското определение, наистина сме северната част от тази историческа част на региона Македония, някой е в южната, някой в източната част от този регион, всички сме оформени в отделни държави. Чрез решенията на тези въпроси можем да градим единство и сплотеност и да бъдем още по-уважавани от западния свят\", каза Заев в отговор на журналистически въпроси. Сдружението на износителите на Гърция представи преди три дни в Солун в присъствието на премиера Кириакос Мицотакис знака и марката, с които гръцките продукти ще бъдат представяни на международно ниво - \"Macedonia the great\". След представянето гръцкият премиер каза, че новата търговска марка \"отсега нататък ще представя македонските стоки и услуги по целия свят\", припомня Плусинфо.", "date": "2019.11.17", "title": "Заев за марката \"Macedonia the great\": Може да бъде още един мост между нас и Гърция"}
{"url": "https://www.24chasa.bg/novini/article/7877799", "text": "Kакво е общото между Караваджо, Гьоте, Пикасо и Мария Калас? Освен че са хора на изкуството, и четиримата са яли от гозбите на един и същи римски ресторант – “Ла Кампана”. Това е най-старото заведение не само във Вечния град, а и в Италия, а според последни проучвания – и в света. Миналата година намиращият се в сърцето на Рим ресторант навърши 500 г. Той е амбициран да оспори първенството за най-стар ресторант в Книгата за рекордите на Гинес. В момента то се държи от мадридския ресторант Sobrino de Butin от 1725 г. Ако просто от любопитство искате да видите къде точно в Рим са се хранели известни исторически личности, прекрачете прага на намиращия се на уличка (виколо) “Дела Кампана” ресторант. В него могат да се вкусят ястия от типичната римска кухня. както беше типично за римските ресторанти отпреди десетки години. Всичко това може да ви изглежда скучно и сиво. Сигурното е обаче, че няма никаква импровизация нито в кухнята, нито в обслужването, защото става дума за добре смазан механизъм от векове. Ако искате да опитате паста по римски рецепти, дреболии или шкембе по римски, тук ще ви ги предложат така, както трябва. Вкусвайки залък от чинията си, може да се огледате наоколо - по стените се виждат окачени в рамки черно-бели снимки отпреди век на някогашните собственици на ресторанта. на уличката с това име, намираща се на две крачки от днешната Камара на депутатите. От едновремешния римски регистър от 1526 г. за плащането на данъците за поддръжка на улиците става ясно, че негов собственик е някой си Пиетро де ла Кампана. През 1622 г. пък ресторантът се управлява от някой си Джакомо. Оттогава до 1800 г. гостилницата е нещо като кръстопът на пътниците, които имат нужда да сложат нещо в устата си, но също и да организират пътуванията си. В квартира наблизо живее Микеланджело Меризи, известен като Караваджо. И той идва често да се храни тук, още повече че по онова време рисува стенописите в близката църква “Сант Агостино”. През ресторанта минава често и Гьоте, който даже В “Ла Кампана” хапват и художници като Пикасо и Гутузо, писателят и драматург Пирандело. Тук вечерят актьорите Алберто Сорди, Ана Маняни, режисьорите Федерико Фелини, Енрико Ванцина. И оперната дива Мария Калас не пропуска да вкуси от гозбите на ресторанта. Това е любимото място на певицата, в което обича да организира често и работните си срещи. Заради изключителното си местоположение, съчетано с история, ресторантът За многото италиански политици, прекрачили прага на заведението, пък дори не си струва да говорим, като се има предвид, че той е съвсем близо до парламента. Тук обича да хапва и бившият шеф на Европейската централна банка Марио Драги. В ресторанта организира и първата вечеря след края на мандата си бившият президент на републиката Джорджо Наполитано. Всички те са чести гости и днес, когато ресторантът се управлява от Паоло Транкасини и сестрите му Марина, Франческа и Аличе. Те са наследници на фамилията, която контролира заведението от над 100 г. Само допреди месеци Паоло Транкасини беше и кмет на община Леонеса (на североизток от Рим) в продължение на 4 мандата. Сега пък е депутат от дясната партия “Италиански братя”. И до днес ресторантът ползва все едни и същи доставчици – месаря и хлебаря от Кампо дей фиори, Цветния площад, прочут с колоритния си пазар, на който днес се продават всякакви хранителни продукти и подправки.", "date": "2019.11.17", "title": "Римски ресторант на 500 г. е най-старият в света"}
{"url": "https://www.24chasa.bg/novini/article/7880045", "text": "\"В съдебната система можем да усетим справедливост, ако се стигне до посочване на виновните за някои от най-тежките престъпления. Мисля, че Иван Гешев се ориентира в правилна посока към новите проблеми, които се пораждат от организираната престъпност. Не тръгна да води дебат къде е мястото на прокуратурата и тн. Това дава надежда, че той ще се захване с работа, а няма да тръгне по пътя на някои други съдебни магистрати“. Това заяви пред   проф. Георги Близнашки, министър-председател на България в периода август-ноември 2014 г. Той коментира и решението на президента да върне указа за избор на Гешев. „Румен Радев направи груба политическа грешка като върна кандидатурата на Гешев, без да се мотивира. Действието беше посрещнато негативно от хората, които протестираха срещу главния прокурор. В президентството дойдоха хора, които нямат представа от демократична политика. Те подвеждат президента и го тласкат в погрешна посока“, смята Близнашки. Усещането за недостатъчна справедливост ще ни съпровожда много дълго. Всичко, което се случи създаде обществен отзвук. Преразпределението на националното богатство остана в полза на определени обществени среди. Формира се една олигархия, която се държа доста арогатно. Много неща бяха направени за страната ни, но можеше и още. Затова България продължава да изостава“, поясни Георги Близнашки. Той коментира и протестите против Гешев. „Ситуацията е абсурдна. Протестира се срещу правителството, което сме излъчили, за да управлява обществените дела. Изборът на главен прокурор не се отнася към онези аспекти на дейността на държавата, които предполагат политически протести. Целта им е да се парализира дейността на държавното обвинение. Залогът е огромен, става дума за онези 5-6 милярда, свързани с КБА. Тепърва ще научаваме подробвости около тези събиитя от преди няколко години“, поясни Близнашки.", "date": "2019.11.17", "title": "Близнашки: Гешев правилно се ориентира към проблемите на организираната престъпност"}
{"url": "https://www.24chasa.bg/novini/article/7880054", "text": "Хърватската полиция стреля срещу група нелегални мигранти, опитващи се да достигнат до съседна Словения късно снощи, като един човек е в критично състояние, съобщи днес представител на властите в Риека, цитиран от агенция Ройтерс и БТА. Министърът на вътрешните работи на Хърватия Давор Божинович каза пред журналисти, че групата вероятно се е опитала да премине в Словения, но не каза колко души е имало в нея и от каква националност. \"Полицаите предотвратиха преминаването на групата, която най-вероятно е искала да влезе в Словения\", каза Божинович. Лекар от болницата в Риека каза, че човекът в критично състояние е ранен с огнестрелно оръжие. \"Пациентът бе приет в болница за спешна операция след като е получил огнестрелни рани в областта на гърдите и стомаха\", каза днес лекарят на Ройтерс по телефона. \"Той е с опасност за живота, продължава интензивното му лечение.\"", "date": "2019.11.17", "title": "Хърватската полиция стреля срещу нелегални мигранти, един е с опасност за живота"}
{"url": "https://www.24chasa.bg/novini/article/7880078", "text": "Доналд Тръмп е привърженик на подигравателните, дори обидни квалификации, когато говори за политическите си съперници. Той обаче заяви днес, че Северна Корея е стигнала твърде далеч, наричайки демократа Джо Байдън \"бясно куче\", предадоха Франс прес и БТА. Режимът в Пхенян разкритикува язвително тази седмица бившия вицепрезидент на Барак Обама и кандидат за номинацията на Демократическата партия за президентските избори в САЩ през 2020 г. \"Бесни кучета като Джо Байдън могат да сторят зло на много хора, ако бъдат оставени на свобода\", написа държавната агенция КЦТА. Според нея решението е да бъдат \"бити до смърт, докато не е станало късно\". \"Господин председател, Джо Байдън може би е заспал и много муден, но не е \"бясно куче\". Той в действителност е нещо по-добро\", каза Тръмп в \"Туитър\", обръщайки се явно към севернокорейския лидер Ким Чен-ун. Враждата между Тръмп и Байдън е в центъра на разследването за импийчмънт срещу президента на САЩ и затова Асошиейтед прес нарича \"необичайно\" днешното изказване на Тръмп. Обитателят на Белия дом не пропусна да каже, че той и само той може да предложи светло бъдеще на Северна Корея. \"Аз съм единственият, който може да ви отведе там, където трябва да бъдете. Трябва да действате бързо за сключването на сделка. До скоро виждане!\", каза Тръмп. Преговорите за ядреното разоръжаване на Северна Корея са в застой от провала през февруари на втората среща на върха Ким-Тръмп в Ханой.", "date": "2019.11.17", "title": "Тръмп защити съперника си Байдън от Северна Корея, нарекла го \"бясно куче\""}
{"url": "https://www.24chasa.bg/novini/article/7880092", "text": "\"Бъдете безмилостни\" -  \", цитирано от Ройтерс и БТА. Общо 403 страници с инструкции са били предадени на изданието от член на китайския политически елит. Те съдържат подробности за репресивната политика на Китай срещу уйгурите. В тях е описана и системата от превъзпитателни лагери, разработена от 2016 година. Цитат от документите гласи, че \"свободата ще може да им бъде върната едва след изкореняването на вируса в мислите им и след като те оздравеят\". Съдържат се и извадки от реч на Си Цзинпин пред ръководители в автономния район Синцзян през 2014 година, след нападението на жп гара от уйгурски бунтовници, при което загинаха 31 души. Китайският президент призовава за тотална борба срещу тероризма, инфилтрирането и сепаратизма чрез използване на \"органите на диктатурата и без проява на никаква милост\", съобщава в. \"Ню Йорк таймс\". Пекин отрича всякакво малтретиране на малцинствата в страната. По данни на ООН най-малко един милион уйгури и представители на мюсюлмански общности са държани в лагери в Синцзян. Китайското министерство на външните работи не коментира публикацията на \"Ню Йорк таймс\", отбелязва Ройтерс./", "date": "2019.11.17", "title": "Си Цзинпин за репресиите срещу уйгурите: Бъдете безмилостни"}
{"url": "https://www.24chasa.bg/novini/article/7880107", "text": "Фалшивите болнични са проблем, който трябва да се адресира като такъв, а не да се товари някой с плащането на сметката за него, смята бившият вицепремиер и социален министър Ивайло Калфин. Той заяви пред   че решението да не се плаща първият ден от болничния е „глупаво” и е направено, за да се угоди на един от коалиционните партньори, което е видно и по реакциите на финансовия министър, на когото „му е все едно”. Проблемът не е в размера на вноските и тяхното намаляване няма да компенсира това решение за първия неплатен ден на болничните. Истинският проблем е в злоупотребите с болнични, за което в Европа има много практики за справяне, заяви Калфин. Първата стъпка към ликвидирането на практиката с издаването на фалшиви болнични е въвеждането на дълго отлаганата електронна здравна карта, благодарение на която ще е видно всеки къде и кога се е лекувал и на какви процедури е бил подлаган, смята бившият социален министър. Ивайло Калфин коментира и ситуацията с така наречената „втора пенсия” и фактър, че много хора ще получават по-малко пари, отколкото ако им се плаща само една пенсия. Проблемът е създаден още преди 20 години, „защото моделът за тази система беше взет от Латинска Америка”. Идеята е част от парите ти да са на лична партида, която можете да следите, но в частните пенсионни фондове не важат правилата за солидарното пенсионно осигуряване, където важи швейцарското правило и има отчитане на инфлацията, обясни Калфин. Според него не можем да обвиним частните пенсионни фондове за ниската доходност по нашите партиди, защото „чудеса да направят не могат да постигнат висока доходност” в настоящата икономическа ситуация.", "date": "2019.11.17", "title": "Калфин: Електронна здравна карта е първата стъпка за проблема с фалшивите болнични"}
{"url": "https://www.24chasa.bg/novini/article/7879533", "text": "9-месечно бебе почина в бежанския лагер Мория в Гърция, съобщи медицинската хуманитарна организация Лекари без граници, цитирана от Анадолската агенция и БТА. Медиците в местната болница (на о-в Лесбос) ни потвърдиха на 16 ноември, че преди няколко дни деветмесечно бебе е починало от силна дехидратация в бежанския лагер Мория, съобщи в Туитър медицинската организация. От Лекари без граници заявиха още, че деца на мигранти в Гърция умират заради ужасяващи условия за живот и липса на адекватни грижи. Около 15 хиляди души се намират в лагера Мория, като 5 хиляди от тях са деца, посочи организацията, като отправи призив към Гърция и ЕС да предприемат незабавни действия за подобряване на ситуацията. Друг мигрант е почина от раните си, които е получил в сбиване тази сутрин в мигрантското селище Ушивак в сараевския квартал Хаджичи, съобщава вестник \"Независне новине\". До сбиването се стигнало в 6.30 часа, а младежът починал от раните си в Клиничния център на Сараевския университет около 10 часа, съобщи вътрешното министерство на кантон Сараево. Самоличността на мигранта не е установена. Води се разследване.", "date": "2019.11.17", "title": "9-месечно бебе почина от дехидратация в бежански лагер на остров Лесбос"}
{"url": "https://www.24chasa.bg/novini/article/7879553", "text": "Чешкият премиер, милиардерът Андрей Бабиш, чиито позиции са отслабени от обвиненията в корупция, днес изрази съжаления, че в миналото е членувал в комунистическата партия, предадоха Франс прес и БТА.. Бабиш говори на церемония в Прага по случай 30-годишнината от Нежната революция, свалила комунизма в бившата Чехословакия. \"Както сигурно знаете, бях член на комунистическата партия. Не не гордея с това\", изтъкна той на церемонията, на която присъстваха премиерите на Унгария, Полша и Словакия, както и председателят на германския парламент Волфганг Шойбле. \"Не бях толкова смел и ангажиран като Вацлав Хавел\", призна Бабиш, припомняйки за бившия драматург дисидент и антикомунист, станал чешки президент. \"Днес съм тук в качеството ми на премиер, избран на свободни и демократични избори. Така че бих желал, поне сега, да изразя своята благодарност и смирение\", допълни той, като благодари на хората, участвали в демонстрациите през 1989 година. Вчера около 250 000 души протестираха в Прага, за да поискат оставката на Бабиш, който е обвиняван в корупция и срещу него се води разследване на Европейската комисия по подозрение в конфликт на интереси заради холдинга му \"Агроферт\". Министър-председателят на Чехия отхвърля тези обвинения. Бабиш бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това. Днес неговото правителство на малцинството разчита на негласната подкрепа на комунистическите депутати, отбелязва АФП.", "date": "2019.11.17", "title": "Чешкият премиер Бабиш съжалява за комунистическото си минало"}
{"url": "https://www.24chasa.bg/novini/article/7879569", "text": "Лидерът на движението Самоопределение и кандидат за премиер на Косово Албин Курти заяви, че в този момент не е необходимо да се ускоряват преговорите между Белград и Прищина. В интервю за черногорския вестник \"Побиеда\" Курти каза, че вместо това приоритет би трябвало да бъде разговорът за това какво е постигнато досега в преговорите и какво предстои. Той обяви, че ще ръководи екипа за преговори на Косово, в който ще влязат членове на правителството, на опозицията и независими експерти, предаде БТА. \"Сърбия е дължна на Косово за агресията и окупацията, дължи ни военни репарации, пенсионен фонд и спестяванията на гражданите в банките, които отнеха. Никога не са ни връщали артефакти на нашето културно наследство, никога не предадоха заподозрените във военни престъпления. Нека да започнем от нашите искания и да видим какво ще ни предложи Сърбия\", каза Курти. Той също така отхвърли идеята за размяна на територии, защото по думите му това е идея на сръбския президент Александър Вучич да раздели Косово, а след това, чрез разграничение с хърватите, да раздели Босна и Херцеговина. Всичко това е от полза за Русия, допълни той. Курти предупреди, че нов конфликт между Косово и Сърбия няма да може да се локализира. Той каза също, че Вучич е политически наследник на Слободан Милошевич и че принадлежи към същата линия на \"сръбска експанзионистична политика\". Той повтори, че в отношенията със Сърбия ще настоява за пълна политическа, икономическа, търговска и държавна реципрочност. Курти каза и че правитерството на Косово може да бъде формирано през следващия месец и оцени, че с новото преброяване на гласовете само се губи скъпоценно време, тъй като \"изборите показаха волята на гражданите за промени и нещата са повече или по-малко ясни\". Той повтори, че в новото правителство ще има представители на сърбите в Косово, а не представители на Сърбия и че то няма да зависи политически от Сръбската листа. \"Сръбската листа функционнира като организация или отдел на сръбското правителство, а не като партия, и представлява интересите на Сърбия, а не на сърбите в Косово\", заяви Курти. Междувременно председателят на Сдружението на ветераните от Армията за освобождение на Косово /АОК/ Хисни Гуцати потвърди информациите в редица медии, че са отнети паспортите на отделни бивши членове на АОК, предаде Косова прес. Гуцати каза, че паспортите на някои членове на АОК са отнети и им е забранено да пътуват в чужбина. Затова смятаме, че първите обвинения ще бъдат повдигнати този месец или през декември, каза той. Гуцати изтъкна, че и представители на международната общност са споделили с него същите впечатления и напомни, че около 250 членове на АОК досега са получили призовки от Международния съд за военните престъпления на АОК.", "date": "2019.11.17", "title": "Албин Курти: Не е нужно да се ускоряват преговорите между Белград и Прищина"}
{"url": "https://www.24chasa.bg/novini/article/7879602", "text": "Британското правителство планира да повиши размера на медицинския данък за чужденците до 625 британски лири годишно, като след Брекзит той трябва да обхване и гражданите на ЕС, заяви британският външен министър Доминик Рааб, цитиран от TACС и \"Фокус\". \"Хората, които идват тук, трябва да плащат данък в размер на 625 британски лири годишно, за да можем да покрием разходите на националната здравна система, каза външният министър на Великобритания Доминик Рааб по BBC. Медицински данък за чужденци за първи път беше въведен през 2015 г. и възлизаше на 200 паунда годишно, но впоследствие беше повишен до сегашните 400 паунда годишно. Сега той не се прилага за гражданите на Европейския съюз.", "date": "2019.11.17", "title": "Великобритания повишава медицинския данък за чужденци"}
{"url": "https://www.24chasa.bg/novini/article/7879652", "text": "Хиляди демонстранти протестираха днес в Грузия по призив на опозицията и поискаха предсрочни избори, след като управляващото мнозинство отхвърли реформата в избирателната система, обещана, за да се сложи край на предишна вълна от протести, предадоха Франс прес и БТА. Над 10 000 души се събраха следобед пред парламента в Тбилиси. Те развяваха грузински и европейски знамена и издигаха гигантски лозунг \"Всички срещу един\", отправен срещу Бидзина Иванишвили, председател на управляващата партия \"Грузинска мечта\". Под натиска на улицата през юни могъщият олигарх Иванишвили обеща да премахне смесената избирателна система за парламентарните избори през октомври 2020 година и да въведе пропорционална система. Въпреки смазващото си мнозинство в парламента обаче \"Грузинска мечта\" отхвърли реформата, предизвиквайки гнева на опозиционните партии. Те обвиняват Иванишвили, че е предизвикал умишлено провала на законопроекта и твърдят, че управляващата партия се е облагодетелствала несправедливо от сегашната система. Преди днешната антиправителствена демонстрация се състоя друг митинг на опозицията през изминалата седмица. На фона на протестите лидерите на почти всички опозиционни партии организираха в четвъртък безпрецедентни преговори, като си обещаха да загърбят разногласията си и да сформират единен фронт срещу \"Грузинска мечта\". Ръководена от най-богатия човек в Грузия, \"Грузинска мечта\" е на власт от 2012 година, но популярността й силно намаля през последните месеци на фона на икономическата стагнация и опасенията от отстъпление от демократичните постижения в бившата съветска република. Десетки хиляди грузинци протестираха през юни срещу Иванишвили, когото подозират, че управлява задкулисно страната и нейното правителство. В началото демонстрациите бяха предизвикани от присъствието на руски депутати в грузинския парламент, и то след конфликта между двете страни по време на кратката война през 2008 година. Полицията потуши този протест, при което мнозина от демонстрантите загубиха едно от очите си. Вълната от протести в крайна сметка се успокои след обещанието за избирателна реформа.", "date": "2019.11.17", "title": "Хиляди протестиращи поискаха предсрочни избори в Грузия"}
{"url": "https://www.24chasa.bg/novini/article/7879699", "text": "Американската бизнесдама Дженифър Аркюри каза, че сърцето й било разбито след приключването на приятелството й с британския премиер Борис Джонсън, който, по думите й, я захвърлил като \"някакъв гном\", съобщават ДПА и Ройтерс. През септември в.\"Сънди таймс\" писа, че Дженифър Аркюри - бивша американска манекенка, насочила се към бизнеса, е получила благодарение на връзките си с Джонсън, докато е бил кмет на Лондон, общо 126 000 лири (141 000 евро) държавни средства и привилегировано включване в официални търговски делегации, посочва БТА. Джонсън заявява, че всичко е направено според правилата и няма какво да декларира. Правителствен одит миналия месец постанови, че решението да бъде дадена сумата от 100 000 британски лири на компания, управлявана от Аркюри, е било правомерно. В интервю в документален филм на телевизия Ай Ти Ви, който ще бъде излъчен днес, Аркюри каза, че се е опитвала да се свърже с Джонсън многократно след появата на информациите във вестниците, но той не искал да говори с нея. \"Аз бях лоялна, вярна, подкрепяща и твое вярно доверено лице. Пазех тайните ти и бях твой приятел,\" казва тя в отговор на въпрос какво е посланието й към него според транскрипта на предаването. Не разбирам защо ме отразя и пренебрегна сякаш съм някаква мимолетна любов за една нощ или момиче, което си забърсал в бар, тъй като аз не съм и го знаеш. Ужасно съсипана съм от начина, по който ме захвърли сякаш съм някакъв гном, казва Аркюри. Тя неколкократно отказа да отговори на въпроси за това дали са има интимна връзка с Джонсън, който сега е в предизборна кампания преди парламентарните избори на 12 декември. Местните лондонски власти са се обърнали към полицейски орган с молба да разследва евентуален конфликт на интереси на Джонсън. Този полицейски орган е замразил работата си по случая заради предстоящите избори, пише в.\"Гардиън\", цитиран от ДПА. ", "date": "2019.11.17", "title": "Американска бизнесдама: Борис Джонсън ме захвърли сякаш съм \"гном\""}
{"url": "https://www.24chasa.bg/novini/article/7880130", "text": "Турция обвини днес сирийските кюрдски Сили за защита на народа /СЗН/, че са освободили над 800 джихадисти от терористичната \"Ислямска държава\" /ИД/, предаде ТАСС, като цитира съобщение на турското министерство на отбраната. \"Турция е единственият партньор на НАТО и международната коалиция в борбата срещу ИД, воювала е с тях и е неутрализирала над 4000 членове на ИД в Ирак и Сирия. Кюрдската работническа партия /ПКК/ и СЗН на свой ред само в Тел Абияд освободиха над 800 затворници от ИД\", се казва в съобщенвието, цитирано от БТА. От началото на операцията \"Извор на мира в североизточна Сирия на 9 октомври Анкара обвинява кюрдските формирования, че освобождават намиращите се в местните затвори джихадисти от ИД. СЗН на свой ред обвиняват Турция за това, че екстремистите успяват да избягат от затвора в резултат на попадналите в затворите снаряди. Вестник \"Ню Йорк таймс\" писа в средата на октомври, че няколкостотин джихадисти, възползвайки се от паниката вследствие на турската операция, са избягали от център за временно задържане в Сирия. Около 700 членове на семейства на джихадисти също избягали от лагери за временно настаняване на лица в северната част на страната. Вестникът изброява затвори и центрове за задържане в градовете Кобане, Хасака и Камишли", "date": "2019.11.17", "title": "Турция: 800 джихадисти от Ислямска държава са били освободени"}
{"url": "https://www.24chasa.bg/novini/article/7879441", "text": "Българският министър на туризма Николина Ангелкова и египетската й колега Рания ал Машат откриха днес бизнес форум в туризма, съобщиха от пресслужбата на българското министерство. Акцент на днешния форум е обмяната на успешни практики в областта на туризма и по-конкретно в сферата на дигитализацията. Събитието е и платформа за популяризиране на културно-историческото ни богатство и за споделяне на опит за устойчивото развитие на сектора. Това заяви министърът на туризма Николина Ангелкова в рамките на бизнес форум в Египет. Министърът е на работно посещение в Кайро, придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм. Дискусията бе открита от българския министър и министърът на туризма на Арабска република Египет Рания ал Машат. Във форума от страна на домакините участваха представители на министерството на външните работи, местната власт, ръководителите на много от браншовите асоциации и компании, работещи в сектора. В рамките на срещата имахме възможност да коментираме и побратимяването между български и египетски градове, с което допълнително да се подпомогне регионалното нарастване на отрасъла, каза министър Ангелкова. Тя допълни, че се планира провеждане на тематични дни на България в Египет и на Египет в България, с което да допринесем за повишаването на туристическите посещения в двете страни. Радвам се че съм тук и вярвам, че днешният форум ще окаже положително влияние за развитието на сектора в двете страни, заяви министър Ангелкова. Тя посочи още, че в последните години България постигна отлични резултати в туризма, като през миналата година за пръв път отчетохме повече от 9,2 млн. чуждестранни посещения. Тя изказа благодарност към премира Бойко Борисов и колегите от кабинета за съдействието, което оказват на сектора. Министър Ангелкова поздрави колегата си Рания ал Машат за постиженията на египетския туризъм през миналата година. В рамките на форума министър Ал Машат съобщи, че България може да е пример в управлението и нарастването на различни туристически продукти. Един много добър модел за напредък е балнео и СПА туризма в България, затова бихме искали да се поучим от вашия опит в разработването и популяризирането му, информира още тя. И коментира, че и в двете страни туризмът е структуроопределящ. Бихме могли да си сътрудничим в областта на категоризацията на местата за настаняване, каза Ахмед ел Васиеф, председател на Египетската туристическа федерация. Той заяви, че за тях интерес представляват туристическите ни продукти, свързани с гурме и кулинария. На форума стана ясно, че в Египет се подготвя въвеждането на единни изисквания за олинклузива. От Камарата на частните компании поздравиха министрите за добрата работа и увеличението на броя на туристите и в Египет, и в България и отново подчертаха важността на отрасъла за БВП на двете страни. Те посочиха, че Варна е позната дестинация за египетски туристи през годините. Египет е ключова страна за нас и се радвам, че след известно забавяне икономическите ни отношения се възстановяват, коментира Жельо Бойчев, народен представител от Комисията на икономическа политика и туризъм. Той допълни, че туризмът е основен икономически сектор за двете страни и затова е от ключово значение да се работи последователно за увеличаване на посещенията в страната. Депутатът посочи още, че има много добър диалог между двете министерства, което е и основа за ползотворната работа между България и Египет. Народният представител Иван Миховски акцентира върху факта, че туризмът у нас е издигнат в национален приоритет и се подкрепя от всички представители на правителството. Галина Стоянова, кмет на Казанлък благодари за възможността да е сред делегатите и да подобри икономическите връзки на общината с Египет. Пред участниците в събитието тя представи подробно възможностите за туризъм в града и забележителностите в района на Казанлък. По време на форума беше обсъдено и следващо работно посещение за провеждането на по-широка дискусия за обмяна на опит и добри практики, където водещ акцент да бъдат инвестициите. Министър Ангелкова покани всички участници да са гости в рамките на втория инвестиционен форум, който министерството на туризма ще организира в Слънчев бряг следващата година", "date": "2019.11.17", "title": "Ангелкова: Египет е ключова страна за нас, \nикономическите ни отношения се възстановяват"}
{"url": "https://www.24chasa.bg/novini/article/7880180", "text": "Започваме отчетно-изборна кампания от 1 декември \"Направихме хубава, над 7 часова дискусия с различни мнения. Националният съвет на БСП прие доклада на ИБ за резултатите от изборите. Приехме решение структурите ни по места да започнат анализа на своя резултат, да стартираме отчетно-изборната кампания от 1 декември, която да приключи през май догодина с Конгрес. През април, преди Конгреса да имаме пряк избор на председател\". Това заяви пред журналисти лидерът на БСП Корнелия Нинова, съобщиха от пресцентъра й. Тя обясни, че в отчетно-изборната кампания ще се отчете изтеклият мандат, ще бъдат анализарани изборните резултати и ще се номинират кандидатури от структурите по места. \"Започваме процес на нови избори в партията. Ще имаме нови общински председатели, нови областни председатели, предложения за делегати на конгреса и номинации за председател с пряк избор\", отбеляза Корнелия Нинова. \"Имаше различни предложения, включително т.нар алтернативен доклад на подписалите го другари да бъде приет, но това решение беше отхвърлено. Подписите се оказаха не 50, а 21\", разказа лидерът на БСП за случилото се на заседанието на НС. \"Искаха оставката ми пред вас, вътре не е дискутирана. И преди се е правела кампания преди пленумите, с много нажежаване на напражение, но след това нищо не се случва\", каза още Корнелия Нинова. Тя изтъкна, че оценката за представянето на БСП на изборите е - добро представяне.", "date": "2019.11.17", "title": "Корнелия Нинова: Оставката ми не е обсъждана"}
{"url": "https://www.24chasa.bg/novini/article/7880254", "text": "Боливийците се редят на опашки за пилетата, яйца и гориво за готвене, тъй като поддръжниците на оттеглилия се президент Ево Моралес продължават да блокират магистрали в страната, изолирайки града от фермите, предадoха Ройтерс и БТА. Официални представители съобщиха, че голям военен самолет Херкулес се е приземил в столицата Ла Пас вчера, натоварен с месни продукти, заобикаляйки барикадираните магистрали. Страната изпадна в криза след изборите на 20 октомври. Тогавашният президент Ево Моралес, който ги спечели, подаде оставка миналата неделя, след като проверка на Организацията на американските държави (ОАД) разкри доказателства за манипулиране на вота. Той отлетя за Мексико. Веднага след това поддръжниците на Моралес излязоха на улицата, някои въоръжени със саморъчно направени гранатомети, пистолети и гранати, като барикадираха пътища и влизат в стълкновения със силите на реда. С нарастването на насилието хората от по-бедните райони на Ла Пас започнаха да готвят на дърва, тъй като големите опашки за газ и храна правят живота още по-тежък. Четирима души са били убити вчера при протестите в Боливия, с което жертвите от началото на кризата в края на октомври стават най-малко 23, съобщи Междуамериканската комисия по правата на човека (CIDH). От петък насам са убити девет души и ранени най-малко 122-ма, посочи в акаунта си в Туитър комисията, която е орган на Организацията на американските държави (ОАД)", "date": "2019.11.17", "title": "Боливийците на опашки за храна и горива, протестиращи са блокирали магистралите"}
{"url": "https://www.24chasa.bg/novini/article/7879843", "text": "Над 160 доброволци – служители на „Джи Пи Груп” АД и техните семейства, засадиха над 1600 фиданки и дървета в София и Бургас. Компанията за втори пореден път се включи в инициативата „Новата гора на София“ край Суходол, като засади над 1500 фиданки акация. Акцията се осъществява с подкрепата на Столична община, която реализира проекта за трета поредна година. Служителите в офисите на „Джи Пи Груп“ АД от Бургас и Шумен и техните семейства се включиха в каузата, като направиха дарение към община Бургас и засадиха 50 броя порастнали дръвчета – явор, шестил, албиция, червен конски кестен и червен дъб на територията на парк „Славейков“. В инициативата в София в събота се включи и зам.-кметът по екология Йоана Христова. Тя благодари на всички, които са дошли, за да направят София по-чист град за живеене. Не забравяйте, че хубавите неща, които заедно правим ще останат след нас, допълни Христова. „Радвам се, че участваме в създаването нов зелен филтър в София и в Бургас. Ще продължим да залесяваме и занапред, защото грижата към околната среда за нас е приоритет“, коментира Иван Танев, главен инженер в „Джи Пи Груп“ АД.", "date": "2019.11.17", "title": "Доброволци от “Джи Пи Груп” засадиха над 1600 дървета"}
{"url": "https://www.24chasa.bg/novini/article/7880302", "text": "Ракета удари строго охраняваната Зелената зона в Багдад, където се намират посолствата и правителствените сгради, но няма данни за жертви и големи разрушения, предадоха Ройтерс и БТА, позовавайки се на полицейски източници. Дипломатически източници съобщиха, че след взрива са се чули сирени за въздушна тревога.", "date": "2019.11.17", "title": "Ракета удари строго охраняваната Зелената зона в Багдад"}
{"url": "https://www.24chasa.bg/novini/article/7880341", "text": "11 души бяха ранени при престрелка в кафене в турския град Одрин. Стреляно е с пистолет по посетителите. Пострадали са 11 души, които са седели отпред, съобщи вестник „Сабах“, цитиран от БГНЕС. Те са били откарани в болница за лечение. Очевидци разказват, че автомобил с четирима души спрял пред кафенето и от него започнало да се стреля. Всички хора, които се намирали в близост, налягали по земята. Според свидетели, цитирани от „Сабах“, става въпрос за вражда между две фамилии, които живеят в квартала, където се намира и кафенето.", "date": "2019.11.17", "title": "Престрелка в кафене в Одрин, 11 души са ранени"}
{"url": "https://www.24chasa.bg/novini/article/7880056", "text": "След френския президент Еманюел Макрон и британски министър посочи страната ни като лош пример. “Не е правилно хора от България и Словения да идват във Великобритания без никакви ограничения и автоматично да имат права, каквито хората от Бангладеш или Сингапур нямат”, написа Майкъл Гоув. Той отговаря за Брекзит в британския кабинет и е сред влиятелните политици в управляващата Консервативна партия. Затова мнението му се смята за официална позиция на торите, още повече че е част от статия на Гоув за “Дейли мейл”, в която се очертават бъдещите им управленски планове, ако спечелят парламентарните избори на 12 декември. Според министъра не е честно хората, идващи от европейски страни, да имат достъп до безплатното британско здравеопазване, докато останалите имигранти чакат около 5 г. и плащат такси, за да бъдат допуснати до системата му. Консерваторите обещават да реализират Брекзит в края на януари и след това да премахнат преференциалното положение на европейските граждани. Те планират въвеждането на нова имиграционна система от 2021 г., при която всички чужденци се оценяват чрез точкова система, за да получат виза. Идеята е в страната да влизат само лица, които имат предложение за работа или са приети да следват. Така торите се надяват да прекратят източването на социалната система от хора, които заради свободното движение в ЕС пристигат уж да работят, а след няколко месеца се регистрират за помощи. За достъп до британското здравеопазване вече ще се плащат такса от 625 паунда или здравна застраховка. Твърди се, че така ще се осигурят допълнително по 500 млн. паунда за здравната система.", "date": "2019.11.17", "title": "Британски министър: Българите не може да са с повече права от хората от Бангладеш"}
{"url": "https://www.24chasa.bg/novini/article/7879814", "text": "Евродепутатът от “Демократична България” Радан Кънев е внесъл предложение в комисията по петициите на Европейския парламент да се гласува петиция срещу изграждането на магистрала “Струма” през Кресненското дефиле. Кънев е член на тази комисия и е настоял да се гласува документ отпреди две години. Той е изготвен от екокоалицията “Да остане природа в България”, но досега не е придвижван в комисията, съобщи евродепутатът от ВМРО-БНД Ангел Джамбазки. Петицията настоява проектът да се спре с мотив, че строителството ще наруши екоравновесието в дефилето. Комисията по петициите на Европарламента може да остави документа отворен или да го затвори. В първия случай текстът се гласува и това може да даде повод на други органи и институции да вземат отношение по петицията. Във втория тя остава в архивите на комисията, но никой не е длъжен да вземе отношение. Ако петицията, задвижена от Радан Кънев, бъде гласувана и има движение по нея, изграждането на “Струма” може да се забави. Така България ще е изложена на риск да изгуби над 1 млрд. евро европейско финансиране за магистралата. А само преди ден - в събота, пътната агенция обяви, че вече е избрала строител за първата отсечка от 13,4 км през Кресненското дефиле. Предстои да бъде избран и изпънител за втолата отсечка на новото трасе.", "date": "2019.11.17", "title": "Радан Кънев  пробва да спре с петиция  “Струма”"}
{"url": "https://www.24chasa.bg/novini/article/7880438", "text": "Полицай е убит при демонстрациите, придружени с насилие в Западен Иран, съобщиха ДПА и Франс прес, позовавайки се на местни медии. Той е починал при сблъсъците между силите за сигурност и протестиращите в град Керманшах. Протестните акции, свързани с решението на иранското правителство да повиши цените на горивата, бяха проведени в най-малко 100 населени места в страната, съобщи Франс прес, цитирана от ТАСС. Голяма част от дошлите на протеста просто са присъствали на демонстрациите и не са участвали в сблъсъците с иранските правоохранителни органи. От началото на протестите преди две дни са задържани 1000 участници в тях, посочва БТА. Общо в протесните акции в Иран са участвали близо 87 500 души, от които 82 000 мъже. Отделни групи сред протестиращите са нападали полицаи, палили са офиси на банки и магазини. По данни на Франс прес за изминалите два дни в страната са били запалени или разграбени около 100 представителства на местни финансови учреждения и най-малко 50 търговски обекта. По-рано министерството на информацията на Иран съобщи, че \"основните виновници за безредиците през последните два дни са установени\". Ведомството отбеляза, че се взимат съответните мерки. Протестите започнаха в петък и продължиха вчера. Те прераснаха в насилие ден след като правителството повиши цените на бензина два пъти - от 15 000 риала (0,09 долара) до 30 000 (около 0,2 долара) за литър. Въведено е месечно ограничение за отпускания бензин, като един частен автомобил има право на до 60 литра, а мотоциклет - до 25 литра. Всички покупки на горивото над този таван ще бъдат на цена от 30 000 риала за литър.", "date": "2019.11.17", "title": "Полицай е убит при протестите срещу цените на горивата в Иран"}
{"url": "https://www.24chasa.bg/novini/article/7878797", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.17", "title": "28 дни МВР издирва шофьор, убил велосипедист на кръстовище в столицата"}
{"url": "https://www.24chasa.bg/novini/article/7878820", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 2,67 на сто, до 1.420 пункта, съобщава Държавната комисия по стоковите борси и тържищата /ДКСБТ/. За две седмици ИТЦ се повиши с 5,65 на сто. Цената на оранжерийните домати се повиши със 7.5 процента до 2,15 лева за килограм, а цената на оранжерийните краставици скочи със 7,0 на сто, до 2,14 лева за килограм. Картофите поскъпват със 2,9 на сто и се продават по 0,71 лева за килограм. Морковите поевтиняват с 0,7 на сто и се търгуват по 0,72 лева за килограм. Зелето поскъпва с 1,8 на сто и се продава по 0,58 лв./кг. Зелените чушки поскъпват с 5,9 на сто и се търгуват по 1,26 лв./кг. Червените чушки се продават средно по 1,60 лева. Ябълките поскъпват с 5,5 на сто, до 1,16 лв./кг. Лимоните поскъпват с 4,9 процента и се продават по 2,29 лева за килограм. Гроздето поевтинява със 9,1 на сто, до 1,40 лева за килограм. Кравето сирене поевтинява с 1,3 на сто и се търгува по 6,27 лв./кг; кашкавалът, тип \"Витоша\", се купува по 10,88 лв./кг. Олиото поскъпва с 3,1 на сто и се продава по 2,01 лева за литър. Пакетче краве масло от 125 грама се продава по 2,21 лева. Пилешкото замразено месо поскъпва с 0,8 на сто и се търгува по 4,01 лева за килограм на едро в края на седмицата. Захарта се търгува по 1,27 лв./кг. Брашното, тип \"500\", поскъпва с 1,0 на сто, до 0,97 лева/кг. Цената на ориза се повишава с 2,6 на сто, до 1,95 лева за килограм. Яйцата се продават средно по 0,20 лева за брой.", "date": "2019.11.17", "title": "Рязко се увеличават цените на плодовете и зеленчуците"}
{"url": "https://www.24chasa.bg/novini/article/7878806", "text": "Американският щат Луизиана преизбра за губернатор демократа Джон Бел Едуардс. Така бе нанесен удар на републиканския президент Доналд Тръмп, положил големи усилия в подкрепа за републиканския кандидат за поста, бизнесмена Еди Риспоун, предаде Франс прес, цитирана от БТА.  Луизиана е консервативен щат в южната част на САЩ. Там през 2016 г. на президентските избори Тръмп спечели с 20 процентни пункта преднина. Сега президентът пътува на три пъти до щата, за да подкрепи Риспоун. Риспоун призна поражението си. Той получи 48,7 процента от гласовете, а досегашният губернатор Джон Бел Едуардс получи 51,3 процента. В началото на месеца Тръмп понесе друго поражение. Републиканският губернатор на традиционно консервативния щат Кентъки беше победен от демократически опонент. Там Тръмп отново беше постигнал голяма победа на президентските избори преди три години. Пак в началото на ноември демократите за първи път от над 25 години поеха контрола върху двете камари на парламента на щата Вирджиния. В една доста разделена страна, тези избори бяха възприемани като тест за популярността на Тръмп, четвъртия президент в историята на САЩ, застрашен от импийчмънт.", "date": "2019.11.17", "title": "Демократ е преизбран за губернатор на щата Луизиана - удар за Тръмп"}
{"url": "https://www.24chasa.bg/novini/article/7878690", "text": "Тази есен температурите в София няма да са отрицателни. Това се случва един път на 20 години, каза в студиото на \"Денят започва с Георги Любенов\" климатологът проф. Георги Рачев. \"Септември, октомври, ноември не само, че нямаме топло време, но нямаме и отрицателни температури\", каза Рачев. Грипът го отложихме с един месец именно поради топлото и сухо време, продължи проф. Рачев. По думите му на Балканите температури през ноември са от 5 до 7 градуса над нормата, което е \"много за Балканите и за Източна Европа\". В Западна Европа е по-хладнно, но вървим към затопляне. Обикновено топлото време се смесва със замърсяването на въздуха, това са две големи различни теми и се използват с икономически и политически цели, подчерта проф. Рачев.", "date": "2019.11.17", "title": "Проф. Рачев: Грипът го отложихме с един месец заради топлото и сухо време"}
{"url": "https://www.24chasa.bg/novini/article/7878843", "text": "Президентът на САЩ Доналд Тръмп е преминал през медицински преглед, той е признат за здрав, заяви говорителят на Белия дом Стефани Гришъм пред репортери. \"След бърза проверка и анализ, президентът се отправи обратно към града (Вашингтон. - Ред.). Президентът както и преди е здрав, енергичен и няма никакви оплаквания, както показаха и неговите редовни активни изказвания на митинги пред хиляди американци няколко пъти седмично“, каза тя. По-рано Гришъм заяви, че Тръмп е решил да се подложи на медицински преглед по-рано, за да не губи време за това в „плътно натоварената 2020г.“, когато предстоят президентските избори, предаде  . Последният път, когато шефът на Белия дом се подложи на медицински преглед, беше през февруари. По това време здравословното състояние на Тръмп беше признато за \"като цяло добро\". Теглото му беше 110,22 килограма (при 108,4 килограма година по-рано) при ръст от 192 сантиметра, кръвно налягане - 118 на 80, пулс - 70 удара в минута.", "date": "2019.11.17", "title": "Според медицински преглед: Тръмп е в добро здравословно състояние"}
{"url": "https://www.24chasa.bg/novini/article/7878864", "text": "Мигрант бе ранен при полицейска операция, насочена срещу нелегалната миграция в планински район в Северна Хърватия, съобщи хърватската полиция, цитирана от Хина. Акцията е била извършена вчера от силите на реда в планинския район Горски Котар, предаде БТА. Пострадалият мигрант е в съзнание и е получил спешна медицинска помощ. По случая е предприето разследване.", "date": "2019.11.17", "title": "Нараниха нелегален мигрант при полицейска акция в Хърватия"}
{"url": "https://www.24chasa.bg/novini/article/7878893", "text": "Драматичен пленум за анализ на изборните резултати на БСП започва в този час на \"Позитано\" 20. Ще бъдат обсъдени два доклада - на ръководството и на опозицията, които имат различни тълкувания на резултатите. Заседанието е с участието на новите кметове и общински съветници. Надявам се, че анализът ще бъде трезв и разумен, а не захаросан, какъвто беше на предходните парламентарни и европейски избори, коментира Борислав Гуцанов, който иска оставката на ръководството. БСП трябвало да се бори не за балотаж и второ място, а да се бори за управлението на страната. Няма основания за оставки, на тези избори БСП се представи по-добре в сравнение с предходните, резултатите не са толкова черни, колкото са изкарани в паралелния анализ, контрира обаче Георги Гьоков. Но допълни, че всеки има право да си каже мнението. Въпросът с оставките в момента не е реалистичен, но трябва да се проследят тенденциите в партията, каза Янаки Стоилов и поиска безпристрастен анализ. Георги Гергов също заяви, че не е сега времето да се занимават с оставки, защото партията имала 30 - 40 хиляди ръст. Оставките не са най-важното, трябва да се види дали има желание за осмисляне на грешките и за промяна, която да помогне да се спечелят следващите избори, коментира пък президентът на ПЕС Сергей Станишев. За него големият въпрос бил защо БСП губи избори трета поредна година, след като ГЕРБ ерозира. Въпреки това българите не припознават БСП като алтернатива, каза той. Ако сега пак да заметем нещата под килима, не ни очаква добра перспектива за следващите парламентарни избори, предупреди той. И критикува, че се прави подмяна в характера на партията. БСП оцеля в прехода, защото се социалдемократизира, стана модерна и приемлива за българите, а сега губи основни свои характеристики в резултат на политиката на ръководството, допълни Станишев. Според него БСП се превръщала в лидерска партия, в която демократичното начало е подтиснато, ставала лидерска. Проблем било също, че БСП се самоизолирала от европейското си семейство.     ", "date": "2019.11.17", "title": "Драматичен пленум на БСП за изборите"}
{"url": "https://www.24chasa.bg/novini/article/7878913", "text": "Наводнената Венеция се готви за ново покачване на водите днес, предадоха Франс прес и АНСА. Според венецианския Център за прогнози и данни за приливите и отливите към 13 ч. местно време водното равнище се очаква да се покачи максимално до 160 сантиметра, след което водата ще се оттегли до прогнозирано минимално ниво 30 сантиметра в 21,20 ч., последвано от прогнозирано максимално ниво от 100 сантиметра в 3,15 ч. на 18 ноември. За утре по обед се прогнозират максимални 100 сантиметра покачване, последвани от спад и ново покачване до 110 сантиметра през нощта, а за вторник по обед се прогнозират максимални 90 сантиметра. Вчера италианският национален футболен отбор посети града, за да изрази солидарност с жителите му, предаде БТА.  Венеция има 50 000 жители и годишно е посещавана от 36 милиона туристи, от които 90 процента са чужденци. Градът е построен върху 118 острова, повечето от които изкуствени, и върху пилони и е застрашен от потъване. Венеция е потъвала с 30 сантиметра за един век. Според министъра на околната среда Серджо Коста уязвимостта на града се е засилила от така наречената \"тропикализацията\" на климата, водеща до интензивни дъждове и силни ветрове и свързвана с глобалното затопляне. Еколози обаче упрекват и разширяването на голямото промишлено пристанище в Маргера, разположено срещу Венеция, и непрестанно преминаващите в района големи круизни кораби.", "date": "2019.11.17", "title": "Наводнена Венеция се готви за ново покачване на водното ниво"}
{"url": "https://www.24chasa.bg/novini/article/7878931", "text": "50 лева глоба и месец без книжка е наказанието на шофьор, който отказал да покаже личните си документи и тези на колата на ТОЛ служители, предаде  Той е санкциониран от Пътна полиция - Шумен, след което е обжалвал в Районен съд, но магистратите потвърдили наказанието. На 26 юни около 17.35 часа край село Ивански бил спрян Голф с шуменска регистрация от служител на Националното ТОЛ-управление. Той се легитимирал и поискал от шофьора да му представи необходимите документи за проверка – свидетелство за регистрация, книжка и документ за самоличност. Водачът обаче отказал да представи поисканите от проверяващите документи и напуснал мястото на проверката. Служителите на националното ТОЛ-управление съставили докладна записка до началник сектор „Контрол и правоприлагане“ във Варна. Той от своя страна информирал началник сектор „ПП“ при ОД МВР гр. Шумен за случилото. Така се установили собственика и ползвателя на лекия автомобил, както и кой го е управлявал в деня на проверката. След това на 12 юли шофьорът бил поканен да се яви в КАТ и му бил написан акт за това, че отказал да изпълни указания на контролни органи, каквито били ТОЛ полицаите в случая. Въпреки жалбата, магистратите потвърдили санкцията от 50 лева и 1 месец лишаване от книжка. Решението обаче не е окончателно и подлежи на касационно обжалване.", "date": "2019.11.17", "title": "Взимат за месец книжката на шофьор, не показал документи на ТОЛ служители"}
{"url": "https://www.24chasa.bg/novini/article/7878947", "text": "Русия е готова да вземе участие в разработката на турски изтребители от така нареченото 4++ поколение и от 5 поколение, като предложи редица технологии. Това заяви днес пред журналисти ръководителят на руската Федерална служба за военно-техническо сътрудничество Дмитрий Шугаев, предаде ТАСС, цитирана от БТА. Той направи това изявление на шестнадесетото международно авиационно изложение, което се откри днес в Дубай,.  Шугаев каза, че на този етап се водят технически преговори за самолет от 4++ поколение и първи пробни консултации за самолет от 5 поколение, но допълни, че е преждевременно да се говори за съдържателни преговори по въпроса за създаване на нов самолет от Русия и Турция. Шугаев заяви, че Русия ще достави на Турция руски изтребители от 5-о поколение Су-57 едва след като бъдат задоволени първоначалните потребности на самата руска армия. Русия е готова да обмисли въпроса и за доставки на Турция на Су-35, ако Анкара прояви интерес към него. Турският президент Реджеп Тайип Ердоган прояви интерес към руските бойни самолети Су по време на посещение на авиосалона МАКС-2019 г. заедно с русия президент Владимир Путин през лятото. Тогава двамата имаха и разговори. След това Ердоган заяви, че не изключва възможност за покупка на Су-35 и Су-57 в случай на отказ от САЩ на доставките на F-35. На изложението в Дубай днес Шугаев каза също така, че договорът със Саудитска Арабия за доставката на системи С-400 все още не е влязъл в сила. Той беше подписан през 2017 г. Русия също така работи по въпроса за модернизацията на комплексите Панцир на армията на ОАЕ, допълни той. Комплексите на въоръжение там са 50. Шугаев съобщи и, че Русия е получила над 15 заявки за покупката на комплекси Панцир, включително няколко от страни от Близкия изток. Става дума за зенитни ракетно-артилерийски комплекси Панцир - C1.", "date": "2019.11.17", "title": "Русия е готова да вземе участие в разработката на турски изтребители от най-ново поколение"}
{"url": "https://www.24chasa.bg/novini/article/7878960", "text": "Турция ще завърши строителството на газопровода \"Турски поток\" до края на тази година, заяви турският министър на енергетиката и природните ресурси Фатих Дьонмез, цитиран от БТА.  Министърът бе на инспекция в района на град Виза, окръг Къркларели, където се извършва строителството на газопровода. По газопровода \"Турски поток\" ще се транспортира руски газ през Турция за Европа. По думите на турския министър вече са получени всички необходими разрешителни съгласно изискванията в законодателството за околната среда и горите. \"Ако не се случи нещо извънредно и непредвидено, строителството на газопровода \"Турски поток\" ще завърши до края на тази година. Той се състои от две тръби. Едната тръба е предназначена за Турция и ще бъде свързана към националната газопреносна мрежа. Втората тръба на \"Турски поток\" ще минава през България, Сърбия и ще стига до Европа\", допълни турският министър.", "date": "2019.11.17", "title": "Строителството на газопровода \"Турски поток\"\nще завърши до края на тази година"}
{"url": "https://www.24chasa.bg/novini/article/7878972", "text": "Продължава издирването на мъжа, обрал газстанция на булевард \"Тодор Каблешков\" в София. Млад мъж с маска на лицето нахлул в обекта около 21 ч. в събота. Извадил нож и взел около 1100 лв. от служителката. Жената е леко пострадала, има порезна рана на ръката. Спешният екип е третирал ръката й на място. След това е дала показания в полицията. Засега извършителят се укрива и не е установен от полицията. Министърът на вътрешните работи Младен Маринов беше лаконичен по темата „Около 1080 лв. са отнети от служителката. Леко е ранена, оказана й е медицинска помощ на място. Не е хоспитализирана. Колегите продължават да работят по отношение на издирване на извършителя”, коментира Маринов. По неофициална информация на bTV камерите в обекта не са работели.", "date": "2019.11.17", "title": "Младен Маринов: Продължаваме да работим по случая с мъжа, обрал газстанция"}
{"url": "https://www.24chasa.bg/novini/article/7878441", "text": "Правилата за журналисти при събиране на лични данни за публикации са противоконституционни. Това обяви Конституционният съд с решение от петък по казуса с 10-те критерия, които трябва да се спазват от медиите при събиране и разкриване на лични данни. Така цял член от закона се отменя. Според висшите магистрати текстовете са неясни и създават предпоставки за широкото им тълкуване от Комисията за защита на личните данни (КЗЛД). Според решението на съда това е форма на цензура, а тя е забранена в Конституцията. Освен това правилата водят и до автоцензура сред медиите, пише още в решението. Причината е, че за всеки материал журналистите ще трябва да преценяват критериите, за да не попаднат под ударите на КЗЛД. Правилата бяха гласувани в началото на годината и въведени в закона заради GDPR директивата на ЕС. След това президентът Румен Радев наложи вето, но парламентът го преодоля. След това БСП сезира конституционния съд. Решението на конституционния съд е подписано с особено мнение от 4-ма съдии, сред които не е председателят проф. Борис Велчев. С обявения за противоконституционен текст журналистите бяха принудени да правят оценки за баланса между свободата на словото и правото на защита на личните данни - да отчитат естеството им, влиянието им, значението им за публикувания материал и други подобни, но неясни принципи. ", "date": "2019.11.17", "title": "КС: Правилата за журналисти в Закона за личните данни водят до цензура"}
{"url": "https://www.24chasa.bg/novini/article/7878988", "text": "Малолетен зад волана в Нова Загора. Този път на шофьорското място се оказа седмокласник. Патрул на КАТ спрели за проверка лека кола на улица в града. Оказало се, че шофьорът е 14-годишен. Колата е на родителите на момчето, а те са в чужбина. Стояла паркирана без номера пред къщата им. Полицията е задържала момчето зад волана. Той успял да сложи регистрационните табели и тръгнал към бензиностанцията да зарежда, предаде  За момчето се грижат болните му баба и дядо. Съседи защитават малолетния шофьор, но признават, че често го виждат зад волана. Момчето е седмокласник в близкото училище и дори не криел, че има ключ за колата. Според директора случаят не е прецедент По случая е образувано досъдебно производство.", "date": "2019.11.17", "title": "Седмокласник шофира в Нова Загора"}
{"url": "https://www.24chasa.bg/novini/article/7878999", "text": "За първи път от 1995 г. се слага край на тенденцията БСП да получава по-ниски резултати на местни избори в сравнение с всеки предходен. Този извод направи зам.-шефът на БСП и председател на червения щаб Кирил Добрев в доклада за представянето на партията на изборите пред Националния съвет. Входът на БСП за местната власт е през областните градове, коментира Добрев. Според отчета за кметовете на Коалиция „БСП за България” са гласували над 650 хиляди души, което е с близо 100 хиляди повече в сравнение с 2015 г. БСП спечели на първи тур в 35 общини, яви се на балотаж в 57, от които спечели – 24, както и 4-те областни града – Благоевград, Перник, Разград и Русе, отчете Добрев. В градовете с районно деление левицата се яви на балотаж в 4 варненски, 2 пловдивски и 9 района на столицата, като от тях спечели софийските \"Изгрев\" и \"Млаост\". През 2015 г. БСП е била на балотаж в 3 софийски и 2 варненски района, но няма спечелен нито един. \"ГЕРБ и ДПС, в комбинация с икономически субекти, успяват буквално да превземат малките общини с население до 10 хиляди човека. И ако БСП в началото на прехода беше партия, която печелеше именно селата и малките общини, входът днес на БСП в местната власт е през големите общини и областни центрове, където зависимостта на хората е по-малка и те гласуват свободно\", подчерта Добрев. Той допълни, че симбиозата между ГЕРБ и ДПС при буквалното разпределяне на малките и средни общини, скоро ще обезсмисли местните избори. \"Тук е ролята и мястото на БСП – заедно с хората да спрем този начин на печелене на избори, защото се страхувам, че след 4 години от избори няма да има смисъл. Ако не пресечем тази тенденция, не само ние като партия, но и като общество, се опасявам, че следващият път общините, попаднали чрез схеми между партията на управляващите и ДПС ще бъдат повече\", подчерта зам.-шефът на БСП. През последните 3 години се забелязва положителна тенденция, която касае младите хора и желанието им да се идентифицират с левицата, отчете Добрев. \"Тези избори бяха показателни за това – имахме доста кметове под 35 години, а в листите ни се наблюдава сериозно подмладяване. И то реално. Защото младите, новите вече са общински съветници, а не пълнеж в листите”, допълни Кирил Добрев и даде примери като Нови Пазар, Хасково, Дряново и др. Той благодарил на всички кандидати които се борили \"от сърце в тази “игра” без правила, без значение дали спечелиха или загубиха\". Всички вие заслужавате признание и респект за усилената работа, за възтановяването на позициите на БСП и за изстраданите победи и загуби, казал Добрев. Зам.-шефът на БСП благодари и на всички свои съпартийци, които \"нямаха търпение тази кампания да свърши, за да започнат новата - вътрешнопартийната\". Вие успяхте да поддържате в кондиция всички онези кандидати, заедно с техните организации и предизборни щабове, за да постигнат този резултат, който днес имаме, казал той.", "date": "2019.11.17", "title": "Добрев: За първи път от 1995 г. насам БСП обърна тенденцията за ниски резултати на местни избори (Обновена)"}
{"url": "https://www.24chasa.bg/novini/article/7878892", "text": "Борис Джонсън се е срещал с бивш агент на КГБ на противоречиво празнично събитие, два дни след среща на върха на НАТО, фокусирана върху Русия, разкрива Observer, цитиран от Guardian. Премиерът Джонсън, по това време министър на външните работи, се вижда руския бизнесмен и милиардер Александър Лебедев, чието семейство притежава британските вестници \"Indipendent\" и \"Evening Standard\", след среща на министрите на външните работи в Брюксел в контекста на отравянето на бившият руски агент Сергей Скрипал. Срещата им се състои на разточително парти в дворец в италианския град Перуджа през април 2018 г., месец след атаката с \"Новичок' в Солсбъри, а организатор на събитието е синът на Лебедев - Евгени. Срещата с Евгени бе потвърдена пред \"Guardian\", но Александър Лебедев отрича да се е срещал с Джонсън. Въпреки това, говорител призна, че срещата между Джонсън и бившият агент Лебедев се е състояла, но настоя, че няма нищо отвъд обичайното в ситуацията.  \"Той често ходи в Италия да отсяда при сина си. Доста често е в Европа и през годините се запозна с повечето приятели на Евгени, така че няма нищо необичайно в тази среща\", заяви говорител на Александър Лебедев. 59-годишният медиен магнат, чийто стаж в КГБ е добре документиран,  многократно се противопоставя на санкциите срещу Русия, определяйки ги като смешни и неефективни. Разкритието идва в момент, когато Даунинг Стрийт е под натиск заради", "date": "2019.11.17", "title": "Джонсън на парти с агент от КГБ след среща на върха на НАТО за случая \"Скрипал\""}
{"url": "https://www.24chasa.bg/novini/article/7878124", "text": "От 1 декември БСП влиза отново в предизборна кампания. Този път обаче вотът ще е вътрешнопартиен - трябва да се проведат отчетно-изборните конференции по места преди конгреса и да има пряк избор на лидер догодина. Това предвижда план-графикът, който ще бъде обсъден от Националния съвет в неделя. По устав БСП избира органите си на всеки 4 г., което се пада през 2020 г. Затова от 1 декември до края на февруари ще се проведат събранията на основните партийни организации и на общинско ниво, а след това през март - областните конференции. Освен смяна на ръководството си последните трябва да излъчат и делегатите за конгреса догодина, който се очаква да се проведе до 15 май. През април пък трябва да се проведе прекият избор на лидер, който бе въведен по настояване на Корнелия Нинова. За да има вътрешно гласуване обаче, трябва да се приеме специален правилник. Конгресът постави задачата на Националния съвет и се очаква документът да е готов за следващия пленум през декември. Заседанието на Националния съвет тази неделя се очаква да е много драматично. От вътрешната опозиция на Нинова вече са подготвили алтернативен доклад за представянето на партията на местните избори, с който искат оставката на лидерката и на предизборния щаб. Документът е подписан от близо 50 червени опозиционери. С него се критикува ръководството, че си е поставило занижени изборни и политически цели, а действията му превръщали БСП от масова и програмна в регионална и електорална партия.", "date": "2019.11.17", "title": "От 1 декември БСП отново в избори, през април  ще е вотът за лидер"}
{"url": "https://www.24chasa.bg/novini/article/7878472", "text": "Четирима души са били убити вчера при протестите в Боливия, с което жертвите от началото на кризата в края на октомври стават най-малко 23, съобщи Междуамериканската комисия по правата на човека (CIDH), цитирана от Франс прес и БТА.  От петък насам са убити девет души и ранени най-малко 122-ма, посочи в акаунта си в Туитър комисията, която е орган на Организацията на американските държави (ОАД). Наред с това комисията изрази тревога от указа на временната президентка на страната Янине Анес, който позволява на армията да участва в опазването на реда, освобождавайки я от наказателна отговорност. Подалият оставка на 10 ноември президент Ево Моралес разкритикува в Туитър указа, който според него \"осигурява картбланш и безнаказаност да се избива народа\".", "date": "2019.11.17", "title": "23 убити при протестите в Боливия"}
{"url": "https://www.24chasa.bg/novini/article/7878470", "text": "Хайян в провинция Шандун стана първият град в Китай, който се отоплява от АЕЦ. След два дена пробна експлоатация, ядрената централа с два реактора започна да отоплява домове на площ от 700 000 кв.м. тази зима и се очаква да покрие целия град до 2021 г., се казва в съобщение на Държавната корпорация за енергийни инвестиции. Предвид плановете за добавянето на още реактори, централата в бъдеще ще може да снабдява с топлинна енергия жилища на площ от 200 милиона квадратни метра в зона с диаметър 200 км, спестявайки 6,6 милиона тона въглища всяка година. При настоящия си мащаб, проектът може да пести 23 200 тона въглища годишна, намалявайки дима и праха с 222 тона, емисиите от серен диоксид с 382 тона, на азотни оксиди с 362 тона и на въглеродни диоксиди с 60 000 тона. Отоплителната система, която е изолирана от ядрената верига, но може да използва загубената енергия, е безопасна и екологична, посочват анализатори, предаде  Използва се нерадиоактивна пара от атомната централна, която затопля водата в градските централизирани отоплителни системи. Двата реактора започват да оперират през 2018 и 2019 г респективно. Първата система за отопление с ядрено гориво е въведена в Швеция през 60те години. По-късно Русия, Швейцария и Румъния развиват подобни. Северните провинции Хъбей и Дзилин също обмислят подобен вариант за централно отопление.", "date": "2019.11.17", "title": "Китай стартира първия си проект за отопление с ядрено гориво"}
{"url": "https://www.24chasa.bg/novini/article/7878521", "text": "САЩ и Южна Корея обявиха днес, че ще отложат съвместните си военни учения, насрочени по-късно този месец, в опит да се насърчат изпадналите в застой усилия за мир със Северна Корея, предаде Ройтерс. Не разглеждам това като отстъпка, виждам в него добронамерено усилие за постигане на мир, заяви министърът на отбраната на САЩ Марк Еспър, докато обявяваше решението в компанията на южнокорейския си колега в Банкок, съобщава БТА. Еспър е в тайландската столица за среща на министрите на отбраната от Асоциацията на страните от Югоизточна Азия (АСЕАН).", "date": "2019.11.17", "title": "САЩ и Южна Корея отлагат военни учения в опит за мир с Пхенян"}
{"url": "https://www.24chasa.bg/novini/article/7878510", "text": "Днес следобед 73-годишният американски президент Доналд Тръмп посети военна болница \"Уолтър Рийд\" близо до Вашингтон за годишния си медицински преглед, предаде Франс прес, цитирана от БТА.  Предишното му явяване на преглед беше през февруари тази година, но според Белия дом този път той е решил да избърза заради ангажиментите си в предизборната кампания. Предвиждайки следващата година да е много натоварена, президентът използва този малко по-спокоен уикенд във Вашингтон, за да се подложи на годишния си медицински преглед и изследвания в болница \"Уолтър Рийд\", каза говорителката на Белия дом Стефани Гришам. След прегледа на президента в началото на годината лекарят на Белия дом Шон Конли съобщи, че Тръмп е висок 1,90 м, тежи 110 кг и здравословното му състояние \"е много добро\". На 8 февруари президентът прекара над четири часа във военната болница за изследвания, извършени от Конли и още 11 специалисти. Тогава резултатите излязоха шест дни след прегледа, отбелязва Асошиейтед прес. През 2018 г. тогавашният лекар на Белия дом Рони Джаксън увери на изненадваща пресконференция, че милиардерът републиканец \"има невероятно добри гени\". \"Той е способен да изпълнява функциите си. Смятам, че ще остане до края на мандата си и дори до края на още един мандат, ако бъде преизбран\", добави той в разрез с обичайната сдържаност и строгост, към която се придържат военните медици. Малко след това Тръмп обяви назначението на адмирал Джаксън начело на министерството по въпросите на ветераните, но Джаксън в крайна сметка оттегли кандидатурата си, припомня АФП. Доналд Тръмп не пие алкохол и не пуши, а предпочитаният от него вид физическо натоварване е голфът.", "date": "2019.11.17", "title": "Доналд Тръмп се яви на ежегодния си\nмедицински преглед"}
{"url": "https://www.24chasa.bg/novini/article/7870706", "text": "Сайтът на \"24 часа\" ( ) вече е най-големият интернет портал в България, показват данните на метричната система Gemius за октомври. До миналия месец десктоп версията на сайта и мобилната му версия също бяха номер едно, но в категорията \"Новини\". Сега 24chasa.bg вече е по-голям от всички сайтове в България, включително от пощата abv.bg, от \"българския ютюб\" - vbox7, както и от най-голямата платформа за електронна търговия - olx.bg. 16,82% ръст на уникалните посетители има десктоп сайтът на \"24 часа\" през октомври, а на годишна база ръстът е 26,03%, показват данните на Gemius. При мобилния   ръстът е съответно 7.82% за октомври и 58.01% за годината. Нито един от тези проценти не е резултат от купен трафик, за което  Готови сме да докажем с пълни статистики откъде идва трафикът към сайта ни от самото му създаване преди над 10 години - и досега, и предлагаме и конкурентите ни да го направят. Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   още в началото на 2018 г. превърнаха онлайн изданието www.24chasa.bg  Сайтът също е много силен канал за достоверна информация,    Всички сайтове на Медийна група България са регистрирали значителен ръст през октомври, показват пълните данни на Gemius. 24chasa.bg е имал 1 652 836  уникални посетители през периода. 382 322 са чели онлайн \"24 часа\" на своите настолни компютри, а  над 1 541 956 - от своите мобилни устройства. За периода са отчетени 22 967 365 импресии - важен резултат за рекламодателите. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Gemius oтчита и по-новата аудитория на \"24 часа\" - от новинарската платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 135 000. 168chasa.bg - 4.69% за октомври и 115.19% на годишна база.  Bgdnes.bg - 8.10% на месечна база, на годишна - 30.25 m.bgdnes.bg - 2.65% на годишна база, bgfermer.bg - 31.47% на годишна база, m.bgfermer.bg - 63.09% на годишна база, dot.bg - 77.14% за октомври и 120.62% на годишна база, m.dotbg.bg - 49.04% на месечна база и 145.07% на  годишна, mila.bg - 1.36% на месечна и 14.58% на годишна база, mama24.bg - 63.79% на годишна база,  24zdrave.bg - 9.50% на месечна база и 21.83% на годишна, m.24zdrave.bg - 14.32% на месечна база и 41.10% на годишна база. Сериозен ръст от 41.56% за октомври има и най-новият сайт от групата -  . В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът   приключи в края на 2018 г. и продуктът в момента се тества. Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2019.11.17", "title": "Сайтът на \"24 часа\" вече е най-големият в България"}
{"url": "https://www.24chasa.bg/novini/article/7878549", "text": "Британският премиер Борис Джонсън обяви, че всеки кандидат от Консервативната партия на парламентарните избори лично му е обещал да гласува за сделката му за Брекзит в Камарата на общините, ако той получи мнозинство на изборите. В интервю за в. \"Сънди телеграф\" Джонсън каза, че обещанията ще дадат възможност на избирателите да бъдат \"100 процента сигурни\", че правителство на торите ще \"деблокира\" парламента. Всичките 635 кандидати от Консервативната партия, участващи в изборите, поеха към мен ангажимент, ако бъдат избрани, да подкрепят сделката ми за Брекзит, така че да се сложи край на неяснотата и най-сетне да напуснем Европейския съюз, заяви премиерът, цитиран от ТАСС. Публикувани вчера допитвания показват, че консерваторите на Джонсън се ползват с най-голяма подкрепа от 2017 г. насам, предаде Ройтерс. Четири проучвания показват преднина между 10 и 17 процентни пункта на консерваторите пред лейбъристите, съобщи БТА. Според допитване на социологическа агенция \"ЮГов\" консерваторите имат 45 процента подкрепа - най-високото равнище от 2017 г., а лейбъристите - 28 процента, без промяна. Подкрепата за проевропейски ориентираните Либерални демократи е 15 на сто, а за Партията за Брекзит - 4 процента, отново без промяна. Сондаж на \"СавантаКомРес\" също показва, че консерваторите се радват най-високото си равнище на подкрепа от 2017 г., с известна разлика в числата: 41 на сто за торите и 33 на сто за лейбъристите. Консерваторите имат 16 пункта преднина пред лейбъристите съгласно допитване на \"Ъпиниъм Рисърч\", а според анкета на в. \"Мейл от сънди\" - 15 пункта. При все това анализатори предупреждават, че доминиращият въпрос за Брекзита, предизвикал разделение както в големите партии, така и сред избирателите им, може да обърка обичайните сметки.", "date": "2019.11.17", "title": "Джонсън: Всички кандидати от Консервативната партия за изборите подкрепят сделката ми за Брекзит"}
{"url": "https://www.24chasa.bg/novini/article/7878562", "text": "Все още се издирва мъжът, който нападна и рани жена при обир в газстанция. Откраднати са над 1000 лева от служителка на станция на булевард Тодор Каблешков в София. Според информация на   парите са задигнати от портмоне и не е ясно дали са лични или служебни. Нахлулият в газстанцията мъж е бил въоръжен с нож след като е заплашил и порязал служителката по ръката, той е успял да задигне парите и да избяга. На място са пристигнали както частната охранителна фирма на обекта, така и полицията. Жената е без сериозни наранявания. По данни на МВР с идването на зимния сезон подобни въоръжени грабежи зачестяват.", "date": "2019.11.17", "title": "Издирват нападателя на въоръжен грабеж в газстанция в София"}
{"url": "https://www.24chasa.bg/novini/article/7878593", "text": "Община Перник е готова да заведе дела срещу ВиК дружеството в града, ако то не спазва поетите ангажименти за часовете, в които трябва да осигурява питейна вода. Това заяви кметът на Перник Станислав Владимиров пред Нова тв. От утре Перник минава на воден режим. Прогнозите са, че той ще продължи около 5 месеца. Според Владимиров режимът е можело да бъде избегнат, защото е имало и по-сухи години, в които не се е налагала подобна мярка. “Това повдига много въпроси как е било управлявано ВиК дружеството, защото, ако преди няколко месеца бяха предприети стъпки, нямаше да сме изправени пред тази ситуация”, смята Владимиров. Той обясни, че има добра комуникация с Министерски съвет и премиера, и общината ще изпрати писмо за отпускане на финансова помощ при необходимост. Владимиров успокои, че за момента детските градини и училищата в града имат готовност да посрещнат предизвикателството. “Но това е една криза, която ще следим и ще видим как ще се развива във времето. И всяка една стъпка, която ще трябва да предприемем в бъдеще и е свързана с финансова помощ, ще я поискаме подкрепа от Министерски съвет”, уточни кметът на Перник. Причина за въвеждането на воден режим в града е пресъхването на язовир “Студена”", "date": "2019.11.17", "title": "Перник се готви за 5 месеца воден режим"}
{"url": "https://www.24chasa.bg/novini/article/7878494", "text": "Природните резервати в Китай наброяват 2750 до края на септември 2019 г, сочат данни на Държавната администрация за горите и пасищата. Общата площ на резерватите е 1,47 милиона квадратни километра или около 15% от сухоземната територия на страната, се посочва в сайта на ведомството, съобщава  Резерватите са дом на 35 милиона хектара естествени гори и приблизително 20 милиона хектара естествени влажни зони, опазващи 90,5% от видовете земни екосистеми, 85% от видовете дивите животни и растения, както и 65% от по-висшите видове растения. Редките и застрашени от изчезване видове животни в Китай са добре опазени и се развиват в резерватите, като например качулатия ибис, сивата чипоноса маймуна и азиатския слон. Първият природен резерват е създаден в планината Динхушан в провинция Гуандун през 1956 г, с цел защита на горите.", "date": "2019.11.17", "title": "Китай притежава 2750 природни резервати"}
{"url": "https://www.24chasa.bg/novini/article/7878606", "text": "Акция „Зима“ се провежда от началото на месеца. Досега са глобени над 43 000 шофьори. В последния етап на проверките полицаите вече ще се насочат към изправността на автомобилите. Ще се следи за това дали колите имат зимни гуми и дали светлините и чистачките са изправни, предаде  Проверките продължават до края на ноември, а зимните правила важат до 1 март.", "date": "2019.11.17", "title": "Над 43 000 шофьори са глобени от началото на акция \"Зима\""}
{"url": "https://www.24chasa.bg/novini/article/7878615", "text": "Петима души, сред които и три деца, бяха убити при стрелба в американския град Сан Диего, съобщава БГНЕС. Според полицията, рано сутринта в събота на спешния телефон 911 се получило обаждане от частен дом, но в слушалката се чувал само разгорещен спор. Последвало второ позвъняване от съседи, които съобщили за стрелба. Спешният екип, който пристигнал на мястото, открил труповете на 30-годишно дете, мъж и жена. Простреляни били още три деца, две от които - на 5 и 9 години, починали по-късно в болница. Момче на 11 също е ранено и е претърпяло спешна операция. Според американски медии в къщата живеела жена с четири деца. Какво отношение е имал мъжът към тях, все още не е установено. Полицията смята, че именно той е избил семейството и се е самоубил.", "date": "2019.11.17", "title": "Мъж, жена и три деца убити при стрелба в Сан Диего"}
{"url": "https://www.24chasa.bg/novini/article/7878595", "text": "Визитата на Борисов в САЩ идва като отговор за покупката на изтребителите F-16, каза по Би Ти Ви президентът на Атлантическия клуб Соломон Паси. Той допълни, че подобна визита е знак за благодарност за свършеното. Според Паси, чрез темата за изтребителите F-16 се повдига и въпроса за сферата сътрудничество в сферата на космонавтиката, авиокосмическата област както и възможност за участие в проекти на NASA. Друг казус, който може да се разисква е засилването на взаимоотношенията в областта на отбраната, а с оглед стартирането на 5G мрежата в Китай, страната ни трябва да търси сътрудничество със Съединените щати в посока изграждане на 5G мрежа, каза още той. Според него при достатъчно въображение, може да се предложи на САЩ да купят остров и АЕЦ Белене, което може да доведе до мащабни изследвания в областта на ядрената сфера, водеща до постижения с Нобелови награди. Или Тръмп да построи Тръмп Тауър в България, или да се снима във филм в киноцентъра в Бояна. Тръмп е нестандартен президент и могат да бъдат поискани нестандартни неща, каза Соломон Паси. За широко коментираните кадри, на които премиерът Бойко Борисов прегръща посланичката на САЩ у нас Херо Мустафа Соломон Паси каза: След като американската страна не е реагирала, значи няма преминаване на границата. Американците също имат президент с нетрадиционен протокол, така че те са свикнали с протоколна свобода. Нека да видим какво ще се случи в Америка - дали това ще бъде визита със снимка за спомен или пълнокръвна визита с добре напълнена кошница. Протоколът е нещо като котката - няма значение дали е черна или бяла, важното е да лови мишки, каза Паси. Той подчерта, че новата посланичка на САЩ Херо Мустафа е напълно подготвена за позицията си.", "date": "2019.11.17", "title": "Паси: Визитата на Борисов в САЩ е в отговор на покупката на F-16"}
{"url": "https://www.24chasa.bg/novini/article/7878678", "text": "Със заповед на началника на Дирекцията за национален строителен контрол са прекратени удостоверенията на 6 фирми за строителен надзор. Мярката е във връзка с влезли в сила три наказателни постановления за срок от две години, с които са наложени имуществени санкции на санкционираните юридически лица. С проекта на Закон за изменение и допълнение на Закона за устройство на територията е предвидено повишаване на контрола върху надзорните фирми, както от регионалните дирекции за национален строителен контрол, така и от Централно управление. За целта РДНСК ще извършват служебни проверки на комплексния доклад, съдържащ оценка за съответствие на инвестиционните проекти с основните изисквания към строежите. Освен това се предвижда служебните проверки на ДНСК да обхванат всички издадени разрешения за строеж, с изключение на издадените от министъра на регионалното развитие и благоустройството. Целта е по-стриктното изпълнение на задълженията и отговорностите на участниците в строителния процес, както и повишаване качеството на строителството, сигурността и безопасната експлоатация на строежите. За периода януари – септември тази година ДНСК е наложила имуществени санкции на фирми за строителен надзор в размер на близо 300 000 лв. и глоби на физически лица за още над 10 000 лв. За сравнение – за същия период на 2018 г. от ДНСК са наложени имуществени санкции на лица упражняващи строителен надзор в размер на близо 215 000 лв. и глоби на физически лица за над 5 000 лв. Направени са 4341 проверки на фирми, извършващи контрол при строителството на строежи от първа до трета категория. За установени нарушения са съставени 61 акта по ЗАНН, по които са издадени наказателни постановления и 4 заповеди за спиране на строежи. От началото на годината до сега ДНСК е извършила над 17 000 служебни проверки на издадени разрешения за строеж и заповеди за допълването им, като са отменени 145 разрешения за строеж.", "date": "2019.11.17", "title": "ДНСК прекрати лицензите на 6 фирми за строителен надзор"}
{"url": "https://www.24chasa.bg/novini/article/7878507", "text": "Общо 237 града в Китай са въвели схеми за сортиране на отпадъци, доказателство, че страната продължава да следва зеления начин на живот, сочат властите. Разделното събиране на отпадъци е въведено в 54% от жилищните квартали на 46 града, в които то е задължително до края на 2017 г. В 14 от тях над 70% от кварталите в съседство също са последвали практиката, сочат данни на Министерството на жилищното строителство и градското и селско развитие. Трийсет града в Китай са въвели правила за сортирането на отпадъци, други 16 в момента обмислят съответно законодателство по въпроса. Министерството прекласифицира битовите отпадъци от осем категории в 11 в ревизиран стандарт за сортиране на отпадъци в петък и пусна мини приложение, достъпно от смартфон, за да популяризира новата категоризация. Китай се ангажира с установяването на базова система от закони и наредби върху сортирането на отпадъци до края на 2020 г. От началото на тази, разделното събиране на боклук във всички градове на провинциално ниво и нагоре бе насърчено, след като вече бе изпробвано в 46 града.", "date": "2019.11.17", "title": "Сортирането на отпадъци се прилага вече в 237 града на Китай"}
{"url": "https://www.24chasa.bg/novini/article/7878711", "text": "Два самолета се сблъскаха на летището във Франкфурт, но за щастие няма пострадали, предаде ДПА, цитирана от БТА.  Самолет на авиокомпания Къриън еър се ударил леко в самолет на авиокомпания Еър Намибия след приземяването на летището. На двата самолета са нанесени щети, но до ранени хора не се е стигнало, защото машината на Еър Намибия се е движела с ниска скорост на земята, когато в нея се ударил южнокорейският самолет.", "date": "2019.11.17", "title": "Два самолета се сблъскаха на летището във Франкфурт"}
{"url": "https://www.24chasa.bg/novini/article/7878706", "text": "Истинско шоу в небето имаше в малките часове на неделния ден. По 15 падащи звезди на час заради така наречения метеоритен дъжд преброиха учените от НАСА. Ярката Луна обаче закри добрата видимост към интересното явление. Падащи звезди се очакват и през следващата нощ, съобщава  . Метеоритният поток Леониди се създава, когато Земята преминава през опашката на комета. Той е кръстен на съзвездието на Лъва. През 2034 г. учените прогнозират истинска Леониди буря.", "date": "2019.11.17", "title": "Метеоритният поток Леониди носят по 15 падащи звезди на час (Видео)"}
{"url": "https://www.24chasa.bg/novini/article/7878444", "text": "Правосъдният министър Данаил Кирилов и избраният за главен прокурор Иван Гешев да се извинят за поведението си по време на заседанието на Висшия съдебен съвет в четвъртък. За това настояват 60 съдии от цялата страна в отворено писмо до медиите. То беше изпратено в петък вечерта от мейла на Евгени Георгиев, който преди година загуби битката за председател на Софийския градски съд. В писмото са се подписали магистрати от Върховния касационен съд, Върховния административен съд, но и от районни като този в Лом например. Според недоволните съдии се създавало впечатление за толериране на едни членове на Висшия съдебен съвет и пренебрежително отношение към други. Създавало се впечатление за насаждане на страх и саморазправа с опоненти. “Арогантното поведение и езикът на персонална конфронтация нямат място нито във Висшия съдебен съвет, нито в съдебната система и държавното управление въобще”, пишат съдиите. ", "date": "2019.11.17", "title": "Съдии искат извинение от Данаил Кирилов и Иван Гешев за думите им на ВСС"}
{"url": "https://www.24chasa.bg/novini/article/7878783", "text": "Австралиец беше обвинен в умишлено причиняване на пожар в опит да защити насажденията си от канабис, предаде Франс прес, цитирана от БТА. Пожарникари от три дни се борят с тази огнената стихия. 51-годишен мъж е подпалил огън като част от операцията по поддръжка на насажденията си от канабис в Ибър в щата Нов Южен Уелс. С помощта на огъня австралиецът разчиствал околностите на канабисовата си плантация от храсти. Той искал по този начин да попречи на евентуален пожар да обхване плантацията, но изгубил контрол върху ситуацията и огънят се разраснал до голям пожар, унищожил 10 000 хектара. Като цяло източното крайбрежие на Австралия е обхванато вече дни наред от пожари, отнели живота на 4 души и изпепелили над 300 постройки. Над един милион хектара също бяха унищожени. Властите смятат, че пиромани са отговорни за повечето от пожарите в Нов Южен Уелс и в съседния Куинсланд. Те призоваха жителите за информация, която да помогне за идентифицирането на отговорните лица. Днес в тези два щата продължават да бушуват 130 пожара, а много райони вече страдат и от суша. Властите очакват ситуацията с пожарите да се влоши от утре. Обстановката се усложнява и от високите температури до 40 градуса по Целзий, от поривите на вятъра и от така наречените сухи гръмотевични бури.", "date": "2019.11.17", "title": "Австралиец беше обвинен, че причинил пожар заради плантацията си от канабис"}
{"url": "https://www.24chasa.bg/novini/article/7879054", "text": "Немски гражданин с мотоциклет загина при пътно-транспортно произшествие на пътя между селата Лозен и Малко градище в община Любимец, съобщиха от КАТ - Хасково. Инцидентът със 74-годишния моторист е станал в 17,30 часа вчера. Товарен бус е застигнал по пътя движещия се по посока село Малко градище мотоциклет. Към него е имало прикачено нерегистрирано ремарке. Последвал е удар отзад, при което водачът на мотора е починал на място. Шофьорът на буса на възраст 56-години е дал отрицателна проба за алкохол. Образувано е досъдебно производство. Междувременно днес в 4 града в област Хасково имаше по програма служби в памет на загиналите на Световният ден за възпоменание на жертвите при пътнотранспортни произшествия. Панихиди се отслужиха в Хасково, Харманли, Ивайловград и Симеоновград. В Симеоновград отбелязват деня с поднасяне на венци и цветя пред мемориала \"Шестте великденски ангела\" и награждаване на победителите в конкурса за рисунка \"Не на войната по пътищата\".", "date": "2019.11.17", "title": "Германски мотоциклетист загина при катастрофа в Любимец"}
{"url": "https://www.24chasa.bg/novini/article/7879065", "text": "Столицата на Индия Ню Делхи има най-замърсения въздух в света, сочат данни от контролна институция, наблюдаваща качеството на въздуха. Два други индийски града, Колката и Мумбай, също се класират сред топ 10 на градовете с най-мръсен въздух, заемайки съответно шесто и девето място в тази мрачна класация, съобщи базираният в Швейцария IQ AirVisual в петък, цитиран от  . „Девет поредни дни от неделя, 27 октомври 2019 г., общото качество на въздуха в Ню Делхи беше в опасната зона, ниво, при което е вероятно да бъде засегнато цялото население“, се казва в съобщение на IQ AirVisual. Училищата в Делхи бяха затворени в четвъртък и петък, тъй като лошото качество на въздуха в града достигна опасно високи нива. Замърсяването достигна своя връх в Ню Делхи, след като на 28 октомври беше отбелязан индийски фестивал. Извънредно положение за здравето в индийската столица беше обявен миналия месец, след като беше достигнат общ показател за качество на въздуха (AQI), близък до 459. AQI между 401 500 се смята за лош. Над 500 се определя за за много тежък и са необходими спешни мерки за контрол на замърсяването. Върховният съд на Индия направи унищожителни коментари заради бездействието на правителството на фона на замърсяването. Органът за контрол на замърсяването на околната среда (EPCA), упълномощен от най-висшия съд, заяви, че качеството на въздуха в Ню Делхи и неговия регион е изключително лошо. Поради това всички видове строителни работи бяха забранени.", "date": "2019.11.17", "title": "Ню Делхи има най-замърсения въздух в света"}
{"url": "https://www.24chasa.bg/novini/article/7879086", "text": "С резолюция на Генералната асамблея на Организацията на обединените нации от 2005г. всяка трета неделя на месец ноември е обявен за Световен ден за възпоменание на жертвите при пътнотранспортни произшествия. По този повод във всички храмове в страната се отслужиха панихиди за упокоение на душите на загинали при пътнотранспортни произшествия и измолване на скорошно оздравяване на пострадалите. В катедралния храм „Св. Александър Невски“ в столицата своята дълбока почит към жертвите на пътнотранспортни произшествия отдадоха и министърът на вътрешните работи Младен Маринов, служители на Пътна полиция от ГДНП и СДВР, доброволци от БЧК, председателят и зам.-председателят на Държавната агенция „Безопасност на движението по пътищата“ Малина Крумова и Анжелина Тотева. Да сме по-толерантни на пътя и да се съобразяваме с условията, призова след панихидата министърът на МВР Младен Маринов. Той добави, че се вземат допълнителни мерки от институциите, които дават положителен резултат, но е много важно хората да осъзнаят, че от поведението им на пътя зависи и техния собствен живот, както и на останалите участници в движението. „Днес е ден, в който прекланяме глави пред жертвите на пътно-транспортни произшествия, но трябва да се мисли и за живите, на които ежедневно им се налага да пътуват“, каза министърът.", "date": "2019.11.17", "title": "Министър Маринов: Важно е да осъзнаем, че от поведението ни на пътя зависи животът ни и този на околните"}
{"url": "https://www.24chasa.bg/novini/article/7879097", "text": "Фосилизирани зъби от гигантска маймуна, чийто ръст е бил 2 пъти по-висок от този на възрастен човек, са открити в южната част на Чили, пише в. \"Мирър\". Изчезналият вид маймуни, кръстен Gigantopithecus blacki, се е срещал преди около 2 милиона години. Смята се, че е бил близък до днешните орангутани. Специалистите съобщават, че извлеченият от кътник генетичен материал представлява най-древните известни на науката скелетни протеини, които са били секвенирани досега. Те разкриват възможността да се разшири еволюционната връзка между съвременните хора и изчезнали преди най-малко 2 милиона години видове. Най-древните човешки фосили със съхранена ДНК датират отпреди 400 000 години, а това оставя празнина в историята на еволюцията. \"Погледнато от еволюционна гледна точка, различните от човека примати са относително близки до нас - заяви ръководителят на изследването Фридо Велкер от университета в Копенхаген. - Това означава, че е възможно да получим информация за еволюционната линия, довела до появата на човека.\" Учените са използвали масспектрометрия, за да секвенират протеини на зъбния емайл от G. blacki. Процесът включва разлагане на протеини до превръщането им в пептиди и анализиране на масата им, за да се установи химичният им състав. Технологията наскоро бе използвана, за да се извлече генетична информация от зъб от носорог, живял преди 1,7 милиона години. Методът бе окачествен като революционен от учените, защото позволява да се получи генетична информация от фосили, открити в райони със субтропичен климат, а по-рано бе невъзможно получаването й чрез ДНК тестове. \"Доскоро можеше да се извлече единствено генетична информация от фосили на 10 000 години, открити при разкопки в райони с топъл, влажен климат\", отбеляза Велкер. Фосили от G. blacki, включващи долни челюсти и зъби, първо са били открити през 1935 г. в пещера в Южен Китай, но поради липса на черепни кости учените не са успели да направят възстановка на физическите характеристики на древното животно. Сега секвенирането на протеини е дало възможност на специалистите да си създадат представа за външния вид на представителите на вида G. blacki, който е изчезнал от лицето на планетата преди около 300 000 години. Смята се, че гигантският примат е достигал височина около 3 метра и е тежал около 600 кг. Резултатите от изследването са публикувани в сп. \"Нейчър\".", "date": "2019.11.17", "title": "Два пъти по-високи от човека маймуни са живели на Земята преди 2 милиона години"}
{"url": "https://www.24chasa.bg/novini/article/7879114", "text": "Голям брой документи на китайското правителство, изтекли в медиите, разкрива подробности за репресиите срещу уйгурите и мюсюлманите в западната провинция Синцзян при управлението на президента Си Цзинпин, съобщи вестник \"Ню Йорк таймс\", предадоха Ройтерс и Франс прес. Според експерти на ООН и активисти, най-малко 1 млн. уйгури и членове на други предимно мюсюлмански малцинства са задържани в лагери в Синцзян, което доведе до остри осъдителни реакции от САЩ и други страни, припомня агенцията. Документите, са изтекли благодарение на \"член на китайската политическа върхушка\". Те показват как Си е произнесъл серия от речи пред високопоставени служители по време на и след своето посещение в Синцзян през 2014 г., след като при нападение на уйгурски екстремисти на железопътна гара там бяха убити с ножове 31 души, посочва Ройтерс. В изказванията си китайският президент призовал за \"безпощадна борба\" срещу \"тероризма, инфилтрирането и сепаратизма\", прибягвайки до \"оръжията на народно-демократичната диктатура\", допълва Франс прес. Според документите страховете на китайското ръководство били задълбочени от терористични атаки в други страни и от изтеглянето на американските войски в Афганистан, отбелязва Ройтерс. Не е ясно как документите, наброяващи 403 страници, са били събирани, пише \"Ню Йорк таймс\". Пекин отрича каквото и да е малтретиране на уйгурите и казва, че им предоставя професионално обучение, което да спомогне за изкореняване на ислямския екстремизъм и сепаратизъм и за усвояване на нови професионални умения, предаде БТА. Китайското външно министерство досега не е отговорило на запитване на Ройтерс за коментар. В изтеклите документи се обяснява още как съответните служители са инструктирани да обясняват на завръщащи се у дома студенти, че членовете на техните семейства са били отведени за обучение. Отбелязва се още, че изпълнението на тази програма е срещнало съпротива от някои местни служители. Става ясно също така, че лагерите за интерниране бързо са се разраснали след назначаването на Чън Цюанго през август 2016 г. за партиен шеф провинцията. Чън възприел твърд курс на потушаване на съпротивата срещу управлението на комунистическата партия още по време на предишното си назначение в Тибет.", "date": "2019.11.17", "title": "Документи разкриват китайските репресии на срещу уйгурите и мюсюлманите в Синцзян"}
{"url": "https://www.24chasa.bg/novini/article/7879149", "text": "Броят на недоносените деца се увеличава с всяка изминала година. От началото на 2019-та в АГ болницата във Варна преждевременно са се родили 15 на сто от бебетата, което е с 2% повече от миналата година. Тревожните данни бяха предоставени по повод днешния Световен ден на недоносените деца, предаде  През октомври 30-годишната Михаела Велкова става майка на тризнаци. Бебетата се раждат недоносени и не могат да дишат самостоятелно. \"Много е хубаво, когато си бъдат при мен, ще бъде още по-хубаво. Април месец разбрахме, че ще са три момченца\", споделя Михаела Велкова - майка на тризнаци. Бързата намеса на лекарите е решаваща за бебетата. Благодарение на денонощните им грижи те се развиват нормално. АГ болницата във Варна е единствената с неонатологично отделение в цяла Североизточна България. Всяка година лекарите там спасяват живота на стотици малки пациенти с критично ниско тегло. Все по-малко от тях остават с увреждания. От началото на годината в АГ болницата са се родили 1780 деца. 260 от тях са недоносени. В момента в интензивния сектор на Неонатологичното отделение има десет малки пациенти.", "date": "2019.11.17", "title": "Увеличава се броят на недоносените деца"}
{"url": "https://www.24chasa.bg/novini/article/7879171", "text": "Зенитно-ракетните системи С-400 ще бъдат въведени в експлоатация в Турция през пролетта на следващата година, а в момента продължава обучението на специалистите. Това съобщи днес пред журналисти ръководителят на руската Федерална служба за военно-техническо сътрудничество Дмитрий Шугаев, предаде ТАСС, цитирана от БТА.  Той направи изявлението на шестнадесетото международно авиационно изложение, открито днес в Дубай. До края на годината ще завършим обучението на турските специалисти и през пролетта системата вече ще започне да извършва бойно дежурство. С турските ни партньори всичко върви по план, каза Шугаев. Турция като страна членка на НАТО даде пример на всички, включително и на арабския свят, добави той.", "date": "2019.11.17", "title": "Системите С-400 ще бъдат въведени в експлоатация в Турция през пролетта"}
{"url": "https://www.24chasa.bg/novini/article/7879202", "text": "Не необичайна гледка се натъкнаха софиянци в неделното утро. Няколко фейсбук потребили публикуваха снимки на обърнат на една страна трабант, поставен на ул. Любен Каравелов в София.  \"Автомобилът е с редовна регистрация, в движение, паркиран съвсем правилно в центъра на София без да пречи на никой\", гласи един от коментарите. Не е ясно кой е собственикът на колата и защо е в това състоение. ", "date": "2019.11.17", "title": "\"Паркираха\" трабант на едната му страна в центъра на София"}
{"url": "https://www.24chasa.bg/novini/article/7879230", "text": "Президентът на Сърбия Александър Вучич има хронични, малки проблеми със сърцето, но в петък състоянието му сериозно се влоши и той реши да се обърне към лекарите във Военномедицинската академия, каза днес сръбският министър на здравеопазването д-р Златибор Лончар за Танюг. Веднага след приемането му бе преценено, че има опасност за живота му, каза министърът. Лекарите незабавно са предприели всички необходими мерки за саниране на сериозното състояние на президента, а Вучич реагирал добре на предписаната му терапия, предаде БТА.  Лекарските екипи все пак препоръчали на президента през следващите дни да намали редовната си дейност, за да се възстанови напълно от влошаването на здравословното му състояние, до което се стигна в петък. Вучич бе приет в петък във ВМА заради сърдечно-съдови проблеми. Той съобщи вчера, че от понеделник - 18 ноември, ще продължи да изпълнява задълженията си \"Още от понеделник ще работя с пълна сила\", написа президентът в Инстаграм.", "date": "2019.11.17", "title": "Лекарите във ВМА в Сърбия спасиха живота на президента Вучич"}
{"url": "https://www.24chasa.bg/novini/article/7879259", "text": "Мощна буря връхлетя крайбрежието на Хърватия. Нанесени бяха щети на кафенета, покриви и витрини. Вятърът събори дървета и повреди автомобили. Най-силно са пострадали няколко града на полуостров Истрия, където бяха наводнени улици и приземни етажи, предаде NOVA.  Синоптиците предупреждават за подобна опасност и днес. Практически цялото крайбрежие е под червен код заради опасна буря, която идва от Адриатическо море. На места вълните ще са високи 5 метра. Очаква се и ураганен вятър.", "date": "2019.11.17", "title": "Мощна буря връхлетя крайбрежието на Хърватия"}
{"url": "https://www.24chasa.bg/novini/article/7879188", "text": "От всички бюджетни програми с най-висока обществена възвръщаемост е тази за предучилищното образование. Въвеждането на задължителна подготовка на 4 години няма да струва много. Финансираме голяма част от това обучение – 14 млн. лева, но увеличеният обхват от 78% деца до над 90% деца ще струва около 25-30 млн. лева на годишна база“. Това каза министърът на образованието и науката Красимир Вълчев, цитиран от  . По повод освобождаването от таксите за предучилищна възраст той подчерта, че всяка една система има солидарност. \"Все още нямаме решение колко точно ще бъдат средствата, но те ще се допълнят със средствата от държавния бюджет и от средствата от европейския социален фонд“. Министър Вълчев каза, че в рамките на програмата за интеграция на ромските деца през последните три години са записани близо 40 000 деца, голяма част от тях в системата на предучилищното образование: „Основният проблем е културен – отношението към образованието. Трябва да продължим с активността по механизма и е по-важно да ги накараме да ходят ежедневно, защото самото записване е еднократният и по-лесният акт. Имаме и проблем с мотивацията за учене, но това е при всички деца“, каза още той. Красимир Вълчев каза, че за първи път в системата на образованието има повече деца от семейства с по-ниско образование на родителите: „Това се дължи на демографското възпроизводство. Трябва с повече усилия на всеки един учител да приобщим децата“. Образователният министър уточни, че склонността за включване в педагогическата професия се увеличава: „Имаме тройно-четворно предизвикателство за следващите 10 години. Една страна трябва да има достатъчно учители. При нормална възрастова структура трябва да се пенсионират 25%, а при нас – 45%. Трябва да обезпечим системата с добри учители. Догодина предвиждаме трети стипендии за ученици с най-добри резултати, които се включат в педагогическо образование. Ранният достъп до образование е функция на равния достъп до добър учител... Имаме недостиг по определени дисциплини – предишните години беше по информационни технологии и по английски език, а през следващите години ще бъде по математика, по физика, по химия“. Дисбалансът при заплащането в сферата на училищното образование и в тази на висшето Красимир Вълчев обясни, че причината е в модела на регулиране на двете системи и в нивото на отговорност: „В системата на училищното образование до голяма степен са централно регулирани възнагражденията, докато висшето образование е напълно автономно. Средните заплати във висшите училища са над 1900 лева, но разликата между най-ниските и най-високите е средно 150%, докато в сферата на училищното образование разликата е 40%“.", "date": "2019.11.17", "title": "За първи път в училищата има повече деца от семейства с по-ниско образование на родителите"}
{"url": "https://www.24chasa.bg/novini/article/7879206", "text": "9 души бяха убити, а 10 ранени при удари, нанесени от Руските военновъздушни сили в сирийската провинция Идлиб, която попада в зоната за деескалация, предава в. \"Дейли сабах\".  Руските военни самолети удариха селата Бсакла, Урайнибах, както и още две селища в северозападната провинция Идлиб, според данни от опозиционната Сирийска въздушна обсерватория.  Режимът на Башар Асад е нанесъл удари с минохвъргачки и ракети в окръг Кафр Набл и още 3 села в Идлиб.  След въздушните атаки, гражданските сили за сигурност стартираха спасителни операции. Статистиката сочи, че жертвите в жилищните райони в зоната за деескалация на Идлиб през последния месец са 75, включително 13 деца, съобщиха от Сирийската гражданска защита \"Белите каски\".  Атаките на режима на Асад и неговия съюзник Русия са прогонили близо 40 000 души в буферната зона на Идлиб, според местна неправителствена организация.", "date": "2019.11.17", "title": "9 убити и десетки ранени при руски въздушен удар в сирийската провинция Идлиб"}
{"url": "https://www.24chasa.bg/novini/article/7879293", "text": "КТ \"Подкрепа\" категорично възразява срещу опитите българските работници да бъдат оставени без всякакви приходи именно в дните, в които имат най-голяма нужда от тях. Това е тежко посегателство срещу социалните и осигурителни права на българските граждани. Това се посочва в позиция на Конфедерацията на труда \"Подкрепа\" относно  , публикувана на сайта на синдикалната организация. Според синдиката тази мярка ще принуди гражданите да ходят на работа болни и така да заразят и колегите си. Според лекари, това ще мотивира хората да не ползват болнични за остри заразни заболявания с много висок контагиозен индекс, с което пряко ще допринасят за развитие на епидемии, респективно ще нараства рискът от увеличаване на усложненията от тези болести. Последното ще доведе до рязък ръст на разходите за лечение и превенция. От КТ \"Подкрепа\" смятат, че \"от погледа на управляващите се изплъзва все още съществуващата практика работодатели да \"спестяват\" разходи за заплати, като принуждават работници да си взимат болнични, но да продължават да ходят на работа\". \"Стана известен и един иновативен бизнес \"модел\" - над 400 фирми само в София са кухи, създадени са единствено с цел да източват осигурителните фондове на НОИ. Това е главният проблем на системата и той по никакъв начин няма да се реши с допълнително орязване на правата на работниците\". \"Осъждаме опитите за пореден път да бъде заобиколен Националният съвет за тристранно сътрудничество, за да не се чуят въобще позициите на национално представителните синдикални организации, се посочва в позицията\". \"Ако в тристранния съвет няма да се обсъждат базови правила, засягащи условията на труд, възнагражденията и социалната мрежа за работниците, той се превръща в място за демонстрация на лицемерие, в изпразнен от съдържание орган и досадно задължение на управляващите, докато важните решения се взимат на четири очи другаде, смятат от синдиката. Управляващите поставят под въпрос смисъла от съществуването на Националния съвет за тристранно сътрудничество въобще\", допълват от \"Подкрепа\". В 25 от всички 28 членки на ЕС бизнесът покрива поне част от обезщетенията на болните си служители, се посочва в позицията. Не само това - в 11 страни работодателите плащат над 30 дни болнични. Да, реформа наистина се налага, но в обратната посока - на разширяване на периода, който се покрива от бизнеса, смятат от \"Подкрепа\". Време е работодателите да поемат отговорността към собствените си служители, за да може държавният осигурителен фонд да си позволи увеличение на майчинството поне до размера на минималната работна заплата, посочват от синдиката КТ \"Подкрепа\" настоява премиерът Бойко Борисов да се запознае с техните аргументи в спешен порядък, тъй като срокът за промени в бюджет 2020 изтича на 20 ноември. От синдиката напомнят, че заедно с КНСБ са поискали среща с министър-председателя. В случай, че такава среща не се състои и/или подобно предложение бъде включено между първо и второ четене на законопроектите за държавен бюджет и бюджет на държавното обществено осигуряване, заявяваме, че имаме готовност за напускане на Националния съвет за тристранно сътрудничество и организиране на масов, национален протест на работещите български граждани, се посочва в позицията.", "date": "2019.11.17", "title": "КТ \"Подкрепа\" със стачна готовност заради казуса с болничните"}
{"url": "https://www.24chasa.bg/novini/article/7879311", "text": "Европейската инвестиционна банка реши да прекрати кредитирането на проекти за изкопаеми горива, което може да има глобално въздействие, пише „Политико“ Банката е най-големият многостранен кредитор в света и освен това е първата, която определи политика за отпускане на кредит, обвързана с целите на Парижкото споразумение - нещо, което други банки за развитие също обещаха да направят. \"Ние вярваме, че помагаме да се определи стандартът за всички международни институции за това какво означава привеждане в съответствие с Париж\", каза Андрю Макдауъл, вицепрезидент на банката, отговарящ за енергетиката. Промяната в политиката, одобрена в четвъртък в Люксембург, изпраща ясен сигнал, че бизнесът с финансиране на големи енергийни проекти е мъртъв. Получаването на печата на банката за одобрение и евтиното финансиране е от решаващо значение за разработчиците на проекти, което им позволява по-лесно да използват частните пазари. Правилата ще прекратят кредитирането на проекти за изкопаеми горива от 2021 г. Това е година по-късно, отколкото първоначално беше предложено от ЕИБ, но предложението им за 2020 г. предизвика буря на протест от Европейската комисия и някои от 28-те държави от ЕС, които са акционери на банката. Прекъсването през 2021 г. ще позволи финансирането на последната вълна от инфраструктурни проекти, които вече са получили подкрепа от ЕС - компромис, за който Комисията настоя и заяви, че е „удовлетворен“. До 2025 г. половината от инвестициите на банката - тя отпусна 55,6 милиарда евро миналата година, от които около 16 милиарда евро за енергийни проекти - ще отиде за климатични и устойчиви инвестиционни проекти. От 2022 г. банката ще финансира проекти за газова инфраструктура само ако разработчиците поемат „конкретни, реалистични, ангажирани във времето ангажименти“ да инжектират нарастващи дялове на нисковъглеродни газове като водород и биогаз в тръбопроводите, каза Макдауъл. До 2040 г. \"всички тези активи ще бъдат 100 процента без въглерод ... това, което предлагаме в замяна е дългосрочно, евтино финансиране, за да ги подкрепим в този процес, защото няма да е евтино\", каза Макдауъл. Банката също така определи строг лимит за финансиране на проекти за производство на електроенергия от 250 грама въглероден диоксид на киловатчас - замествайки стария стандарт от 550 грама. По-строгите насоки изключват не само енергията, използвана от въглища (която банката вече е спряла да финансира), но и широко използвания природен газ - това означава, че проектите ще трябва да включват технологии като улавяне и съхранение на въглерод, за да се свият под този праг. За да смекчи удара за по-бедните страни на блока, ЕИБ ще подкрепи плана на Комисията за създаване на Фонд за справедлив преход, чиято цел е да помогне на регионите с по-високи емисии да се декарбонизират. Освен това тя ще отпуска до 75 процента от стойността на проектите в 10-те по-бедни страни на блока, вместо нормалния си праг от 50 процента. Дори това не беше достатъчно, за да обедини всички държави от ЕС. Новите правила бяха приети в четвъртък вечер след целодневно заседание на борда с 20 гласа „за“, представляващи над 90 процента от капитала на блока. Шест държави се въздържаха, а Унгария, Полша и Румъния гласуваха против, заявиха двама души, запознати с дискусията. Германия, която първоначално е била част от прогазовия блок, смени позицията си и подкрепи промяната на правилата. \"ЕИБ се превръща в климатична банка и насърчава инвестициите в защитата на нашия климат, което е добре, и ние участвахме и Германия одобри новите насоки\", заяви финансовият министър Олаф Шолц в изявление по имейл. ЕИБ \"е европейска климатична банка от много години. Днес тя реши да направи квантов скок в амбициите си\", заяви в четвъртък президентът на банката Вернер Хойер. Решението в Люксембург ще бъде внимателно наблюдавано от другите световни банки за развитие. На срещата на върха на ООН за климата през 2018 г. в Катовице, Полша, най-големите многостранни кредитори в света, включително ЕИБ, Световната банка, Европейската банка за строителство и развитие, Междуамериканската банка за развитие, Африканската банка за развитие, Азиатската банка за развитие и Ислямска банка за развитие се ангажираха да приведе дейността си в съответствие с целите на Парижкото споразумение за климата. „Непрекъснато ни се иска да правим повече по отношение на зелената страна и по-малко на кафявата страна“, казва Кристиан Карарето, асоцииран директор на Европейската банка за възстановяване и развитие. \"И до днес вярваме, че все още има смисъл да финансираме газ, но ме питайте след 10 години и тогава отговорът може да бъде различен.\" ЕИБ вече отговаря на този въпрос. „Докато ЕИБ би могла да се съгласи да прекрати финансирането на изкопаеми горива по-рано, това е важна стъпка за финансовия сектор като цяло“, заяви Леонардо Мартинес-Диас, директор на Центъра за устойчиво финансиране към Института за световните ресурси, който е НПО. \"Ние силно насърчаваме съветите на другите многостранни банки за развитие да съответстват или надвишават това ниво на амбиция и лидерство.\"", "date": "2019.11.17", "title": "ЕИБ слага край на кредитирането на изкопаеми горива, може да има глобално въздействие"}
{"url": "https://www.24chasa.bg/novini/article/7879279", "text": "Пети блок на АЕЦ \"Козлодуй\"  вече повишава товара си. От централата съобщиха, че от 10,35 ч е започнало повишаването на мощността му, която бе намалена в събота в 9,10 ч до 50%. Тогава системата за автоматично разтоварване на блока е понижила мощността му, след като е изключила една от главните циркулационни помпи. Днес натоварването на блока се извършва поетапно, съгласно изискванията на технологичния регламент, и ще продължи до достигане на 100%. Направени са всички необходими проверки, с които е потвърдена работоспособността на оборудването, съобщават от централата. Шести блок на АЕЦ “Козлодуй” продължава да работи с пълно натоварване на мощността. Оперативните данни на Централното диспечерско управление в 14,39 ч показват, че АЕЦ \"Козлодуй\" е натоварена на  1738 мегавата, при над 2000 мегавата мощност,  и дава 33,93% от товара на системата. Въглищните централи са с мощност от  2282 мегавата, което 44,55%, а големите вецове - с 6,5 на сто. В събота делът на големите вецове скочи на над 17%, което означава, че недостигът от \"Козлодуй\" бе покрит с техния ток. ", "date": "2019.11.17", "title": "Пети блок на АЕЦ \"Козлодуй\" вдига мощността си"}
{"url": "https://www.24chasa.bg/novini/article/7879322", "text": "Украинските катери „Бердянск“, „Никопол“ и влекачът „Яна Капу“, задържани през ноември 2018 г. от руските сили в Черно море, напуснаха пристанището в Керч, ескортирани от руски кораби, предава РИА Новости. Tова заяви за руската агенция военен източник от Крим. Според събеседника на агенцията, катерите и влекачът ще бъдат предадени на украинската страна в неутрални води. \"Корабите ще отидат до мястото на срещата без военен конвой, нашите териториални води минават по полуострова и не е необходима допълнителна сигурност“, каза Дмитрий Белик, депутат от Държавната дума от Севастопол. По-рано одеското издание \"Дума\" съобщи, че Киев е изпратил няколко кораба, които да посрещнат задържаните плавателни съдове. Според съобщенията в медиите, размяната ще се извърши в морето, на около 60 мили от Одеса, съобщава  . Според Москва през ноември 2018 г. трите кораба от украинския флот са навлезли в руски води и са извършили опасни маневри, без да отговорят на исканията на Москва. На борда им са се намирали 24 военнослужещи. Граничните сили на Москва тогава задържаха корабите и екипажите им, на които бяха повдигнати обвинения в нарушаването на държавната граница на Русия. Впоследствие, след споразумение с Киев те бяха освободени като част от размяната на задържани и осъдени лица, извършена през септември 2019 г. По-рано украинският външен министър Вадим Пристайко заяви, че украинските военни са готови да посрещнат своите кораби.", "date": "2019.11.17", "title": "Задържаните украински кораби напуснаха пристанището в Керч и ще бъдат предадени на Киев"}
{"url": "https://www.24chasa.bg/novini/article/7879344", "text": "Кулоарна информация във връзка с лидерството в управляващата Партия на справедливостта и развитието /ПСР/ раздвижи турската политика, предаде БТА.  В статия на опозиционния вестник \"Джумхуриет\" се твърди, че Реджеп Тайип Ердоган, който едновременно е и президент, и лидер на управляващата ПСР, е в процес на търсене на формула, с която да развърже заплетения възел, породен от липсата на координация между ПСР и парламента. Съвместяването в едно на президентската и на лидерската функция се счита за един от основните фактори за отслабването на ПСР, което доведе до значителните загуби, които ПСР претърпя на местните избори тази година. Вероятността за поява на нови формации - на бившия премиер Ахмет Давутоглу и на Али Бабаджан и Абдуллах Гюл подсилва търсенията за нова формула на лидерството в ПСР. Твърди се, че Бинали Йълдъръм, бивш лидер на ПСР, който загуби надпреварата за кметския пост на Истанбул, е най-довереното на Ердоган лице в политиката. \"Ердоган единствено на Бинали Йълдъръм би отстъпил председателството на партията, основана от него преди 17 години, но това е малко вероятно\", посочва \"Джумхуриет\". В същото време функционерите на ПСР твърдят, че евентуалното отстъпване на лидерския пост на друг ще разпали споровете за и против настоящата президентска система. \"Каквато и промяна да направите, това ще означава друга система\", цитира вестникът представители на", "date": "2019.11.17", "title": "Ердоган търси формула за лидерството в Партията на справедливостта и развитието"}
{"url": "https://www.24chasa.bg/novini/article/7879514", "text": "Фотографът на знаменитости Тери О'Нийл, прочул се със снимките си на \"Бийтълс\" и \"Ролинг стоунс\", почина на 81-годишна възраст след продължителна битка с рак на простатата, съобщи сайтът \"Контактмюзик\", цитиран от БТА. \"С натежало сърце трябва да оповестим, че ни напусна Терънс \"Тери\" О'Нийл, Командор на Ордена на Британската империя. Тери беше забележителен човек. Всеки, който е имал късмета да го познава или да работи с него, може да свидетелства за великодушието и скромността му. Легендарните снимки на този знаков фотограф за последните 60 години завинаги ще останат запечатани в паметта, спомените и сърцата ни\", се посочва в съобщението, направено от говорителка на \"Iconic Images\". Тери О'Нийл, който се бореше с рак на простатата, за последно е виждан публично миналия октомври, когато беше удостоен с Ордена на Британската империя от принц Уилям в Бъкингамския дворец. По време на посещението си в двореца О'Нийл говори сърдечно за кралската фамилия и в частност похвали страстта към фотографията на съпругата на принц Уилям, херцогинята на Кембридж Катрин. \"Тя е много добър фотограф\", заяви легендарният Тери О'Нийл. Колкото до оказаната му чест, знаковият фотограф сподели, че тя надхвърля всичко, което е постигнал. По време на забележителната си кариера Тери О'Нийл е снимал някои от най-големите знаменитости в света - членове на британското кралско семейство, Елтън Джон, холивудските звезди Джуди Гарланд и Фей Дънауей.", "date": "2019.11.17", "title": "Почина фотографът на знаменитости Тери О'Нийл, снимал \"Бийтълс\" и \"Ролинг стоунс\""}
{"url": "https://www.24chasa.bg/novini/article/7880338", "text": "16 г. затвор за опит за убийство на новородено - това е наказанието, което Софийският апелативен съд отреди на акушерката Емилия Ковачева. То е с 2 г. по-малко от присъдата, която тя получи на 15 септември 2017 г. при първото разглеждане на делото от Софийския градски съд. Решението е взето от 3-членен състав на САС с председател Алексей Трифонов в края на октомври, но още не е оповестено официално наред с мотивите. Ковачева трябва да плати 400 000 лв. обезщетение на родителите на битото бебе Никол. Тя бе обвинена, че е удряла пеленачето по време на нощна смяна в столична болница през април 2015 г. Тогава Никол е само на 4 дни. Според прокуратурата на 18 април 2015 г. от 1,49 ч до 3,12 ч акушерката е ударила бебето поне 39 пъти. На записите от камери се виждали притискания с ръце по главата на детето и душене. Още на първа инстанция обаче е отхвърлено първоначалното обвинение, че акушерката е налагала бебето със стъклено шише за хранене. Ковачева още е под домашен арест в дома на родителите си в Самоков. Мярката ѝ за неотклонение не е променяна от септември 2015 г. “Не сме подавали такава молба и в края на процеса в апелативния съд”, каза адвокатката ѝ Жанет Желязкова. Тя се въздържа от коментар на мотивите на последното съдебно решение, докато не бъдат публикувани. По време на процеса защитата поиска да се установи дали акушерката е страдала от синдрома на бърнаут (професионално прегряване), тъй като била близо 36 ч на работа без почивка. Заключението на вещите лица обаче е, че няма такъв синдром. След побоя малката Никол отключи епилепсия. Решението на апелативния съд е взето от състав с председател Камен Иванов, бивш член на ВСС. Съдия докладчик е Алексей Трифонов. Той, докато вървеше процеса, бе избран за шеф на градския съд в София. ", "date": "2019.11.17", "title": "Втори съд: 16 години затвор за акушерката, била бебето Никол"}
{"url": "https://www.24chasa.bg/novini/article/7880512", "text": "Американският президент Доналд Тръмп приветства днес парите, които ще бъдат изплатени на американските фермери преди Деня на благодарността, като ги приписа на наложените мита на китайския внос. Парите обаче са част от правителствен пакет помощи, отбелязва Ройтерс, цитирана от БТА. \"Нашите страхотни фермери ще получат още един значителен транш пари, любезно предоставени от китайските мита, преди Деня на благодарността, написа Тръмп в Туитър. По-малките ферми и фермери ще бъдат големите получатели. Същевременно, както може да сте забелязали, Китай започва отново да купува много. Сделката с Япония е готова. Наслаждавайте се!, гласи съобщението му в социалната мрежа. В петък американското министерство на селското стопанство съобщи, че ще започне следващата седмица втория кръг изплащания на помощи за американските фермери. Плащанията са втората част от пакет, състоящ се от три транша, на обща стойност 16 милиарда долара, обявен през май, чиято цел е да компенсира фермерите за щетите от американско-китайския търговски конфликт. Китай наложи мита на ключови американски селскостопански износни стоки, включително соя и свинско миналата година, след като администрацията на Тръмп наложи мита на китайските вносни стоки. САЩ и Китай се опитват да договорят първия етап от търговското споразумение помежду си, за да се сложи край на напрежението, но не е ясно кога може това да се случи.", "date": "2019.11.17", "title": "Тръмп: Фермерите ни ще получат значителен транш от китайските мита"}
