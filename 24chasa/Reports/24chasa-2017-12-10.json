{"url": "https://www.24chasa.bg/novini/article/6604575", "text": "Кралят на Швеция Карл XVI Густав връчи тази вечер на тържествена церемония в сградата на Стокхолмската филхармония Нобеловите награди за 2017 г. по медицина, физика, химия, литература и икономика. Единадесет лауреати на най-престижните в света награди приеха от ръцете на монарха дипломи и златни медали, предаде ТАСС. При откриването на церемонията шефът на Нобеловия фонд Карл-Хенрик Хелдин каза, че ценностите, отразени в завещанието на изобретателя Алфред Нобел, са актуални и днес. \"Хуманните ценности, критическото мислене, търсенето на научни факти и верни знания трябва да бъдат в основата на нашите действия и решения - както в личния ни живот, така и в политиката и бизнеса\", каза той. След встъпително слово на председателя на съответния Нобелов комитет лауреатите излизаха на сцената, украсена по традиция с хиляди свежи цветя, където кралят им връчваше златните медали и индивидуалните дипломи, застанал в центъра на кръг, ограждащ буквата N - символ на Нобеловия фонд и на Нобеловите награди, предаде БТА. Тазгодишната награда за физиология или медицина получиха американците Джефри Хол, Майкъл Росбаш и Майкъл Йънг за откриването на молекулярните механизми, контролиращи циркадния ритъм - нашия биологичен часовник. Германецът Райнер Вайс и американците Бари Бериш и Кип Торн получиха Нобелова награда за физика за решаващ принос към наблюдението на гравитационните вълни. Швейцарецът Жак Дюбоше, германецът Йоахим Франк и британецът Ричард Хендерсън получиха Нобеловата награда за химия за разработване на криоелектронна микроскопия, която революционизира биохимията. Нобеловата награда за литература получи британският писател от японски произход Казуо Ишигуро за романите си, \"които с голяма емоционална сила разкриват бездната, разтваряща се пред илюзорното ни чувство за връзка със света\". Ричард Тейлър от Чикагския университет получи Нобеловата награда за икономика за 2017 г. за трудовете за психологичните и социални механизми при вземането на решения от потребителите и инвеститорите. Нобеловите медали с профила на учредителя на наградата са направени от 18-каратово злато и тежат по 175 грама. Любопитно е, че лауреатите по икономика получават по-тежки медали - 185 грама. След връчването на наградите лауреатите, гостите, членовете на кралското семейство и правителството, представителите на научния, деловия и културен елит се отправиха на традиционния банкет в красивата старинна сграда на стокхолмското кметство. Край нейните стени, практически едновременно с церемонията по награждаването, втора година подред имаше протестна акция срещу строежа на нов Нобелов център на остров Блазихолмен, където се намира и шведският Национален музей. Според организаторите на протеста високата съвременна сграда от стъкло и стомана завинаги ще развали облика на историческата част на града.", "date": "2017.12.10", "title": "Кралят на Швеция връчи Нобеловите награди за 2017 г. \nна церемония в Стокхолм"}
{"url": "https://www.24chasa.bg/novini/article/6604416", "text": "Арабската лига призова САЩ да анулират решението си за признаване на Йерусалим за столица на Израел, съобщи Би Би Си. След многочасово заседание 22 страни обявиха, че това може да въвлече Близкия изток в “насилие и хаос”, и призоваха Доналд Тръмп да се откаже от него. Сред държавите има близки съюзници на САЩ като Саудитска Арабия, ОАЕ и Йордания. Ливан поиска арабските страни да наложат санкции на САЩ. Протести срещу решението прераснаха в насилие край посолството на САЩ в Бейрут. Силите за сигурност използваха сълзотворен газ и водни оръдия, за да разпръснат развяващите черни знамена протестиращи в ливанската столица. Демонстрантите подпалиха гуми на улицата и замеряха с камъни полицаите, които бяха блокирали главния път към сградата на посолството. Хиляди протестираха и пред американското посолство в индонезийската столица Джакарта. Коктейли “Молотов” пък летяха по синагога в шведския град Гьотеборг вечерта в събота. Междувременно израелската армия унищожи тунел от ивицата Газа към Израел, прокопан от бойци на “Хамас”. Тунелът, стигащ на стотици метри навътре в израелска територия, не бил завършен, но бил добре оборудван с ток, комуникационни съоръжения и вентилация. Сблъсъците между палестинци и израелската полиция продължават четвърти ден, а броят на ранените палестинци достигна 230 души. Премиерът на Израел Бенямин Нетаняху разкритикува европейското “лицемерие” и “двойни стандарти”, преди да отпътува за посещение в Париж и Брюксел. Във Франция той бе посрещнат от стотици протестиращи срещу визитата му. ", "date": "2017.12.10", "title": "Арабите натискат Тръмп да се откаже за Йерусалим"}
{"url": "https://www.24chasa.bg/novini/article/6604528", "text": "Коледна елха рухна тази вечер върху посетителите на коледен базар на централния площад на град Ешвайлер в Западна Германия. Пострадали са най-малко четирима души, предаде ДПА, цитирана от ТАСС. Инцидентът станал около 18 ч местно време. Дървото паднало върху детска въртележка, намираща се на площада. ДПА уточнява, че при падането не са пострадали деца, а само възрастни, предаде БТА. Полицията изяснява причините за инцидента. От вчера в цяла Европа има рязко влошаване на времето, съпроводено със силни ветрове, снежни бури и поледици. Германия е една от най-засегнатите от сложните природни условия.", "date": "2017.12.10", "title": "Коледна елха рухна върху посетители на коледен базар в Германия"}
{"url": "https://www.24chasa.bg/novini/article/6604418", "text": "Болният от рак Венцеслав Василев, който публично застреля жена си в заведение в столичния кв. “Лагера”, ще признае вината си в Софийския градски съд. Делото за убийството на Елена Василева започва в съда на 12 декември. То ще се гледа от състав с председател съдия Евелина Папазян. 64-годишният мъж е обвинен за убийство, застрашило живота на много хора, и за незаконно държане на пистолет “Зиг Зауер”. На 18 август т. г. към 15 ч отишъл в заведение “Колектив”, извадил незаконния си пистолет и с 5 куршума ликвидирал Елена, твърди прокуратурата. Там тя била заедно с нейна приятелка, в ресторанта имало и други 7 маси с хора. Случаят е поредният, при който институциите са проспали жалби за насилие от вече убитата жена. Признавайки вината си в съда, Василев ще получи по-леко наказание.", "date": "2017.12.10", "title": "Убиец признава за разстрел на жена си в съда"}
{"url": "https://www.24chasa.bg/novini/article/6604358", "text": "Готови са 10 от къщите, които построи Камарата на строителите в Хитрино - това става една година след взрива в селото. На 10 декември 2016-а рано сутринта няколко вагона от товарен влак, превозващ полипропилен, се обърнаха в центъра на Хитрино. Изтеклият газ се запали, а огънят помете селото и преобърна съдбата на десетки семейства. Загинаха 7 души, 14 бяха ранени, разрушени бяха десетки къщи. На трима собственици съвсем скоро ще бъдат дадени ключовете и ще могат да започнат да обзавеждат новите си домове и да започнат живота си отново. Парите разделиха хората, в селото се носят слухове, че на едни се дава повече, на други не. От обществения съвет твърдят, че парите се разпределят според критериите, определени от Обществения съвет към БЧК и институцията на омбудсмана. “Не раздаваме парите по симпатии”, категоричен е кметът на Хитрино Нуридин Исмаил. “Аз съм убеден, че никъде дадените пари не са по-малко. Нямайте и капка съмнение, че парите се харчат почтено. Така се сплоти цяла България и няма как на базата на тази доброта да правим каквото си искаме. Ние сме малка община, натоварени сме сега с много дейности, но съвестта ни е чиста”, допълни Исмаил. “Винаги когато има публичен ресурс, хората трябва да бъдат обединени, а не разединени. Общественият съвет е органът, който по адекватен начин да ги разпределя и откликне на всяка нужда. Но факт е, когато говорим за публичен ресурс, за средства, винаги ще има недоволни. Ако критериите са обективни, това ще установим на базата на обективните нужди на хората. Какво повече може да направи държавата”, каза министърът на регионалното развитие Николай Нанков, който беше на инспекция в Хитрино. Той обиколи строителните площадки и се увери, че строителството напредва. “В Хитрино държавата направи повече от това, което има разписано като закони и морални правила”, заяви Нанков. “Първата грижа и отговорност на държавата е публичната инфраструктура, а в Хитрино държавата осигури финансов ресурс не само за еднократни помощи, но и за възстановяване на щетите по частните собствености, визирам къщи и други постройки. Отделно държавата осигури възстановяване веднага на публичната инфраструктура - държавна собственост. С благодарност към Камарата на строителите, които първи реагираха. 10 от 11-те къщи са почти готови. Собствениците им ще посрещнат зимата в нови къщи. От 13-те къщи от социалния фонд 7 са на груб строеж. Три се бавят заради вещно-правни отношения, т.е. собствениците нямат документи, проектите са готови, но нямат актове за собственост, за да може да започне законно строителство. После не искам да сме изправени пред ситуация да осъществим незаконен строеж”, заяви регионалният министър. Кметът Исмаил допълни, че администрацията е срещнала много проблеми при подготвянето на документите, като неуредени наследствени права или липса на нотариални актове. И тази зима ще има хора, които ще живеят на фургони. Най-тежкият случай е на Николай Цачев, който вече е в кризисния център в Шумен и очаква да бъде настанен в старчески дом. Той трудно се справя сам, защото ходи с патерици след тежка операция на тазобедрената става. “Помагат ми всячески. Понеже във фургона няма такива условия, оттатък имам по-добри, тоалетна - всичко, което ми спомага да хвана патериците и да тръгна”, разказа Николай, чийто дом въпреки документалните неуредици вече се строи. За годишнината от трагедията в Хитрино беше и централното ръководство на ДПС. Те отдадоха почит на загиналите. “Ние сме тук да си спомним за тези тежки времена. Първо, почит към загиналите. Такива тежки ситуации трябва да ни припомнят, че трябва да сме силни. За да сме силни, трябва да сме обединени”, заяви лидерът на ДПС Мустафа Карадайъ. С молитва беше осветен курбанът. Две телета от по 450 кг бяха дадени в жертва. Месото беше раздадено на цялото село.", "date": "2017.12.10", "title": "Готови са 10 нови къщи в Хитрино 1 г. след взрива, взел 7 жертви"}
{"url": "https://www.24chasa.bg/novini/article/6604570", "text": "Германската Федералната служба за защита на Конституцията (BfV) публикува данни за профили в социалните мрежи, зад които се смята, че се крият агенти на китайското разузнаване, които събират лична информация от германски политици и официални лица, предава Reuters. Службата предприе необичайното решение да назове индивидуалните профили, за които се смята, че са фалшиви, за да предупреди публичните лица относно рисковете от изтичането на ценна лична информация през социалните мрежи. „Китайските разузнавателни служби са активни в мрежи като „ЛинкдИн“ и се опитват от известно време да извличат информация и да търсят източници на разузнавателна информация, включително издирвайки данни за навиците, хобитата и политическите интереси на потребителите“, пише в доклад на службата. Девет месеца проучване разкриват, че в социалната професионална мрежа „ЛинкдИн“ фалшиви профили, представящи се като служители от отдел \"Човешки ресурси\" на различни компании, консултанти, експерти и учени са се свързали с повече от 10 хил. германски граждани. „Може да има голям брой целеви потребители и фалшиви профили, които все още да не са идентифицирани“, смята BfV. Много от фалшивите профили показват изображения на добре облечени и привлекателни млади мъже и жени. Част от разкритите профили са свързани с високопоставени дипломати и политици от няколко европейски държави. Няма начин да се установи дали контактите са извършвани отвъд първоначалното „добавяне“ в социалните мрежи. Предупреждението отразява нарастващата загриженост на европейските и западните разузнавателни служби за дейността на Китай. Германската разузнавателна служба призовава потребителите да се обръщат към нея, ако открият съмнителни профили в социалните мрежи.", "date": "2017.12.10", "title": "Китай събира информация от германски политици с фалшиви профили в социалните мрежи"}
{"url": "https://www.24chasa.bg/novini/article/6604492", "text": "Януарският сняг и лошото време са виновни за инцидент на магистрала „Хемус”, а не институциите, които поддържат съоръжението. Това е заключението на прокуратурата две години след като парче бетон падна върху кола в движение и едва не уби човек в нея, разказва  . След 26 януари 2016 г. животът на Наско Златинов не е същият – нито лицето му.  Чупи челюстта и зъбите му, операциите продължават и днес - в САЩ, където живее.  Според прокуратурата виновни няма. Наско завежда иск към Пътната агенция, за да покрие лечението си. Претендира за 4000 лева, има и документи. Същото прави и собственикът на колата – иска 109 лева за предното стъкло. От АПИ признават и изплащат щетите нанесени върху автомобила. Не признават обаче имуществените вреди на пострадалия, а причината е в детайла. „Към предствената от него молба в Агенцията са приложени редица документи, част от които са и две фактури, за които обаче в действителност няма приложени платежни нареждания, т.е. не са налице доказателства, че от пострадалото лице са извършени въпросните плащания”, заяви Благородна Йорданова, началник отдел „Обществени поръчки и правно обслужване” към АПИ. „Имаме двоен критерий – в единия случай казваме: Да, ние сме задължени да платим, в другия казват: Не, няма да платим, защото се касае за човек. Плащаме ламарините, но не плащаме на човека”, отбеляза адвокатът на Наско Златинов – Георги Вълков. Наско и адвокатите му ще водят и дело за неимуществените вреди за 100 хиляди лева. Междувременно Софийската градска прокуратура прекратява разследването със заключение, че става дума за „случайно събитие”, свързано и с лошо време.", "date": "2017.12.10", "title": "Лошото време се оказа виновно за падането на бетон на АМ „Хемус” през януари 2016 г."}
{"url": "https://www.24chasa.bg/novini/article/6604391", "text": "Пристанището във Варна бе затворено заради силния вятър и леда. Вълнението на морето стигна високите 3-4 бала, корабите чакат в залива да товарят или разтоварват. Но прогнозите, че на нос Емине ще натрупа сняг, не се сбъднаха. Няма проблеми по прохода Обзор по пътя Варна-Несебър, както и в Дюлинския проход сняг не се е задържал, обяви дежурният в пътното управление във Варна. Поледици обаче се образуваха в много населени места. В София през нощта срещу неделя натрупа 9 см, слънцето през деня стопи снега, но снощи мокрите настилки се заледиха. Снегорин пък отнесе велоалеята на току-що ремонтирания бул. “Дондуков”. В старанието си да почисти шофьорът е изкъртил голяма част от пластмасовите ограничители. Фирмата за почистване ще възстанови щетите за своя сметка, случилото се е по невнимание, обясниха от Столична община През страната ни бързо премина студен атмосферен фронт. Най-силни бяха поривите на вятъра в Сливен - 80, във Варна - 76, а в Бургас - 60 километра в час. Това каза шефът на синоптичната фирма TV-MET Петър Янков. Снежната покривка бързо ще се стопи. Във вторник на север от планините в градове като Велико Търново, Хасково, Русе и Бургас температурите ще са пролетни - между 15 и 17 градуса, каза още метеорологът. Дъжд ще вали отново в четвъртък, когато температурите слабо ще се понижат и максималните ще са между 9 и 13 градуса. В петък и събота обаче отново ще се покачат от 13 до 17 градуса. В събота следобед ще се заоблачи и ще завали дъжд. В неделя валежите вече ще са от дъжд и сняг. По планинските курорти ще натрупа нова 20-30-сантиметрова снежна покривка. Според дългосрочната прогноза сняг ще падне на 25 и 26, както и на 30 и 31 декември. В новогодишната нощ обаче няма да вали, уточни Янков. ", "date": "2017.12.10", "title": "Вятър и лед затвориха пристанището във Варна"}
{"url": "https://www.24chasa.bg/novini/article/6604508", "text": " и да се потвърди решението на Изпълнителния комитет за провеждането на извънреден изборен конгрес на 23 декември 2017 г. във Валандово, предават македонските медии. Депутатът Антонио Милошоски вече е заявил, че оставката на Груевски ще бъде приета, тъй като лидерът на партията е заявил, че няма да я изтегля. Според македонските медии Милошоски все още не решил дали да се кандидатира за партиен лидер, предаде \"Фокус\". Генералният секретар на ВМРО-ДПМНЕ Християн Мицковски, който също се смята за един от възможните кандидати, заявява пред журналисти, че не е изключена възможността, той да заеме председателския пост: „Който и да застане начело на партията, трябва в бъдеще да победи Заев и да формира демократично правителство“. Според участници в заседанието трябва да бъдат приети дневният ред на конгреса и срок за издигане на кандидатури за председател. ЦК на ВМРО-ДПМНЕ се състои от 130 души и ако 2/3 от членовете потвърдят решението за провеждане на извънреден конгрес, изборът за нов председател ще се състои на 23 декември във Валандово.", "date": "2017.12.10", "title": "Член на ВМРО-ДПМНЕ: Който и да смени Груевски, трябва да победи Заев"}
{"url": "https://www.24chasa.bg/novini/article/6604405", "text": "С грандиозен военен парад Багдад отпразнува победа над “Ислямска държава” след тригодишна кампания, подпомогната от международната коалиция, съобщи Ройтерс. Военни самолети и ескадрили от хеликоптери с иракското знаме прелетяха над столицата, следвани от десетки танкове. Иракският премиер Хайдер ал Абади обяви за приключила войната срещу джихадистите късно в събота. В официалното съобщение на правителството за разгрома на “Даеш” се обяснява, че иракските сили напълно контролират западната пустинна част на страната и цялата иракско-сирийска граница. В обръщение по телевизията премиерът Абади тържествено обяви: “Достойни иракчани! Вашата земя е напълно освободена. Мечтата за освобождението е вече реалност. Нашите герои достигнаха последните крепости на “Даеш” и ги съкрушиха. Иракското знаме се вее днес над всички иракски земи!”. На парада в Багдад Абади приветства от трибуната семействата на “мъчениците”, членовете на въоръжените сили, паднали в борбата срещу джихадистите. Празненства бяха организирани в неделя на територията на цялата страна, с изключение на Кюрдистан, защото властите на автономния регион упрекнаха Абади, че не е споменал за “жертвите”, дадени от кюрдските бойци пешмерги в битката срещу джихадистите. 10 декември е обявен за национален празник в Ирак, който ще се празнува всяка година. Ройтерс отбелязва, че иракското съобщение за победата идва два дни след като руското военно командване обяви разгром на джихадистите в съседна Сирия, където Москва подкрепя правителствените сили. Водената от САЩ международна коалиция публикува в туитър поздрави към иракския народ за победата. “Това поставя началото на нова страница за по-мирен и проспериращ Ирак”, отбеляза британската премиерка Тереза Мей. В официална позиция на Държавния департамент на САЩ обаче се подчертава, че това не е краят на борбата срещу тероризма. ", "date": "2017.12.10", "title": "Парад на победата в Ирак, “Ислямска  държава” разбита (Обзор)"}
{"url": "https://www.24chasa.bg/novini/article/6604473", "text": "Екоминистерството получи една седмица да отговори на всички въпроси по промяната в концесионния договор на ски центъра в Банско. Срока даде Бойко Борисов миналата сряда, когато свали точката за това решение от заседанието на Министерския съвет. Видимо гневен от отсъствието на екоминистъра Нено Димов, който по това време бе на международна среща в Кения за чистотата на въздуха, премиерът нареди да има обществено обсъждане с еколозите. Втори кабинков лифт ще има, бе категоричен Бойко Борисов, но държеше екоорганизациите да зададат всички свои въпроси, за да се разсеят съмненията, че ще бъдат нарушени процедури по опазване на природата. “Съветът за коалицията е единодушен, че ски туризмът в България трябва да се развива и да му се дадат такива условия, които има в Австрия и Швейцария”, обяснява според стенограмата от заседанието в сряда министър-председателят. Затова и екоминистерството насрочи за понеделник дискусия. От петък насам редица ръководители на неправителствени организации заявиха чрез постове във фейсбук, че не желаят да присъстват, защото това били “псевдоконсултации”. Според председателя на асоциация на парковете Тома Белев промяната на концесионния договор, която трябва да мине през Министерския съвет и с която според него ски зоната се разширява, както и промяната на плана за управление на Пирин трябвало да минат през преценка за оценка на съвместимостта с целите на “Натура 2000” и екологична оценка. От екоминистерството опонираха, че те организират в понеделник само кръгла маса за предстоящата промяна в концесионния договор, но нито една концесия не подлежи на обществено обсъждане Обсъждането на промяната на плана за управление на природен парк “Пирин” тече в момента и приключва на 22 декември, когато ще се съберат всички становища. Освен това дискусията, която първоначално бе предвидена да започне в 10,30 часа, бе пренасрочена за 14 часа с мотива, че неправителствени организации ще учредяват в Министерския съвет граждански съвет. На дискусията за Банско, която ще се показва директно онлайн, са поканени вицепремиерът Валери Симеонов, министрите на отбраната, на туризма и на младежта и спорта, депутатите, кметове на Банско и околните селища, фирма “Юлен” и др. 6 покани за дебата са получили от “За да остане природа в България”, а 4 покани - от “Бъдеще за Банско”. Част от постовете във фейсбук на еколози са, че поканите не били поименни и лични. Хората около Тома Белев избягват участия в дискусии, където има експерти, които им опонират с факти, коментира участник в дебата от страна на коалицията - “Бъдеще за Банско”. Дали ще има дискусия за ски туризма в понеделник, все още не е ясно. Засега се знае, че заседанието на правителството е насрочено за четвъртък и от изхода на дебата ще зависи дали в дневния ред на Министерския съвет ще влезе точката за промяна на концесията. ", "date": "2017.12.10", "title": "Едни еколози май готвят бойкот на дебата за  Банско"}
{"url": "https://www.24chasa.bg/novini/article/6604367", "text": "Страх, рекет и палежи тресат бизнеса на траурните агенти в Бургас, а напрежението ескалира преди дни, когато бе запалена катафалка на агенция “Авона”. Колата, паркирана до бл. 2 в кв. “Славейков”, е била запалена с коктейл “Молотов”, който унищожил двигателя. В ареста за часове бе Иван Пишишев, бивш служител на “Авона” и човек с крими досие. Той е бил посочен като заподозрян от потърпевшата Румяна Черкезова, собственичка на “Авона”. 37-годишният мъж, съден за наркотици, сам се явил да даде натривки в полицията и твърди, че няма нищо общо със случая. “Естествено, че не той лично е запалил колата. Но има достатъчно приятели, които се занимават с такива поръчки. Знам го, защото докато работеше при мен, тези хора идваха в офиса, чувах ги какво си говорят. Те ходят винаги въоръжени”, каза пред “24 часа” Румяна Черкезова. Въпреки че се страхува за живота си и този на дъщеря си, жената разказа подробности от потайностите на погребалния бизнес. За нея Иван Пишишев не е просто бивш служител. Той е и бивше гадже на дъщеря ѝ, която пребивал, а в прокуратурата са подавани сигнали нееднократно. “В Бургас работят 5 частни погребални агенции и една общинска. Нямаме проблеми помежду си. Работим спокойно, в добри отношения сме и си помагаме. Дори кафето си пием заедно. Проблемите идват от мутрите на Данчо Ларша, с когото преди 9 г. работихме заедно. По-скоро ние работихме, а той прибираше месечния си пай, давахме му по 150 лв. от всяка заявка за погребение. Беше нашата такса “спокойствие”, разказва Румяна. Освен Черкезова за него работела и Стефка Димитрова, собственичка на агенция “Гея”, също като Черкезова доайен в професията. Голяма част от работещите в бранша били бивши затворници. Така през 2009 г. в траурния бизнес идва Иван Пишишев, току-що излежал присъда за наркотици. “Иван започна работа при нас като траурен агент и в началото работеше добре, трябваха му пари. След няколко месеца започна да се занимава с дъщеря ми. Защо не погледна друго момиче, въпреки че тук работеше жена, също с хубава дъщеря? Естествено, за да се докопа до фирмите, а и знаеше, че мъжът ми работи в Малта и изпраща пари за дъщеря си”, твърди Румяна. През последните 5 г. Пишишев вземал по-голямата част от заработеното в бизнеса с трупове. След серия скандали, заплахи за палежи и взривове, разбити катафалки и жалби в полицията двамата все пак се разделят преди около месец. Бившата съдружничка на Черкезова Стефка Димитрова също не е пощадена от погребалната мафия. На 14 август т.г. неизвестни подпалиха катафалка и офиса на “Гея”, който се намира в гробището в Бургас. Няколко години по-рано, уж случайно, камион с дърва блъска катафалка на фирма “Архангел Михаил” на паркинг в кв. “Славейков”. Това става броени месеци, след като фирмата е стъпила на пазара. Неин собственик е бившият полицай Кристиян Киров, който освен погребален бизнес развива и бизнес с морски атракции в Слънчев бряг, а от миналото лято е наемател на плажа в Обзор, за който бе пролята кръв. Бившият наемател Рали Пенков - един от създателите на Първа частна милиция, бе изтикан от плажа след бомбен атентат, при който загинаха жена му и 3-годишната им дъщеричка. За войната в погребалния бизнес в Бургас се заговори и след случая с прегазения на зебра в Атия 16-годишен ученик Костадин Джардов. За тялото на момчето се скараха две агенции - “Архангел Михаил” и “Покой”, а прокуратурата се самосезира и в момента тече проверка. Архангелите, както наричат погребалните агенти на Кристиян Киров, твърдяха, че са били наети от роднини на момчето. От “Покой” пък, потърсени от бащата на Костадин, загатнаха, че тялото е било взето от моргата набързо и транспортирано в камера на неизвестен адрес. Случаят с гимназиста припомни отколешния проблем с висенето на траурни агенти под прозорците на бургаската морга и връзките им в болничните среди. След сучая с гимназиста лъсна връзката на погребалните агенции не само със санитари и шофьори на линейки, но и с адвокати, които зарибяват опечалени роднини на загинали в катастрофи с обещания за безплатни погребения и съдебни процеси, но срещу с20-30% от бъдещите обезщетения. А те през последните години в повечето случаи са шестцифрени суми.", "date": "2017.12.10", "title": "Собственичка на запалена катафалка: Страх ме е, 9 години ме рекетираха"}
{"url": "https://www.24chasa.bg/novini/article/6604395", "text": "Съветничка на върховния представител на ЕС по въпросите на външната политика и сигурността Федерика Могерини смята, че Европейският съюз трябва да започне с Турция преговори за Митническия съюз, предаде турската частна телевизия НТВ. Според италианската анализаторка Натали Тоци, директор на базирания в Рим Институт за международни отношения, макар ЕС и Турция да не мислят еднакво по всяка тема, те продължават да имат силно сътрудничество по въпросите на енергетиката, тероризма и миграцията, предаде БТА. \"Отношенията ЕС-Турция са толкова здрави, че не могат да стигнат до скъсване\", смята Тоци. Анализаторката е на мнение, че актуализирането на Митническия съюз ще бъде от полза за ЕС.", "date": "2017.12.10", "title": "Могерини: ЕС трябва да започне преговори за Митническия съюз с Турция"}
{"url": "https://www.24chasa.bg/novini/article/6604400", "text": "Израелският министър-председател Бенямин Нетаняху заяви днес, че не смята, че може да бъде поучаван от президента на Турция Реджеп Тайип Ердоган, след като турският лидер критикува Израел през почивните дни, предаде Ройтерс. \"Г-н Ердоган напада Израел. Не съм свикнал да бъде поучаван от лидер, който бомбардира кюрдски села в родната си Турция, който хвърля в затвора журналисти, помага на Иран да заобикаля международни санкции и който помага на терористи, включително в Газа, да убиват невинни хора,\" заяви пред репортери Нетаняху на пресконференция с френския президент Еманюел Макрон, цитиран от БТА. \"Няма да оставим Йерусалим на милостта на една страна, която убива деца,\" каза още турският президент, обвинявайки Израел, че няма други ценности освен \"окупацията и плячкосването\".", "date": "2017.12.10", "title": "Бенямин Нетаняху: Няма да позволя да ме поучава лидер като Ердоган"}
{"url": "https://www.24chasa.bg/novini/article/6604425", "text": "Испания и Португалия издадоха предупреждения за силни ветрове и поройни дъждове с наближаването на буря от Атлантическия океан, предаде Асошиейтед прес. Испанската метеорологична служба обяви най-висока степен на трегова - код червено - заради наближаващата Иберийския полуостров буря Ана. Очаква се скоростта на вятъра да достигне 120 км/ час в планинските райони и северозападната част на страната, предаде БТА. Португалската синоптична служба също издаде предупреждение за бурни ветрове в северната и централната част на страната.", "date": "2017.12.10", "title": "Предупреждения за бурни ветрове и обилни дъждове в Испания и Португалия"}
{"url": "https://www.24chasa.bg/novini/article/6604443", "text": "Според постоянния представител на САЩ в ООН Ники Хейли решението на президента Доналд Тръмп да признае Ерусалим за столица на Израел е правилно и ще помогне да се ускори мирният процес в Близкия изток, въпреки първоначалната негативна реакция, пише The Hill, цитиран от \"Фокус\". „Когато се взема решение винаги има някой, който да го приеме негативно и някой, който ще го приеме позитивно. Но аз вярвам, че то ще ускори мирния процес“, заяви Хейли. Според нея правителството на САЩ е очаквало гневна реакция, но в крайна сметка ще помогне за мирния процес в Близкия изток. „Тръмп свали Ерусалим като фактор на преговорите между израелските и палестинските лидери. Те сега ще могат да се фокусират върху границите“, убедена е Хейли. „А към тези, които смятат, че решението е лоша идея, призовавам ги след пет или 10 години да дойдат да кажат това отново, защото ще ускорим мирния процес. А и е казана истина: Ерусалим е столицата на Израел.“, допълни тя.", "date": "2017.12.10", "title": "Ники Хейли: Решението на Тръмп ще ускори мирния процес в Близкия изток"}
{"url": "https://www.24chasa.bg/novini/article/6603929", "text": "Общинските пазари в Пловдив се разрастват с магазинчета, пекарни, кебапчийници и всякакви нови придобивки, установи репортерско проучване. Сергиите с плодове и зеленчуци вече не са единственият им патент. Хлебарница с квас е най-новата придобивка на пазара до Гребната база. В неделния мразовит ден с леден вятър отвътре се носи ухание на топъл хляб, а чевръсти майстори месят тестото. \"Действаме отскоро, хората ни търсят, защото хлябът ни е с биопродукти и квас\", обясниха хлебарите. Независимо от цената, клиентите купуват. Малко черно хлебче върви 4 лева. На няколко крачки е разположен магазин за млечни продукти. Над 20 вида сирене е наредено по витрината, а разновидностите на кашкавала са двойно повече. Кисели млека, колбаси, консерви, замразени манатарки и трюфели са другите разновидности. \"Време беше и по пазарите в Пловдив да се появят магазини с хубава стока\", казва Димитър Василев, който купуваше смело. Твърди, че стоката е качествена, защото е от доказани производители. Павилион за консерви на заводски цени се е утвърдил на пазара до Гребната база. Печени чушки, белени домати, зелен фасул, грах - няма защо домакините да приготвят зимнина, категорична е Веселина Костова. \"Кой е казал, че трябва по пазарите да се предлага само плод и зеленчук? Хората трябва да имат избор. Добре е повече артикули да има на едно място, за да е удобно за клиентите\", смята директорът на \"Общински пазари\" Стефан Султанов. По същия начин той е обогатил с магазинчета и Четвъртък пазара. Там търговците са по-облагодетелствани, защото цялото тържище е покрито и затворено, а през зимните месеци стоката и хората са на завет. Не така обаче е на Гребната база. Продавачите на 20-те щанда мръзнат в очакване на клиенти. Пронизващият вятър ги брули и те са пригодили с прозрачни прегради сергиите си, за да се предпазят от студа. \"Надяваме се по Коледа и Нова година да изкараме някой лев\", заявява продавач на зарзават. Червената му капия е 3,40 лева. Доматите тръгват от 1,50 и стигат 5 лв. за килограм. Ябълките са 2 лева, картофите вървят левче, връзка магданоз - 50 ст., а марулите - 1,20. В този сезон, естествено, преобладават цитрусите, като мандарините са по 2 лева килото. Находчива търговка вече предлага кисело зеле за 2 лв. Тя е наредила домашни луканки, бабеци, туршии и сланина - всичко нейно производство. Деликатесите вървят по 20 лв. за килограм, но не са изсъхнали напълно. Сланината - наложена с праз и подправки е 8 лв. \"Всеки си приготвя сам. Мелим месото, овкусяваме с подправки и пълним в естествени черва\", описва бабата. Твърди, че гражданите били петимни да опитат вкуса на домашния цалапишки бабек.", "date": "2017.12.10", "title": "Пекарни и магазини никнат на общинските пазари в Пловдив (снимки)"}
{"url": "https://www.24chasa.bg/novini/article/6602913", "text": "“Тук, на тази сватба, виждам повече познати лица, отколкото в Мейдстоун”, казва англичанинът Тим Чембърс. 52-годишният фермер е работодател на 350 души от доспатското село Бръщен и на практика е най-големият работодател в общината. Във фермата му близо до Мейдстоун, Югоизточна Англия, на площ от 4000 декара се произвеждат малини, къпини и червенолистно цвекло - рубарб. Тим, синовете му, баща му и цялата фамилия работят наред с нашенци във фермата “Оукдън фарм” край Мейдстоун на 50 км от центъра на Лондон. “Всеки от нас се връща на сезон най-малко с 5-6 хил. спестени паунда. Досега никой за нищо не е излъган”, хвалят се гурбетчиите от Родопите. По-голямата част от тях работят за 4-5 месеца, но пред всеки има възможност за целогодишна заетост Бръщенци предпочитат спестените пари да влагат в ремонт на къщите си в селото, а не като от други села да купуват апартаменти в големи градове на България. “Прави ремонт за четвърти път. Хубави плочки ги изкърти, за да слага нови. У тях е като палат”, разказва възрастна жена за един от първите гурбетчии. Местните нямат навик и да се местят другаде. Училището им например е защитено, но скоро няма да има нужда от този статут, тъй като има достатъчен брой малки деца. Селото е едно от малкото в района, които не се обезлюдяват. Чембърс е чул за първи път за Бръщен и въобще за България преди 16 години. Тогава като студент по линия на международните бригади във фермата му попада Салих Ходжов. Преди българина в стопанството работят 35 души персонал. Сега освен 350 човека от Бръщен при Чембърс има над 750 българи и близо 200 румънци. Ходжов, който си допаднал с англичанина, в началото започнал да кани предимно свои съселяни, които живеят в Англия - бил убеден, че са много работливи. “Много хора искаха да дойде, но нямаше как да се открие работа за всеки и веднага, стана постепенно във времето”, казва Салих Ходжов, настоящ мениджър във фермата. Работната ръка в родното му село вече е свършила и набира кандидати от съседните, за които има гаранции, че са сериозни и работливи. Ходжов не сколасал да завърши, за да може да работи в началото във фермата. Междувременно се оженил за българка и сега има две деца. Купил си къща, а децата му са в Мейдстоун, който има около 140 хил. души население. В Бръщен изчисляват, че преди да тръгнат към Англия, селото им е било сред най-бедните в областта, а сега се смята за най-богатото. Област Чеч, където попада Бръщен, обхваща около 60 български и гръцки села. Преди да започнат да ходят на гурбет в чужбина, местните се препитавали предимно с отглеждане на тютюн, тъй като в селото с 1000 души население всички цехове били закрити. Бръщенци първо хукват на гурбет към Гърция - легално, или нелегално през браздата, която минава на километър-два от селото. Повечето работели на полето или тютюневите ниви в южната съседка, но често се връщали разочаровани, тъй като гръцките работодатели ги лъжели в заплащането. В момента на юг поемат едва 4-5 човека. И в други европейски държави има много малки общности от гурбетчии, тъй като всички предпочитат да отидат край Лондон. Работниците във фермата на Тим живеят в модерни каравани с баня, тоалетна и локално отопление с газ. “В селището има невероятна дисциплина. Има отговорник за караваните и след като заключиш и отидеш на работа, той минава и проверява дали е чисто и подредено. Абсолютно забранено е да се пуши”, обясняват гурбетчии. Имало няколко селища от каравани. Българите били много единни и сплотени. В селищата се организирали празници и рождени дни. Имат си фейсбук група за бързи новини. Преди време млад мъж от Северна България дошъл на работа, но седмица след това изпаднал в депресия и решил да се хвърли под влака. Умрял под железата. Малко били хората, които го познавали, но за кратко събрали дарения тялото му да бъде транспортирано в родината, тъй като родителите му нямали финансова възможност за това. “Идвах преди 11 години в България и, разбира се, в Бръщен. Промяната е видима - по-хубави къщи и по-хубави пътища, но не се дължи на мен, а на хората, защото са работливи и почтени. Същия успех биха имали навсякъде в Европа”, казва Чембърс. Фермерът познава голяма част от работниците си и се обръща към тях по име. “Хората от това село знаят как да работят. Те разбират, че работата не е само в първите 10 минути, а в останалото време да мислиш как да си прекараш уикенда Това е проблемът и с хората в Англия, че когато работят, не са концентрирани, а мислят какво ще правят, след като свършат работа”, обяснява той. Чембърс бе в родопското село на сватба на дъщерята на един от мениджърите си - Шукри Чолаков. Бащата на булката поканил в ученическия стол на Доспат над 800 души . “Игра хоро с нас, държа се скромно, сякаш е един от нас и по нищо не личеше, че е милионер”, коментираха сватбари. Чужденецът хапнал от менюто за всички - четири кюфтета, салати от пресни зеленчуци, варени картофи и зеле и торта за десерт. Пил и българска ракия като всички. “Сватбата тук е повече социален момент, събира се цялото село. В Англия е предимно семейна традиция, където само семейството се събира и празнува. Ние по принцип сядаме и се храним, след това танцуваме. А тук се храните, танцувате, после пак се храните и отново танцувате. Английските сватби са подредени. Тук всичко е свободно”, удивява се Чембърс. Сватбите тук са като общоселски събор, като панаир, като празник за всички. Не трябва да си поканен - просто отиваш, обобщава англичанинът. “Сватба под 600 човека не е сватба”, казват в доспатското село. Тъй като в Бръщен не съществува помещение, където да се правят, се преместили в ученическия стол на гимназията в Доспат. Сватби вдигат основно гурбетчии, защото други млади просто няма. До момента са минали три, а предстоят още четири. Само една от тях е била на площада в селото. Допреди години в Бръщен бе традиция всички, които планират да вдигат сватби, да сковат дървен хангар от ритловици и бичмета и да го покрият с найлон, който да ги пази при евентуален дъжд. Разходите се поделяха между бъдещите младоженци. Тъй като гурбетчиите се връщат в късна есен, сватбите в хангара се правят през следващите месеци, т.е. седмици преди младоженците да идат на гурбет. Сватбар в палатка от найлон в Бръщен бе и почетният председател на ДПС Ахмед Доган с бившия вицепремиер Емел Етем, които жениха бившия кмет на селото Красимир Пехливанов, издигнат от тяхната партия.", "date": "2017.12.10", "title": "Англичанинът Тим  обича Родопите и Бръщен, цялото село работи във фермата му край Лондон"}
{"url": "https://www.24chasa.bg/novini/article/6604252", "text": "Британският министър по въпросите, свързани с Брекзит, Дейвид Дейвис заяви, че правителството на страната му няма да плати каквито и да е пари на ЕС, ако няма окончателно постигнато споразумение по търговията със Съюза, предава Politico. „Ако няма споразумение, това означава, че няма да плащаме“, заяви Дейвис и допълни, че споразумението, постигнато миналата седмица в Брюксел относно излизането на Великобритания от ЕС „е заявление за намерение“, а не „правно обвързващо действие“. Великобритания изчислява, че общата сума на „сметката за развода“ ще бъде между 40 и 45 милиарда евро. ЕС никога не е изчислявал официално сумата, а се е концентрирал върху съгласуване на формула за бъдещите изплащания, предаде \"Фокус\". На въпрос на какъв вид търговско споразумение се надява Дейвис посочи „плюс-плюс-плюс версия“ на това, сключено между ЕС и Канада.", "date": "2017.12.10", "title": "Дейвид Дейвис: Ако няма споразумение за Брекзит, няма да има и средства за ЕС"}
{"url": "https://www.24chasa.bg/novini/article/6604281", "text": "Представителите на движението за независимост на Каталуня могат да понесат сериозно поражение на изборите в региона от този месец според социологическо проучване, което сочи, че сепаратистките партии ще загубят мнозинството си в регионалния парламент, предава Reuters. Според социологическо проучване, проведено от испанския вестник „Ла Вангардия“, трите партии, които подкрепят отделянето на Каталуня от Испания биха получили заедно 66 или 67 места в регионалния парламент след изборите от 21 декември, което е съвсем малко по-малко от необходимите им 68 места, за да контролират законодателния орган, предаде \"Фокус\". Партиите, които са за оставането в пределите на Испания също няма да успеят да формират абсолютно мнозинство, което може да открие възможността каталунското отделение на партията, чиято основна цел е борбата срещу бюджетните ограничения, „Подемос“ да стане балансьор в следващия парламент. Происпанската партия „Граждани“ и сепаратистките партии „Републиканска левица на Каталуня“ и „Заедно за Каталуня“ на бившия регионален лидер Карлес Пучдемон си оспорват правото да станат най-голямата парламентарна сила според проучването, проведено между 4 и 7 декември. Избирателната активност на изборите, свикани от централните власти в Мадрид в опит да се прекъсне политическата криза, обхванала региона през последните месеци, може да достигне до рекордните 82%.", "date": "2017.12.10", "title": "Проучване: Каталунските сепаратисти губят мнозинството си на следващите избори"}
{"url": "https://www.24chasa.bg/novini/article/6604295", "text": "Централният комите на ВМРО-ДПМНЕ започна заседанието си, на което трябва да вземе решение за оставката на досегашния председател Никола Груевски и да подготви конгреса на партията, насрочен за 23 декември 2017 г. във Валандово, предава македонското електронно издание „Фокус“ . Според изданието най-важните проблеми, които предстоят за решаване освен оставката на Груевски, са избора на нов председател и как ще се формира ново партийно ръководство. „Фокус“ съобщава, че вече е обявена кандидатурата на бившия директор на Държания архив на Македония Филип Петровски, който вече си е осигурил подкрепата на най-малко 30 делегати на Конгреса. Изданието коментира, че въпреки това той няма сериозни шансове за успех, но по този начин се стреми да бъде забелязан като фактор в партията. Сред най- сериозните претенденти за овакантения стол на Груевски се посочват генералния секретар Християн Мицковски, подкрепян от Никола Груевски и Сашо Миялков, бившите министри на външните работи Никола Поповския и Антонио Милошоски и председателят на парламентарната група Илия Димовски. За кандидатурите ще може да се говори по-открито едва след като на днешното заседание Груевски окончателно потвърди намерението си да се оттегли от лидерския пост, който зае на конгреса на ВМРО-ДПМНЕ в Охрид през 2003 г.", "date": "2017.12.10", "title": "Централният комитет на ВМРО-ДПМНЕ решава за оставката на Груевски"}
{"url": "https://www.24chasa.bg/novini/article/6604327", "text": "24-годишен палестинец нападна с нож охранител на централната автостанция в Йерусалим и му нанесе тежка рана. Израелските сили за сигурност класифицираха инцидента като терористичен акт, предава ТАСС. „Терористът се приближи към главния вход на централната автостанция, извади нож, прониза охранителя, а след това избяга“, пише в съобщение на прес-службата на израелската полиция, цитирано от \"Фокус. „Терористът бе задържан от гражданин, който е забелязал, че бяга и е започнал да го преследва заедно с полицията“, допълват от там. Израелската полицията съобщава, че „терористът е 24-годишен жител на палестинските територии, който е арестуван и докаран за разпит в управление на силите на реда“. „Охранителят е настанен в болницата, а състоянието му се оценява като тежко“, пише още в съобщението.", "date": "2017.12.10", "title": "Палестинец нападна с нож охранител в Йерусалим"}
{"url": "https://www.24chasa.bg/novini/article/6604345", "text": "Йорданският парламент реши да преразгледа мирното споразумение с Израел, сключено през 1994 г., в знак на протест срещу решението на президента на САЩ Доналд Тръмп да признае Йерусалим за столица на еврейската държава, предаде ДПА. Парламентът одобри внесеното от депутати предложение да се възложи на правната комисия да преразгледа всички подписани с Израел договори, включително мирният, съобщава йорданската агенция Петра, без да съобщава подробности. На заседанието на парламента се обсъждаше преди всичко решението на Тръмп да премести посолството на САЩ от Тел Авив в Йерусалим, предаде БТА. През последните месеци отношенията между Израел и Йордания се обтегнаха, припомня ДПА. Голям брой йорданци са от палестински произход. Палестинците смятат Източен Йерусалим за столица на своята бъдеща независима държава. Наблюдатели предупредиха, че решението на Тръмп може да разпали напрежението в региона, припомня ДПА.", "date": "2017.12.10", "title": "Йордания ще преразгледа всички договори с Израел заради решението за Йерусалим"}
{"url": "https://www.24chasa.bg/novini/article/6604353", "text": "Ако има нарицателно за героизъм и саможертва - това е името на Плевен. Изминаха 140 г. от онзи мразовит ден, в който европейските вестници прогърмяха: Плевен падна. Но малцина осъзнаваха истинското значение на тази новина. Плевен падна, за да се прероди България. Това каза президентът Румен Радев в словото си на вечерната заря-проверка за 140 г. Плевенска епопея. Той оцени, че в 5-те месеца на кървави сражения и обсада руските и румънски воини са записали най-важните страници в историята на освободителната Руско-турска война. \"Тази война разтърси най-дълбоките и привидно непоклатими геополитически пластове на тогавашна Европа. Тя се превърна в прелом, без който България днес едва ли щеше да съществува на политическата карта. Победата бе заплатена с костници и братски могили навсякъде из Плевенския край. Оттук тръгна пътят, минал през София и Шейново, за да достигне до османската столица и да възвести свободата, заяви Радев. Той благодари на плевенчани, защото достойно и с чувство за дълг съхраняват спомена за онези кървави дни. \"Вашият град продължава да бъде истински мемориал на хилядите воини, дошли от далечни земи, за да отдадат живота си за нашата българска свобода. Но ние знаем много добре, че нашата свобода не е получена даром. Героизмът и саможертвата на нашите възрожденци, на априлци на българските опълченци и воини по полята и скалистите върхове на бащината земя са безценен урок по национално достойнство. Техният подвиг ние няма да забравим! Поклон пред загиналите за свободата българска. Да пребъде България!, завърши държавният глава.", "date": "2017.12.10", "title": "Президентът Радев: Плевен падна преди 140 г., за да се прероди България!"}
{"url": "https://www.24chasa.bg/novini/article/6604366", "text": "Папа Франциск отправи в публикувано днес комюнике нов призив за мъдрост и предпазливост след спорното решение на САЩ да признаят Йерусалим за израелска столица, предаде Франс прес. \"Светият отец отправя отново призив към всички страни да проявят мъдрост и предпазливост и се моли усърдно в този особено тежък момент водещите политици да поемат ангажимент да предотвратят нова спирала на насилието\", се казва в комюникето. . Днес Ватиканът заяви, че следи много внимателно ситуацията в Близкия изток и особено в Йерусалим - град, свещен за евреи, християни и мюсюлмани, предаде БТА. Папата призова водещите политици \"да отговорят с дела и думи на желанието на хората в тези изстрадали земи за мир, справедливост и сигурност\". Преди началото на събранията на Арабската лига и Организацията за ислямско сътрудничество (ОИС) Ватиканът \"напомня известната си позиция по въпросите, които засягат уникалния характер на Свещения град и безусловната необходимост от спазване на статуквото в съответствие с решенията на международната общност\". Освен това папа Франциск призова световните лидери да работят за ядрено разоръжаване и в защита на човешките права, особено тези на слабите и онеправданите народи, предаде Ройтерс. Говорейки от прозореца на папския апартамент над площада \"Свети Петър\", папата заяви, че е необходима решителна работа за изграждане на свят без ядрени оръжия. Днес групата, която спечели Нобеловата награда за мир за 2017 г., призова ядрените страни да приемат договор под егидата на ООН, с който да забранят ядрените оръжия, припомня Ройтерс. На седмичната си молитва \"Ангел Господен\", папата добави, че всички мъже и жени по света имат \"свободата, интелигентността и способността да ръководят технологията, да ограничават нейната сила в служба на мира и на истинския прогрес\". Освен това папата изрази надежда, че хората ще осъзнаят \"необходимостта да възприемат наистина ефикасни решения за борба с климатичните промени\", както и от борба с бедността, отбелязва Асошиейтед прес. Миналият месец папата показа признаци, че втвърдява позицията на Католическата църква срещу ядрените оръжия, заявявайки, че страните не трябва да трупат такива дори с цел възпиране, припомня Ройтерс.", "date": "2017.12.10", "title": "Папата отправи нов призив за мъдрост и предпазливост по въпроса за Йерусалим"}
{"url": "https://www.24chasa.bg/novini/article/6604381", "text": "Силен студен вятър и обилни снеговалежи парализираха голяма част от Германия в почивните дни, предизвиквайки транспортен хаос в страната, съобщава изданието Focus. Нарушен е трафикът на автомобилния, железопътния и въздушния транспорт. Снегът и хлъзгавите пътища доведоха до редица инциденти, които допълнително затрудниха движението на пътни превозни средства. Съобщава се за загинал и няколко пострадали вследствие на тежка катастрофа във федералната провинция Долна Саксония, предаде \"Фокус\". Движението на железопътния транспорт също е затруднено заради снега и леда, които сковаха страната. На територията на провинция Северен Рейн-Вестфалия влаковете се движат със закъснения, като тези за дълги разстояния дори са пренасочвани заради повреди по линиите. Заради лошото време отстраняването на проблемите се извършва бавно. Тежък сняг наложи временно затваряне на летището на Дюселдорф, столицата на Северен Рейн-Вестфалия. В часовете по обед са анулирани първите полети и все още остава неизвестно кога въздушният трафик ще бъде възобновен в нормален режим. На летище Кьолн/Бон също има отменени полети и закъснения заради пренасочването на самолетите от Дюселдорф. Същевременно бе съобщено за \"драматична\" ситуация на летището във Франкфурт на Майн - най-голямото в Германия и едно от най-натоварените в цяла Европа. Към момента само една от пистите е на разположение за кацащи и излитащи самолети. По данни на летищните власти заради лошото време са отменени 267 полета. Стотици други се движат със закъснение в разписанието.", "date": "2017.12.10", "title": "Снежен хаос и в Германия, летището в Дюселдорф е затворено"}
{"url": "https://www.24chasa.bg/novini/article/6604450", "text": "Въздушните удари на водената от Саудитска Арабия международна коалиция по лагер на шиитските бунтовници-хути, разположен край йеменската столица Сана, е ликвидирал най-малко 26 от тях, предава AFP. „Сред убитите в лагера в провинция Хаджа е и неговият ръководител Амар ал Джараб“, съобщава източник, близък до шиитските бунтовници, предаде \"Фокус\".", "date": "2017.12.10", "title": "26 загинали при въздушен удар в Йемен"}
{"url": "https://www.24chasa.bg/novini/article/6604420", "text": "Жената, загинала след селфи - майка на тийнейджър Жената, която полетя от 120 м височина след селфи от виадукт на магистрала “Хемус”, е майка на 15-годишно дете, разказаха криминалисти. 40-годишната жена загина в петък, когато заедно с мъжа си спрели с колата си на 35-ия км на магистралата за екстремна снимка. Предполага се, че съпрузите минали зад мантинелите, но телефонът се изплъзнал от ръката на жената и тя загубила равновесие. Разследването се води в Софийската окръжна прокуратура. Семейството живеело щастливо в София. Не са се карали помежду си, казаха разследващи. Засега се отхвърля версията, че жената е блъсната от мъжа си. ", "date": "2017.12.10", "title": "Жената, загинала след селфи - майка на тийнейджър"}
{"url": "https://www.24chasa.bg/novini/article/6604181", "text": "Един човек е ранен при стрелба в Охрид, предава македонското електронно издание „24 вести“, цитирано от \"Фокус\". Според първоначалната информация на полицията инцидентът е станал в 14.00 часа местно време (15.00 часа българско време) на бул. „Туристичка“. Според полицията раненият е без опасност за живота и е прехвърлен към клиниката „Св. Еразъм“. Продължава огледът на място.", "date": "2017.12.10", "title": "Раниха мъж при стрелба в Охрид"}
{"url": "https://www.24chasa.bg/novini/article/6604054", "text": "Късо съединение вероятно е причината за пожара в складово помещение на жандармерията в Бургас. Това съобщиха от полицията. Съхранявани са пиротехнически средства, конфискувани от футболни мачове. Запалването е предизвикало гърмежи, които жителите в околните блокове са чули. Оръжейният склад на жандармерията не е засегнат. Заради инцидента вчера районът бе отцепен, а част от осветлението по един от централните булеварди на града бе спряно, за да се избегнат опасни ситуации. Щетите се изчисляват.", "date": "2017.12.10", "title": "Късо съединение е причинило пожара в складовете на жандармерията в Бургас (Снимки и видео)"}
{"url": "https://www.24chasa.bg/novini/article/6604064", "text": "Няколко хиляди поддръжници на опозиционния лидер Михаил Саакашвили се събраха в украинската столица, за да поискат освобождаването му от ареста, предаде Асошиейтед прес. Саакашвили е бивш президент на Грузия, който стана лидер на украинската опозиция и на партия \"Движение на новите сили\".  , в който са участвали и свързани с Русия украински бизнесмени, предаде БТА. Опозиционерът отхвърля обвиненията. Според адвоката му той води гладна стачка в знак на протест срещу задържането си. Поддръжници на Саакашвили организираха шествие в центъра на Киев с искане за освобождаването му и импийчмънта на Порошенко. Акцията протича мирно, без намеса на полицията. По-рано организаторът Иван Слободянюк заяви, че по негова преценка към шествието вече са се присъединили 10 хиляди души, съобщава ТАСС. Той обаче предупреди, че е имало опити да се попречи на акцията. Според кореспондент на телевизия \"Нюз уан\", редом с участниците в \"марша за импийчмънт\" се формира още една колона. Те също се обявяват за поддръжници на \"Движение на новите сили\", но участниците в акцията ги смятат за провокатори. Около хиляда полицаи и военни гарантират сигурността по време на акцията, съобщи Оксана Блишчик, пресаташе на киевската полиция. Бившият грузински президент Саакашвили беше губернатор на украинската Одеска област, но това лято беше лишен от гражданство, припомня АП. Той може да бъде екстрадиран в родината си, където е издирван по обвинение в злоупотреба със служебно положение.", "date": "2017.12.10", "title": "Поддръжници на Саакашвили на протест в Киев, искат оставката на президента"}
{"url": "https://www.24chasa.bg/novini/article/6604078", "text": "Делегацията на обединената сирийска опозиция разчита през следващата седмица да започне пряк диалог с делегацията на Дамаск в Женева, предава РИА Новости. „Преговорите трябва да бъдат лице в лице. Разчитаме, че преговорите ще започнат тази седмица. Разчитаме, че делегацията на президента Башар Асад ще се вслуша в призива, отправен от представителите на международната общност, към който призоваваме и ние“, заяви представителя на Сирийския преговорен комитет Басма Кодмани, предаде \"Фокус\" Тя определи като обнадеждаващо заявлението, отправено от руския външен министър Сергей Лавров по време на скорошната му среща с американския държавен секретар Рекс Тилърсън, в което той призова всички делегации на междусирийските преговори да започнат преки преговори.", "date": "2017.12.10", "title": "Сирийската опозиция разчита на преки преговори в Женева"}
{"url": "https://www.24chasa.bg/novini/article/6603766", "text": "Две групи мигранти са се сбили снощи в приемния център в сръбския град Обреновац, като са нападнали и полицейския патрул, изпратен да ги разтърве, съобщава информационният сайт Мондо. По-късно в Обреновац били изпратени и служители на силите за бързо реагиране от Белград, както и жандармерия и коли на бърза помощ, предава БТА. Кметът на Обреновац Мирослав Чучкович съобщи, че масовото сбиване започнало около 21 часа местно време. Накрая, по думите на кмета, виновниците за сбиването напуснали Обреновац, съпроводени от полиция. Няма официална информация за ранени и нанесени щети.", "date": "2017.12.10", "title": "Масов бой в мигрантски център в Сърбия, \nнападнати са и полицаи"}
{"url": "https://www.24chasa.bg/novini/article/6603777", "text": "Израелският министър на отбраната Авигдор Либерман призова да бъдат бойкотирани арабските граждани в район в Северен Израел, където протестиращи влязоха в сблъсъци с полицията след решението на президента на САЩ Доналд Тръмп да признае Йерусалим за столица на Израел, предадоха световните агенции. \"Призовавам гражданите на Държавата Израел да спрат да влизат там, за да пазаруват, да спрат да купуват, да получават услуги - просто бойкот срещу Уади Ара (северно арабско селище - бел. ред.). Трябва да им създадем усещането, че не са желани тук\", каза по израелското военно радио Либерман, цитиран от ДПА. Вчера някои протестиращи от района Уади Ара в Северен Израел влязоха в сблъсъци с полицията и хвърляха камъни по преминаващи коли, предава БТА. Хиляди израелски араби, много от които се идентифицират като палестинци, излязоха по улиците през уикенда, за да протестират срещу решението на Тръмп. Либерман отново призова израелските араби, които населяват Уади Ара, известен и като Триъгълника, да бъдат прехвърлени към палестинската власт в замяна на израелски контрол върху населените места на Западния бряг. По радиото министърът отбеляза, че арабите от Уади Ара \"не са част от нас\" и евреите в Израел не трябва повече да посещават техните селища и да купуват продуктите им, съобщи Асошиейтед прес. \"Надяваме се, че всичко се успокоява и че се връщаме към курса на нормалния живот, без размирици и без насилие\", добави той, цитиран от Ройтерс.", "date": "2017.12.10", "title": "Израелски министър: Бойкот срещу арабските граждани в Северен Израел"}
{"url": "https://www.24chasa.bg/novini/article/6603793", "text": "Премиерът Бойко Борисов ще бъде на работно посещение в Лондон по покана на британския министър-председател Тереза Мей, утре, 11 декември. Това съобщеха от пресцентъра на Министерския съвет. Борисов и Мей ще обсъдят възможностите за по-широко сътрудничество между двете страни в сферата на сигурността и управлението на миграционните потоци. Ще бъде разгледан и потенциалът на търговско-икономическите отношения между България и Обединеното кралство. Посещението на българския премиер в британската столица е продължение на разговорите, който двамата лидери проведоха в Талин през октомври.", "date": "2017.12.10", "title": "Борисов се среща с Тереза Мей утре в Лондон"}
{"url": "https://www.24chasa.bg/novini/article/6603829", "text": "Частните съдебни изпълнители да помагат при събирането на глобите на КАТ, предлага Камарата им. Тя вече е разпратила писма за това до премиера и министрите на финансиите и вътрешните работи. Целта е не само да има по-висока събираемост на глобите, но и да се дисциплинират шофьорите. \"Нашето предложение е най-тежките случаи с рецидивисти на пътя, които имат десетки наказания и неплатени глоби да бъдат възложени на ЧСИ с цел превенция\", каза председателят на Камарата на ЧСИ Георги Дичев. От министерство на финансиите вече дали положителен отговор на предложението, чака се становище на МВР. \"Пратихме 2 писма до вътрешното министерство - на 30 май и 8 август, но още няма отговор\", каза Дичев. Оказва се, че наказанията на много несциплинирани шофьори, които си мислят, че правилата за тях не важат, реално не са приложени. Това чуство за безнаказаност е голям проблем на обществото и е причина за огромния брой жертви и ранени на пътя. Всеки ден в пресата се изнасят случаи на тежки катастрофи с пияни или дрогирани шофьори\", каза Дичев. Според него всяка година у нас остават несъбрани десетки милиони от глоби. Давността за тях е 2 г. Според данни, огласени наскоро, събираемостта на глобите у нас е между 65 и 70 %. Санкциите в по-малък размер се събират по-лесно. Държавата харчи пари за пощенски услуги, телефони, заплати на служители, консумативи и др. Може да се получи така, че за вземане от 50 лв. тя да похарчи 100 лв. Ако събирането на глобите се възложи на ЧСИ, държавата и общините няма да плащат нито стотинка, а ще съберат десетки милиони. Разходите остават за длъжника, а в случай на неуспех - за съдебния изпълнител, обясни Дичев. От години ЧСИ събират вземанията на общините и съдилищата. Този модел вече действа успешно в държави като Франция, Холандия, Белгия и др. Идеята не е нова и се обсъжда от 2006-2007 г. Законодателна промяна не е нужна и начина на събиране на глобите може да се уреди с едно споразумение за сътрудничество между ЧСИ и министерствата. Другата идея е по-скоро у нас да се въведе електронен запор. Това е платформа, през която банките и съдебните изпълнители могат по-лесно да си разменят всякакъв вид съобщения, включително и за запори. Чрез нея таксите ще се намалят, работата ще се ускори, ще се пестят средства и ще има защита за длъжника, тъй като ще се избегнат грешки. За въвеждането на електронен запор има готов софтуер, изработен заедно с банките. От години обаче се чака наредба, която се подготвя в Министерството на правосъдието. Дичев каза още, че последните промени в ГКП не могат да се оценят еднозначно. \"Този път законодателят залитна в посока на длъжника, през 2007 г. беше в посока на кредитора. Има немалко вредни измемения, но има и множество положителни, например въвеждането на електронните търгове\", добави той. С промените в ГКП се въведе таван за всички вземания, а таксите бяха сериозно намалени. При електронните търгове пък съдебният изпълнител само ще отстранява участниците, които нямат право да наддават. В самата платформа ще се въвежда само актуалната цена. Всеки ще може да наддава без да има представа кои са другите, които наддават. За съжаление в последните месеци съдебните изпълнители бяха превърнати в изкупителна жертва на всички съществуващи и несъществуващи проблеми при събиране на вземания. Забрави се, че съдебният изпълнител, независимо частен или държавен, изпълнява актове на съда. Той никога не съди и не казва кой е крив и кой прав, кой дължи и кой не, или колко, обясни Дичев. За първите 6 месеца на годината ЧСИ са събрали от длъжници 600 млн. лв., които влизат в бюджета. Само в полза на гражданите са събрани 92 млн.лв. Ръст има по отношение на вземанията за издръжка - до юли т.. те са 2,2 млн.лв., а за заплати - 5,5 млн.лв. За цялата 2016 г. събраните вземания са били съответно - 3 млн.лв. за издържки и 8 млн.лв. - за заплати. Намаляват делата за събиране на вземанията на съдилищата. Те са 5200, при 16 000 за цялата 2016 г. Събраните пари обаче се увеличават - 800 000 лв. само за първата половина на 2017 г. Увеличават се и дисциплинарните дела срещу съдебните изпълнители - от началото на годината до 7 декември те са 61, а през 2016 г.- 46. През 2017 г. Съветът на Камарата на ЧСИ е взел 33 решения за образуване на дисциплинарки. Внесъл е 10 искания за лишаване от правоспособност и е предложил на дисциплинарната комисия да наложи 7 наказания за глоба на 5000 лв.", "date": "2017.12.10", "title": "Съдебни изпълнители може да гонят шофьори рецидивисти за неплатени глоби към КАТ"}
{"url": "https://www.24chasa.bg/novini/article/6603844", "text": "Всички полети на лондонското летище „Лутън“ са отложени заради обилните снеговалежи, съобщи изданието Metro. По-рано днес от летището информираха пътниците, че може да се наложи отменянето или забавянето на полети заради тежката метеорологична обстановка, предава \"Фокус\".", "date": "2017.12.10", "title": "Отложиха всички полети на лондонското летище „Лутън“ заради снеговалежите"}
{"url": "https://www.24chasa.bg/novini/article/6603855", "text": "Британският певец Крис Риа е в стабилно състояние, след като колабира на сцената на концерт в Оксфорд, съобщи ДПА. След инцидента той е откаран в болница, където е стабилизиран. Певецът бил на сцената от 45 минути, когато внезапно се хванал за стойката на микрофона и паднал назад. Малко по-късно завесата била спусната, а шоуто - прекратено. Крис Риа, който беше много популярен през 70-те и 80-те години на миналия век, е на 66 години. Той се разболя от рак на панкреаса през 2000 г., а миналата година получи инсулт, предава БТА. Крис Риа имаше насрочен концерт за днес в Брайтън и в Борнмът във вторник. Най-популярната песен на Крис Риа е \"Driving Home for Christmas\" от 1988 г., а най-успешният му албум - \"The Road to Hell\" от 1989 г.", "date": "2017.12.10", "title": "Британският певец Крис Риа колабира на сцената"}
{"url": "https://www.24chasa.bg/novini/article/6603879", "text": "Кипърските турци са \"съсобственици\", а не малцинство в Кипър, заяви в интервю днес за гръцкия в. \"Вима\" турският президент Реджеп Тайип Ердоган. Пред гръцкото издание Ердоган засегна и други актуални теми като дискусията около Лозанския договор и отношенията на Турция с Гърция и ЕС, пише в. \"Хюриет\". По думите на Ердоган кипърските гърци се държат така, сякаш Кипър е гръцки остров. Той предупреди обаче, че \"тези копнежи никога няма да се сбъднат\", предава БТА. \"Кипърските турци са съсобственици и никога няма да изпаднат до положение на малцинство, както искат кипърските гърци\", категоричен бе Ердоган. По повод на създалата се дискусия около Лозанския договор турският президент каза, че Турция уважава тази спогодба и изпълнява нейните клаузи. \"От друга страна било на двустранно ниво, било по други въпроси, като се започне от малцинствата, понякога ние сме изправени пред трудности, проблеми и неправилни практики. Днес са налице различни условия, въпроси и методи за решение отколкото преди 94 г. (когато е бил подписан лозанският договор, бел.ред.). Трябва добре да бъдат анализирани условията на времето и да се адаптираме към променящата се среда. Ако има добронамереност и искреност, няма никакъв проблем\", каза Ердоган. По отношение на ЕС той посочи, че пълноправното членство остава стратегическа цел на Турция \"въпреки двойните стандарти\" на блока. Във връзка с бежанския проблем Ердоган каза, че Турция спазва поостигнатите договорености за овладяване на миграционния поток, но изрази очакване, че ЕС ще подходи по същия начин, спазвайки своите ангажименти.", "date": "2017.12.10", "title": "Ердоган: Кипърските турци са съсобственици, а не малцинство в Кипър"}
{"url": "https://www.24chasa.bg/novini/article/6603882", "text": "25-годишен чужденец е задържан за 24 часа, след като е извършил кражба от аптека в ж. к. „Тракия“ в Пловдив. Това съобщи говорителят на Областната дирекция на МВР, цитиран от \"Фокус\". В ранните часове на днешния ден е получен сигнал, че служители на частна охранителна фирма са заловили мъж, извършил кражба от аптека в ж. к. „Тракия“. По първоначални данни той е влязъл с взлом в обекта и е отнел две метални кутии с около 100 лева. Отведен е за срок до 24 часа в Пето районно управление на полицията в Пловдив. Образувано е бързо производство и работата по случая продължава. Предстои материалите да бъдат внесени в Районната прокуратура.", "date": "2017.12.10", "title": "Задържаха млад чужденец за кражба от аптека в Пловдив"}
{"url": "https://www.24chasa.bg/novini/article/6603839", "text": "В Хитрино държавата направи повече от това, което има разписано като закони и морални правила. Това каза пред журналисти Николай Нанков, министър на регионалното развитие и благоустройството, предаде „Фокус“. „Първата грижа и отговорност на държавата е публичната инфраструктура, а в Хитрино държавата осигури финансов ресурс не само за еднократни помощи, но и за въстановяване на щетите по частните собствености, визирам къщи и други постройки, без стопански такива, отделно от това държавата доста адекватно, още в дните след трагедията, освен осигурявайки финасовия ресурс, знаете - 5-те милиона лв, осигури кандидатстване по европейски фондове и Община Хитрино разработва проекти. Отделно държавата осигури възстановяване веднага на публичната инфраструктура - държавна соственост“, заяви министър Нанков. Той посочи за пример и държавната помощ за Община Хитрино, за няколко ключови обекта, свързани с пътната и водната инфраструктура, като рехабилитацията на 9-километровата отсечка от третокласния път Тимарево - Струйно. „През цялата 2017 година държавата, и с финансов ресурс, и с възможността, която осигури на Общината да кандидатства за евросредства, направи не малко. Винаги може и повече, но държавата ще си влезе в ролята и, когато говорим за разходване на публичен ресурс, това, което се убеждавам и уверявам от ръководството на Общината, е, че ресурсът наистина се разходва целеосъобразно“, коментира министър Нанков. Той посочи, че не трябва събития като трагедията от преди 1 година в Хитрино да разединяват хората. „Не трябва да остава горчивият вкус, че има субективно разпределение на средствата. Затова съм тук и ще разговарям с хората, за да чуя техните претенции, затова е Общественият съвет. Нито Общината, сама по себе си, нито кметът, нито Общинският съвет, нито държавата би могла да удовлетвори в по-добра и обективна степен потребностите на хората от един Обществен съвет. Мисля че по най-добрия начин един подобен съвет може да отреагира и да задоволи нуждите на пострадалите“, каза още министър Нанков. По думите му през Обществен съвет, мисля, че е най-ефективно, публично и прозрачно разходването на средствата за възстановяване на Хитрино. „Общественият съвет и ръководството на Общината ме запознаха с това как са определени категориите пострадали в Хитрино, разходването дотук на средствата, както за възстановяване на щети на частната инфраструктура, така и на публичната, а и какво предстои. Благодарност към Камарата на строителите, които първи реагираха, като най-голямата браншова камара. 9 от 10-те къщи, с чийто строеж те се ангажираха, са почти готови и собствениците им ще посрещнат зимата в нови жилища, със средства от държавата. От Социалния фонд се правят 13 къщи, 7 от тях са на груб строеж, както каза кметът, 3 се бавят заради вещно правни отношения, говорим за процедури вещно правни, устройствени, не толкова за бюрокрация, а не искаме да сме изправени пред ситуация да осъществим незаконен строеж“, заяви министър Нанков. Той отново акцентира върху ролята на Обществения съвет за адекватното разпределение на помощите, съобразно степента на щетите и нуждите на пострадалите. „Факт е, че когато говорим за публичен ресурс, за средства, винаги ще има недоволни, но ако критериите са обективни, това, което ще установим, ако наистина на базата на обективните нужди на хората са разходени тези средства - какво повече от това би могла да направи и държавата, и всяка друга власт“, каза министър Нанков. Той посети възстановените жилища и разговаря и с местните хора в Хитрино. Министър Нанков беше придружаван от областния управител на Шумен Стефан Желев, кмета на Хитрино Нуридин Исмаил и председателя на Камарата на строителите Николай Станков.", "date": "2017.12.10", "title": "Нанков: Държавата направи повече от разписаното като закони и морални правила за Хитрино (Обновена)"}
{"url": "https://www.24chasa.bg/novini/article/6603961", "text": "Турският вицепремиер и правителствен говорител Бекир Боздаг оцени, че решението на президента на САЩ да признае Йерусалим за столица на Израел \"макар и крехко, слага край на продължаващия мирен процес\", съобщава електронното издание на турския в. \"Тюркие\". В публикация в Туитър Боздаг изтъква, че Йерусалим е свещен за мюсюлманите град, какъвто трябва и да остане, предаде БТА. \"Решението на президента на САЩ по никакъв начин няма да промени това, че това е свещен за мюсюлманите град и столица на Палестина. Но макар и крехко, решението на американския президент Тръмп да премести посолството на САЩ от Тел Авив в Йерусалим, слага край на продължаващия мирен процес. С това свое решение администрацията на САЩ пося семената на всякакъв вид криза, хаос и сблъсък. Това, което очаква региона сега, е не мир, а криза, хаос и сблъсъци\", отбеляза Бекир Боздаг. \"Осъждаме Израел за случващото се днес в Ал Акса и на Западния бряг, а също и администрацията на Тръмп, която е причина за това. Приканваме Израел да действа трезво и да сложи край на насилието\", написа още правителственият говорител в Туитър.", "date": "2017.12.10", "title": "Турция за решението на САЩ за Йерусалим: Мирният процес приключи"}
{"url": "https://www.24chasa.bg/novini/article/6603971", "text": "У нас заработи първата електронна система за хранене на учениците, предаде  . Картата е удобство за учениците, но най-вече за техните родители. Досега те са плащали за обяда на децата си на гише пред училището. Сега могат да вършат това от компютъра в офиса или през мобилния си телефон. В платформата те виждат и менюто за седмицата и какви алергени има в него.", "date": "2017.12.10", "title": "Първата електронна система за хранене на учениците у нас вече работи (Видео)"}
{"url": "https://www.24chasa.bg/novini/article/6603976", "text": "Френското правителство обяви днес мащабно изтегляне на адаптирани млека, произведени от компанията Лакталис (Lactalis) за Франция и чуждестранни пазари, заради опасност от заразяване със салмонела, предаде Франс прес. Засегнатите количества са \"огромни\", призна говорител на гигантския производител на млечни продукти. Френското министерство на икономиката и финансите публикува списък с над 600 партиди, които са изтеглени, забранени за консумация и за износ, предава БТА. Засегнати са редица държави: Алжир, Мароко, Великобритания, Тайван, Румъния, Гърция, Бангладеш, Китай, Перу, Грузия и Пакистан.", "date": "2017.12.10", "title": "Франция изтегля от пазара адаптирани млека заради опасност от салмонела"}
{"url": "https://www.24chasa.bg/novini/article/6603995", "text": "Снеговалежите причиниха транспортен хаос във Великобритания, съобщава The Independent. Най-тежко засегнат е въздушният трафик. Стотици полети бяха отменени, забавени или пренасочени. На лондонските летища Станстед и Хуйтроу са отменени десетки вътрешни и международни полети. Заради лошото време могат да се очакват още отменяния. Нарушена е работата на летищата Саутенд, Лютън и Гетуик в британската столица, предава \"Фокус\".", "date": "2017.12.10", "title": "Траспортен хаос във Великобритания -\nотмениха стотици полети заради снеговалежите"}
{"url": "https://www.24chasa.bg/novini/article/6604041", "text": "При снегопочистване по бул. \"Дондуков\", в участъка между бул. \"Васил Левски\" и ул. \"Кракра\" по невнимание снегорин е премахнал поставените ограничители, разделящи велоалеята от платното за движение. Това се посочва на официална страница във \"Фейсбук\" на направление \"Транспорт и транспортни комуникации\" в Столична община. \"Фирмата за почистване, извършила нарушението ще възстанови разрушените делинеатори изцяло за своя сметка\", се посочва още в публикацията. Столицата е едно от местата, където в събота срещу неделя валя най-много сняг. ", "date": "2017.12.10", "title": "Снегорин изкърти ограничители на велоалеята на новоремонтирания бул. \"Дондуков\""}
{"url": "https://www.24chasa.bg/novini/article/6604030", "text": "В Турция днес започна строителството на АЕЦ Аккую в рамките на ограниченото разрешение за изграждане, получено от руската компания Росатом през октомври тази година, предаде ТАСС. Началото на строителните работи бе отбелязано с церемония в град Мерсин, на която присъстваха генералният директор на Росатом Алексей Лихачов и турският заместник-министър на енергетиката Фатих Дьонмез, предаде БТА. Ограниченото разрешение е лиценз, даващ право на Росатом да изгради така наречените неатомни елементи на електроцентралата. Русия и Турция подписаха през 2010 г. междуправителствено споразумение за сътрудничество в строителството и експлоатацията на първата атомна електроцентрала в Турция. Проектът, чиято стойност се оценява на 20 милиарда долара, предвижда изграждане на четири енергоблока с обща мощност на реакторите 4800 мегавата. През октомври Росатом получи ограничено разрешение за строителство, а основният лиценз ще бъде издаден през март следващата година, съобщи на пресконференция днес Фатих Дьонмез. \"Ние продължаваме интензивно работите по строителството на първия реактор и се надяваме, че това ще стане през 2023 г. Ще направим всичко възможно, за да ускорим сътрудничеството с руските ни колеги\", каза турският заместник-министър. Лихачов от своя страна определи АЕЦ Аккую като \"гарант за развитието на отношенията между Турция и Русия\".", "date": "2017.12.10", "title": "Днес започна строежа на АЕЦ Аккую в Турция"}
{"url": "https://www.24chasa.bg/novini/article/6604048", "text": "Турският президент Реджеп Тайип Ердоган увери, че страната му няма териториални аспирации към нито една държава, визирайки породилата се дискусия около негови забележки за възможността да бъде актуализиран Лозанският договор, предаде турската частна телевизия НТВ. Ердоган каза това на връщане от посещение в Гърция, където забележките му предизвикаха вълна от реакции. Турският президент отново посочи, че договорът от 1923 г. не е сключен само между Гърция и Турция, предава БТА. \"Ако бъде разгледан, Лозанският договор може да бъде доста осъвременен. В парламентите ние променяме дори конституциите. Но този въпрос стана нещо като обсебеност, ние нямаме аспирации към територията на нито една страна\", заяви Ердоган. Президентът на Турция настоя обаче, че е необходимо да бъдат реализирани \"правата, признати в Лозанския договор на турците в Западна Тракия\".", "date": "2017.12.10", "title": "Ердоган: Нямаме териториални аспирации към нито една страна"}
{"url": "https://www.24chasa.bg/novini/article/6603482", "text": "Във връзка със силния вятър тази нощ в София напомняме на гражданите да обезопасят незакрепени предмети от терасите или прозорците на жилищата си, съобщиха от пресцентъра на Столична община. Изпълнителите на строителни обекти да проверят състоянието на строежите и оградите, крановете и строителните скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си. Екипи на Дирекция „Аварийно-спасителна дейност” към Столична община реагират на място при сигнали.", "date": "2017.12.10", "title": "Столична община: Да се обезопасят тераси и прозорци от незакрепени предмети заради вятъра"}
{"url": "https://www.24chasa.bg/novini/article/6603485", "text": "Видни представители на консерваторите на германския канцлер Ангела Меркел вчера отхвърлиха идеята за \"Съединени европейски щати\", предложена от социалдемократите, с които се надяват да съставят управляваща коалиция, предаде Ройтерс. Лидерът на социалдемократите Мартин Шулц заяви тази седмица, че партията, която отбеляза най-лошия си изборен резултат през септември, ще спечели подкрепа само чрез лансиране на ясна визия за Европа, и призова за създаване на Съединени европейски щати до 2025 г., предава БТА. Разговорите за запазване на коалицията между консерватори и социалдемократи, която управлява Германия от 2013 г., ще започнат в сряда, но между двете партии има разногласие по темата за Европа, която вероятно ще играе ключов роля в дискусията, отбелязва Ройтерс. Проучване на Емнид за в.\"Билд\" установи, че по-малко от една трета от германците (30 процента) подкрепят идеята на Шулц, докато почти половината (48 процента) я отхвърлят. Лидерът на парламентарната група на ХДС в Бундестага Фолкер Каудер заяви за \"Тагесшпигел\", че да се укрепва Европа е необходимо, но също толкова важно е да се признае, че \"в момента хората копнеят за сигурността, която вярват, че могат да намерят само в националните държави\". Началникът на кабинета на Меркел Петер Алтмайер заяви пред \"Райнише пост\", че предложението на Шулц го е изненадало. Според него сега би било по-добре политиците да се заемат с конкретни проблеми в Европа, като безработица, защита на външните граници и координиране на икономическа политика. \"Дискусията дали Европа да бъде федерална държава, конфедерация или Съединени щати, е за учените и журналистите, не за германската външна политика\", каза той. Маркус Зьодер от ХСС също отхвърли идеята, като заяви за \"Велт ам зонтаг\", че партията му не иска Гремания да стане \"административна единица\" на Европейскта комисия в \"Европейска свръхдържава\". Социалдемократическата партия обаче защити идеята. По думите на външния министър Зигмар Габриел по радио \"Дойчландфунк\", тя би гарантирала, че гласът на Европа ще се чува на световната сцена, където нараства влиянието на Азия, Латинска Америка и Африка. Социалдемократите настояват, че изходът от преговорите с консерваторите далеч не е предизвесетн, но Шулц каза вчера, че ако имат шанс да предотвратят бедността на старите хора, да подобрят грижите за децата и осигурят достъпни жилища, те не бива да пропускат възможността. Другите опции са правителство на малцинството на Меркел или нови избори. СПД не изключва нито една от тези възмоности и новоизбраният генерален секретар Ларс Клингбайл заяви пред \"Билд\", че незабавно започва подготовка за евентуалниа предизборна кампания. По думите на Каудер консерваторите ще влязат в преговорите готови за компромис, но партията има някои \"аблослютно ключови искания\", като таван за миграцията и отмяна на правото за събиране на семействата за някои кандидати за убежище.", "date": "2017.12.10", "title": "Германски консерватори отхвърлиха идеята за Съединени европейски щати"}
{"url": "https://www.24chasa.bg/novini/article/6603494", "text": "Как се разпределят парите за Хитрино? Точно преди година бяхме свидетели на влакова катастрофа, която буквално сравни селото със земята. Десетки домове бяха изпепелени. Загинаха седем души. Ранени бяха няколко десетки. Защо година след трагедията в Хитрино още чакат помощите, пита в свое разследване журналистката Генка Шикерова по  . А кметът дори обявил на общо събрание, че е възможно да останат пари, които да пренасочи към наводнените села, цитира Шикерова. Разминаване в правилата за определяне на категории за получаване на помощи, гласувани от Националния обществен съвет и разпределението, което е направил местният обществен съвет в Хитрино. Това констатира внезапна проверка на омбудсмана Мая Манолова в Хитрино. От протоколите на местния обществен съвет става ясно, че всички решения са приемани с единодушие. Част от хората са преместени в групи, предвиждащи по-високо обезщетение. А за други местния обществен съвет е решил, че отреденото е достатъчно. Освен парите от дарения, събрани през БЧК, държавата отпусна 5 милиона лева за строителство на нови къщи и ремонти. Искра Урумова  посети местните жители, за да провери как върви възстановяването на къщите им, показа предаването \"Събуди се\" по Нова тв. \"Не могат да ни поставят прозорците, защото се страхуват, че всичко ще се срути. Поставили сме найлони. Ако засиля печката, ще се запали коминът\", разказа една от жените, която се грижи за дете с церебрална парализа и 80-годишна майка.  Друга допълни, че по нейната къща няма нищо ремонтирано. Трета жева, чийто дом е изцяло изпепелен, живее при дъщеря си в Шумен в двустайното й жилище. Хора, които са имали дребен бизнес в Хитрино, са разорени, техните служители са на борсата, а и там сроковете за обезщетения са изтекли, но на тях никой не е им помогнал.", "date": "2017.12.10", "title": "Хитрино година след трагедията - хората все още живеят в полуразрушени къщи"}
{"url": "https://www.24chasa.bg/novini/article/6603488", "text": "Чешкият президент Милош Земан обвини Европейския съюз в страхливост, коментирайки реакцията на Брюксел след признаването на Йерусалим като столица на Израел от американския президент Доналд Тръмп, предаде Франс прес. \"Европейският съюз страхливо прави всичко, за да надделее пропалестинското терористично движение над произраелското движение, към което принадлежа\", заявил Земан в реч вчера пред делегатите на конгрес на крайнодясната партия \"Свобода и пряка демокрация\", предава БТА. \"Като доказателство държа да напомня, че Европейският парламент неотдавна даде трибуна на една палестинска терористка, призната за виновна, която заяви, че борбата против палестинската автономия е идентична с тази срещу евреите в Аушвиц. Отдавна не бях чувал такава наглост\", добавил Земан, имайки предвид, че Европейският парламент през септември разреши изказване на Лейла Халед, член на Палестинския национален съвет, станала известна като първата жена, участвала в отвличане на самолет (на американската авиокомпания ТУА - \"Трансуърлд еърлайнс\", през 1969 г.). 73-годишният държавен глава, който приключва през януари втория си петгодишен мандат, напомнил също,че самият той е предложил още през октомври 2013 г. да се прехвърли чешкото посолство от Тел Авив в Йерусалим.", "date": "2017.12.10", "title": "Чешкият президент: ЕС страхливо подкрепя пропалестински терористи"}
{"url": "https://www.24chasa.bg/novini/article/6603497", "text": "\"За нас е ясно, че този вот е един фарс. Ние ще загубим един ден, в който опозицията ще ползва парламентарната трибуна, за да насочи вниманието към себе си\", заяви депутатът от ГЕРБ Десислава Атанасова пред   относно вота на недоверие срещу кабинета. Георги Йорданов, депутат от БСП, посочи, че трудностите около избора на тема за вота се дължат на това, че имало повече от една.  \"Ветото е конституционна процедура, която президентът може да направи\", коментира Атанасова по повод наложеното вето от страна на Румен Радев върху част от закона за бюджет 2018 на НЗОК. \"Когато управлявате вие, ще решавате как да се разпределят средствата\", обърна се депутатът от ГЕРБ към Йорданов.", "date": "2017.12.10", "title": "Десислава Атанасова: Ветото е процедура, която президентът може да направи"}
{"url": "https://www.24chasa.bg/novini/article/6603509", "text": "Група маскирани лица, състояща се от около 20 души, е нападнала синагога в шведския град Гьотеборг, съобщава британското издание Daily Express, като се позовава на данни от местни медии. Атаката е извършена с коктейли Молотов, състоящи се от бутилки, пълни с лесно запалима субстанция, като в случая нападателите са използвали газ. По същото време, когато маскираните са започнали да хвърлят коктейлите по еврейския храм, в сградата се е провеждало младежко събиране, предава \"Фокус\". Синагогата не е успяла да се запали, но някои от колите на паркинга са претърпели щети. На мястото веднага се пристигнали екипи на пожарната, които са предотвратили по-сериозен пожар. Инцидентът е станал малко след 22:00 часа местно време. Властите са започнали разследване по случая. Към момента не е известно какво може да предизвикало нападението и които са извършителите.", "date": "2017.12.10", "title": "Маскирани нападнаха синагога в Швеция"}
{"url": "https://www.24chasa.bg/novini/article/6603505", "text": "\"БСП не е предлагала никога мораториум върху частните болници. Нашето предложение е да не се издават лицензи на каквито и да е лечебни заведения до уточняване на здравната карта на страната. Искаме да избегнем издаване на лицензи в 12 без 5\". Това заяви по   проф. Георги Михайлов от БСП. Той коментира предложението на партията си за мораториум върху лицензирането на нови болници. Това предизвика остър скандал в здравеопазването. \"99% от последните болници, сключили договори с НЗОК, са частни болници\", изтъкна Александър Иванов от ГЕРБ. Той беше категоричен, че партията му няма да одобри предложението на политическите си опоненти, тъй като то е \"противоконституционно\". По думите на Михайлов, много от сега съществуващите клинични пътеки включват в себе си болести, които са съвсем различни по своята биологична агресия и съответно - по цена на лечение. \"По този начин се дирижира потокът тези пациенти, които са относително по-евтини, да отидат и да получат същия финансов ресурс от лечебните заведения, които ги обслужват. А най-тежките пациенти да бъдат насочени към други лечебни заведения\", поясни депутатът на БСП. И допълни, че така най-големите лечебни заведения получават най-тежките пациенти. \"Частните болници, които се помещават в сградите на държавните болници, и държавното здравеопазване, доведено до това състояние, са факторите, предизвикали сегашното положение. И когато министерството започна да се бори с тези причини, се появява това предложение, което малко измества темата\", контрира Иванов. \"В това, което предлага БСП, има нещо гениално. По този начин можем да решим много проблеми. Знаем, че България е най-бедната държава. Нека тогава да забраним ресторантите, магазините. И ще се оправим\", коментира д-р Николай Болтаджиев, председател на Националното сдружение на частните болници.", "date": "2017.12.10", "title": "Защо БСП поиска да се спре лицензирането на нови болници"}
{"url": "https://www.24chasa.bg/novini/article/6603526", "text": "17-годишно момче е в тежко състояние след пътен инцидент на пътя между селата Червен и Горнослав. Това съобщи говорителят на Областната дирекция на МВР, цитиран от \"Фокус\". Около 22.30 часа снощи е получен сигнал за обърнат по таван лек автомобил „Опел“ извън пътното платно между двете населени места. В автомобила са пътували 18-годишната шофьорка с тримесечен стаж, 17-годишен пътник на предната седалка и две момичета, на 16 и 12 години. В тежко състояние е момчето. Останалите са под лекарско наблюдение, без сериозни травми. Няма данни за употреба на алкохол и наркотични вещества.", "date": "2017.12.10", "title": "Кола се обърна по таван в Пловдивско, 17-годишен е в тежко състояние"}
{"url": "https://www.24chasa.bg/novini/article/6603529", "text": "На 10 декември 2016 г. рано сутринта няколко вагона от товарен влак, превозващ полипропилен, се обърнаха в центъра на Хитрино. Изтеклият газ се запали, а огънят преобърна съдбата на десетки семейства. В невижданата трагедия 7 души загинаха и 29 бяха ранени. В радиус от 300-400 метра къщите бяха срутени. Ужасяващата трагедия докара държавниците в селото. Селото беше евакуирано. В него останаха само спасителите. Десет дни продължи обезопасяването на цистерните и транспортирането им на безопасно място. Полипропиленът се източваше от цистерните, след това те се изправяха, а огромен кран ги товареше върху камиони, които ги изнасяха от Хитрино. След 11 месеца разследване прокуратурата обяви виновните за трагедията - внесен бе обвинителен акт срещу двамата машинисти Димитър Михнев и Радослав Петков. Според обвинението по непредпазливост машинистите са причинили смъртта на 7 души, а на 14 са причинили телесни повреди. Материалите по делото са събрани в 40 тома, а обвинителният акт е от 75 страници. Според обвинението при наредено влизане в гара Хитрино на трети отклонителен коловоз локомотивният машинист Димитър Михнев не е изпълнил незабавно, точно и безусловно указанията на сигнала на предупредителния семафор. Той управлявал влаковата композиция със скорост от 78 км/ч и не е намалил до разрешените 40. Вторият локомотивен машинист Радослав Петков не е предприел действия за незабавно спиране на влака, след като Михнев не е показал с действията си, че управлява безопасно композицията. Заради допуснатите нарушения от двамата машинисти е последвало дерайлиране на влака и повреждане на вагоните цистерни от състава на композицията, изтичане на газ-пропилен и последвал взрив. Двамата машинисти ще се явят в съда на 15 януари 2018 г., когато започва наказателното дело срещу тях.", "date": "2017.12.10", "title": "Ужасът в Хитрино преди година (Снимки и видео)"}
{"url": "https://www.24chasa.bg/novini/article/6603530", "text": "\"Йерусалим е много специално място. Там всеки се чувства специален. Смятам, че планът на Тръмп е да разтърси - няма да има фактическо действие. Този процес не може да се реши едностранно\". Така коментира Елена Поптодорова, вицепрезидент на Асоциацията на атлантическия договор и бивш посланик на България в САЩ, пред   вълненията около Йерусалим от последните дни. \"С това си обявено решение президентът Тръмп зае позиция\", каза още тя. \"Не мисля, че това ще доведе до нови бежанци у нас, по-скоро политически много ще се изострят нещата\". \"НАТО в никакъв случай не е на умиране, по-коро се намества в новите реалности\", заяви Поптодорова.", "date": "2017.12.10", "title": "Елена Поптодорова: Йерусалим е много специално място"}
{"url": "https://www.24chasa.bg/novini/article/6603554", "text": "Израелският премиер Бенямин Нетаняху, който снощи замина на двудневно посещение в Париж и Брюксел, остро порица европейското \"лицемерие и двоен стандарт\", съобщава електронният вестник \"Таймс ъв Израел\". Преди да се качи на самолета за Париж, Нетаняху заявил пред медиите, че макар да придава голямо значение на Европа, той не може да толерира как някои страни са побързали да осъдят признаването от президента Доналд Тръмп на Йерусалим като столица на Израел, но не са осъдили ракетния обстрел на Израел от Газа през последните два дни, предава БТА. \"Макар че уважавам Европа, не съм готов да приема двоен стандарт от нея. Чувам гласове оттам, които осъждат историческото изявление на президента Тръмп, но не съм чул осъждане на ракетите, изстреляни срещу Израел, или на ужасното подстрекателство срещу него. Не съм готов да приема това лицемерие и ще представя на този важен форум истината на Израел без страх и с високо вдигната глава\", казал Нетаняху, който ще се срещне с лидери на ЕС в Брюксел утре.", "date": "2017.12.10", "title": "Нетаняху обвини европейските страни в лицемерие и двойни стандарти"}
{"url": "https://www.24chasa.bg/novini/article/6603567", "text": "Албания отново се класира като основен източник на незаконна търговия с канабис в страните от ЕС, става ясно от доклад Европол. Според него, престъпните групи в Европа печелят 24 милиарда евро годишно от контрабандата на марихуана, кокаин и хероин. Европейската полицейска служба е загрижена и за пускането на пазара на нови видове опасни синтетични наркотици, предаде БГНЕС. „Само един процент от парите, получени от продажбата на наркотици, могат да бъдат конфискувани от властите. Има и престъпни групи, които освен с трафик на наркотици, са свързани и с тероризма”, се казва в доклада.", "date": "2017.12.10", "title": "Европол: Албания е основният източник на канабис"}
{"url": "https://www.24chasa.bg/novini/article/6603575", "text": "Сериозно е пострадал шофьорът на единия от двата камиона, катастрофирали при Прохода на Републиката (Хаинбоаз).   Това съобщиха от пресцентъра на МВР. Заради създалата се ситуация е направена временна организация на движението. В Северна България товарните коли се спират на Дунав мост до Русе. Камионите, които са до Велико Търново се отклоняват към Котелския проход, а леките коли към прохода Шипка. От Южна България камионите се отклоняват от Зтара Загора към Котел.", "date": "2017.12.10", "title": "Сериозно пострадал шофьор при катастрофата на тировете, Проходът на републиката затворен"}
{"url": "https://www.24chasa.bg/novini/article/6603590", "text": "Двама души са загинали, след като малък самолет се разби в къща в Сан Диего, предаде CBS News. Властите посочват, че пилотът е сигнализирал, че двигателят на самолета е отказал малко след излитането му от летището „Монтгомъри Гибс“ източно от града. От контролната кула казаха, че пилотът насочил машината към двора на училище, но самолетът е отскочил към жилищната сграда, предава \"Фокус\". На борда на самолета е имало четирима души, а в къщата в момента на инцидента не е имало никой.", "date": "2017.12.10", "title": "Двама загинаха, след като малък самолет се разби в къща в Сан Диего (Видео)"}
{"url": "https://www.24chasa.bg/novini/article/6600410", "text": "От днес, 10 декември (неделя), влиза в сила новият график за движение на влаковете на „БДЖ - Пътнически превози“ ЕООД. Това съобщиха от пресцентъра на БДЖ. В повечето региони на страната се запазва досега действащият график за движение. При изготвянето на новата транспортна схема, Националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението, затова и голяма част от направените промени в новия график за движение на влаковете са съобразени с постъпили предложения тяхна страна. Друга част от промените са свързани с обосновани искания на редовни клиенти, а трети – с повишаване рентабилността на превозите и ефективното използване на наличния подвижен състав. През следващата година ще се запази обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 583 влака, от които: 18 международни бързи влака (като 4 от тях ще се движат само през летния сезон), 77 бързи влака (три, от които ще се движат само в работни дни), 143 пътнически влака и 345 крайградски пътнически влака. Предвидено е движението на влаковете в участъците с най-голям брой пътници в работните дни да се осъществява на по-чести интервали. В сутрешните часове влаковете по направлението Перник - София ще се движат на интервал от 20 минути, а в следобедните часове и вечер на интервал от 40 минути. За направлението Лакатник - Своге - София в сутрешните часове влаковете ще се движат на интервал от 30 минути, а вечер в обратното направление движението ще се осъществява на всеки 60 минути. В участъка Пловдив - Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София-Крайова, която се осъществява със сутрешния влак София-Видин и обедния Видин-София. През летния сезон, вкл. месеците от юни до октомври, се планира да се запази движението на сезонния влак Солун - София - Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София - Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ - Русе - Букурещ. По направлението София-Белград придвижването с директния влак ще се осъществява само в периода от 15 юни 2018 г. до 17 септември 2018 г. В графика са взети предвид и планираните по-мащабни ремонти по железопътната инфраструктура. С оглед при стартирането им, корекциите в маршрутите и разписанията на влаковете да са минимални. Например за участъка Пловдив-Стара Загора, предвид очакваните ремонти са разработени разписания на влаковете по алтернативни маршрути през гара Димитровград. Това е направено, за да бъдат избегнати бъдещи изменения в разписанието на влаковете, движещи се по вече ремонтираният участък Пловдив-Димитровград-Свиленград. При разработването на новото разписание, транспортната схема и периодите на движение на влаковете са съобразени в максимална степен с обемите и структурата на превозите, както и с техническите възможности и капацитет на подвижния състав. Подробна информация за новия график за движение на влаковете клиентите на „БДЖ - Пътнически превози“ ЕООД могат да получат от служителите на гишета „Информация” и билетните каси във всички железопътни бюра и гари в страната, на националния информационен телефон 0700 10 200 или от електронния пътеводител на официалната интернет страница на дружеството: www.bdz.bg.", "date": "2017.12.10", "title": "От днес - нов график за движение на влаковете на БДЖ"}
{"url": "https://www.24chasa.bg/novini/article/6603615", "text": "„Не раздаваме парите по симпатии”, категоричен е кметът на пострадалото Хитрино Нуридин Исмаил пред  . Година след трагедията жителите на селото са разделени заради начина, по който се раздават помощите. Според едни парите са недостатъчни и се раздават по неправилен начин. „Аз съм убеден, че никъде дадените пари не са по-малко”, категоричен е Исмаил. По думите му сред жителите на Хитрино има такива, които се възползват от ситуацията и търсят обезщетение без реално да имат щети, нанесени от експлозията. „Нямайте и капка съмнение, че парите се харчат почтено. Така се сплоти цяла България и няма как на базата на тази доброта да правим каквото си искаме”, категоричен е кметът на селото.", "date": "2017.12.10", "title": "Кметът на Хитрино: Не раздаваме парите по симпатии"}
{"url": "https://www.24chasa.bg/novini/article/6603447", "text": "Германското село Алвин, разположено в източната провинция Бранденбург, бе продадено в събота на аукцион за сумата от 140 хил. евро, предава Deutsche Welle, цитирана от \"Фокус\". Населеното място е с обща големина от 16 хил. квадратни метра и се намира на два часа път с кола от Берлин. Селото е било собственост на намиращия се в него социалистически завод за гориво, който прекратява дейност през 1990 г. след обединението на Германия. Малкото населено място започва да запада, като по-младите хора се преместват в големите градове в търсене на работа. През 2001 г. двама братя купуват селото за „една символична дойчемарка“, но не успяват да вдъхнат нов живот в него. Новият собственик, който е пожелал да запази анонимност, смята да успее там където неговите предшественици са се провалили, разкрива още медията.", "date": "2017.12.10", "title": "Продадоха на аукцион германско село"}
{"url": "https://www.24chasa.bg/novini/article/6603454", "text": "Британската полиция издирва въоръжена банда, нападнала, ограбила и отвлякла мъж, заради скъп часовник, който той е носел, пише Independent. В началото на декември, двама мъже са спрели 24-годишната жертва и поискали да разберат, дали часовникът който носи е оригинален. След като получили потвърждение, те го прилъгали да ги последва към близка сграда, където чакали техни въоръжени съучастници. Групата взела часовника и малтретирала жертвата в продължение на два дни, заплашвайки го с хладни оръжия и пистолет, че ако не се обади на родителите си и не им поиска откуп, ще го убият. Когато станало ясно, че поисканата от престъпниците сума е непосилна за семейството, те взели насила ключовете от дома на жертвата и ги използвали за да ограбят сградата. 24-годишният мъж, чието име не е разкрито е успял да избяга, когато групировката го закарала до банкомат, за да изтегли пари от личната си сметка. Към момента полицията издирва двамата братя Али и Синан Дервиш, които са били заснети от охранителни камери в процеса по ограбването на къщата. От Скотланд ярд вярват, че до 12 души са замесени в атаката.", "date": "2017.12.10", "title": "Издирват въоръжена банда, отвлякла и измъчвала мъж във Великобритания"}
{"url": "https://www.24chasa.bg/novini/article/6603467", "text": "Временно е ограничено движението по път II-55 Велико Търново – Гурково в участъка на гр. Пчелиново при Прохода на Републиката (Хаинбоаз) поради пътнотранспортно произшествие между два тежкотоварни автомобила. Обходен маршрут за леки МПС: път I-6 Гурково – Казанлък и път I-5 Казанлък – Габрово /проход „Шипка“/. Това съобщиха от Агенция \"Пътна инфраструктура\". Тежкотоварните автомобили изчакват на място, съобразно указанията на Пътна полиция.", "date": "2017.12.10", "title": "Сблъсък между два тира ограничава движението при Хаинбоз"}
{"url": "https://www.24chasa.bg/novini/article/6603473", "text": "През изминалата нощ в София са работили 142 автомобилa – снегопочистваща техника, съобщиха от пресцентъра на Столична община. Екипите са извършвали бутане на снежна маса и обработки със смеси против заледяване. Обработени са всички улици, по които се движи масовият градски транспорт, Южната дъга, главни улици в кварталите опасни и стръмни места, мостове и частично вътрешноквартални улици. Опесъчени са планинските пътища Бояна - Златни мостове и Драгалевци - Алеко. Продължава разпръскването със смеси против заледяване, започнало е разчистване на спирките и подходите към подлези. Продължава почистването на бул. „Цариградско шосе“ и бул. „Брюксел“ . Усложнена е обстановката в планинските райони - Витоша и Панчарево, където има навявания.  Към момента градският транспорт се движи нормално при зимни условия.", "date": "2017.12.10", "title": "142 снегорина са чистили столицата през нощта, още обработват против заледяване"}
{"url": "https://www.24chasa.bg/novini/article/6603667", "text": "Българският народ с дълбока признателност е построил паметници по пътя на руската армия в цялата страна. Това каза вицепремиерът и министър на отбраната Красимир Каракачанов по време на връчването на почетен знак на Министерство на отбраната на Република България на княз Никита Дмитриевич Ростовский, предаде „Фокус“. Той посочи, че почетният знак се връчва на човек, който носи фамилията на държавник и политик на Русия, чиито заслуги България отбелязва редом с годишнината от освобождението на Плевен. „Тъй като няма как като народ да връчваме почетните знаци на всички руски войни, които отдадоха живота си за освобождението на България, в цялата страна по пътя на руската армия, българският народ с дълбока признателност е построил паметници“, обясни Красимир Каракачанов. Според него въпреки повратностите на времето и смяната на политическата конюнктура, никой не е успял да посегне на тези паметници.", "date": "2017.12.10", "title": "Каракачанов: С признателност са строени паметниците по пътя на руската армия у нас"}
{"url": "https://www.24chasa.bg/novini/article/6603673", "text": "Южна Корея наложи нови едностранни санкции срещу Северна Корея, предаде AFP. Това е поредният опит на Сеул да наложи натиск над Севера след серията от ядрени тестове, които засилиха напрежението на полуострова. Санкциите идват след посещението на високопоставено лице на ООН в Пхенян, който призова за диалог между Северна Корея и международната общност с цел да се избегне потенциална катастрофална „грешка“ в ядрената криза, предава \"Фокус\". Новият пакет от мерки на Сеул, вторите за този месец, се очаква да срещнат негативна реакция от Северна Корея, която разглежда южната си съседка като прекалено зависима от враждебния Вашингтон. Общо 20 севернокорейски организации, включително банки и търговски компании, както 12 частни лица, повечето от които банкери, бяха включени в черния списък на Сеул.", "date": "2017.12.10", "title": "Южна Корея наложи нови санкции срещу Пхенян"}
{"url": "https://www.24chasa.bg/novini/article/6603675", "text": "Около 10 000 индонезийци се събраха на протестен митинг пред посолството на САЩ в Джакарта в подкрепа на палестинците и осъждайки решението на президента Доналд Тръмп да признае Йерусалим за столица на Израел, предадоха Асошиейтед прес и Ройтерс. Протестиращите носеха плакати с надписи \"Посолство САЩ, махай се от Ал Кудс\", \"Освободете Йерусалим и палестинците\", \"Ние сме с палестинците\" и \"Палестина е в сърцата ни\". Ал Кудс е арабското наименование на Йерусалим, уточнява АП. Днешната демонстрация, организирана от ислямистката Партия на справедливостта и просперитета, е втората, откакто Тръмп обяви решението си в сряда. Президентът Джоко Видодо остро осъди тази стъпка на Тръмп, определена като нарушение на резолюциите на ООН, предава БТА. Индонезия, като страната с най-голямо мюсюлманско население в света, отдавна подкрепя силно палестинците и няма дипломатически връзки с еврейската държава, припомня АП. Палестинският народ бе сред първите, които признаха независимостта на Индонезия през 1945 година, заяви пред протестиращите Сохинул Иман, председател на оспорваната опозиционна Партия на справедливостта и просперитета, цитиран от Ройтерс.", "date": "2017.12.10", "title": "Хиляди индонезийци отново протестират \nсрещу решението на Тръмп за Йерусалим"}
{"url": "https://www.24chasa.bg/novini/article/6603678", "text": "Ирак отбелязва с военен парад в Багдад победата си над „Ислямска държава“, предаде Reuters. , предава \"Фокус\". По-рано руската армия обяви победата над екстремистите в съседна Сирия, където Москва подкрепя сирийските правителствени сили. Премиерът обяви 10 декември за национален празник. Парадът не се излъчва наживо и само националните медии имат позволението да присъстват. Няколко иракски хеликоптера с иракски знамена прелетяха в събота над Багдад в подготовка за победния парад.", "date": "2017.12.10", "title": "Ирак празнува победата си над „Ислямска държава“"}
{"url": "https://www.24chasa.bg/novini/article/6603683", "text": "Около 18.00 чaса на 9 декември на тел. 112 в Районно управление на МВР-Омуртаг е получен сигнал за възникнал пожар в стопанска постройка в село Чернокапци, община Омуртаг – собственост на 69-годишен мъж от селото. Това съобщиха от пресцентъра на ОДМВР-Търговище. В резултат са изгорели бали с люцерна. Вследствие на пожара собственикът е получил множество изгаряния по тялото и лицето. Мъжът е откаран за лечение във Военноморска болница-Варна, с опасност за живота му. В МБАЛ-Търговище е била настанена за лечение 67-годишната му съпруга, която също е пострадала при инцидента, без опасност за живота й. Впоследствие жената е изписана за домашно лечение. Пожарът е погасен от екип служители на РСПБЗН-Омуртаг с един противопожарен автомобил. Причините за възникване на инцидента са в процес на изясняване. По случая е образувано досъдебно производство по описа на РУ-Омуртаг.", "date": "2017.12.10", "title": "Мъж е с опасност за живота след пожар в Търговищко"}
{"url": "https://www.24chasa.bg/novini/article/6603693", "text": "Само за последните 24 часа курсът на биткойна падна с 11,9% на борсата Coinmarketcap и към 10:30 часа в Москва се търгува за 13 960 долара, предаде ТАСС. , предава БГНЕС. Биткойнът е децентрализирана система на едноименната криптовалута на основата на технологията блокчейн, която може да използва всеки участник в системата с изчислителна мощност (компютър или мрежа).", "date": "2017.12.10", "title": "Курсът на биткойна падна с почти 12% до 13 960 долара"}
{"url": "https://www.24chasa.bg/novini/article/6603725", "text": "Всичкият произведен ток от мощности над 5 мегавата да се продава на борсата, гласуваха в четвъртък депутатите от енергийната комисия на парламента. Това означава, че частници няма да могат да купуват евтин ток директно от АЕЦ “Козлодуй” или “Марица-изток 2”. Промяната е внесена от депутатите от ГЕРБ Делян Добрев, Валентин Николов, Искрен Веселинов и Александър Ненков. Тя е записана в преходните разпоредби на Закона за безопасно използване на ядрената енергия като поправка в Закона за енергетиката. Делян Добрев заяви за “24 часа”, че се опитват да направят търговията с ток прозрачна. По-голямата част за свободния пазар се предоставя от държавната енергетика и затова било добре това да става на борсата, смята той. Валентин Николов заяви, че промяната ще уеднакви правилата за търговия на ток за всички, защото имало продажби по 20 лв. за мегаватчас от фирма извън БЕХ. Когато има разумни предложения, няма как да не ги подкрепиш, заяви Таско Ерменков от БСП. Според него сделките на свободния пазар ще изсветлят и няма да има притеснения, че някой служител е злоупотребил и е търгувал ток под пазарни цени и разликата е прибирана под масата. Следващата стъпка е да се иска от КЕВР да повиши контрола, каза той. На заседанието присъстваха всички работодателски организации, които подкрепиха промяната, от БЕХ също са за нея. Липсваха обаче търговците на ток.", "date": "2017.12.10", "title": "Режат частници от евтиния ток на АЕЦ"}
{"url": "https://www.24chasa.bg/novini/article/6603709", "text": "Работата на летището в Бирмингам бе временно преустановена заради силните снеговалежи, съобщи Sky News. Полетите ще бъдат възобновени веднага щом бъдат почистени пистите, посочват от летището, предава \"Фокус\". Снеговалежите продължават в голяма част от Великобритания. В неделя пътният трафик на места е силно затруднен заради снежната покривка, която в някои райони достига 20 см. Тежките условия повлияха и железопътния транспорт. Влаковете на Острова се движат със забавяния.", "date": "2017.12.10", "title": "Летището в Бирмингам временно спря да работи заради силните снеговалежи"}
{"url": "https://www.24chasa.bg/novini/article/6603722", "text": "Ливанските сили за сигурност използваха сълзотворен газ и водни оръдия срещу участници в протестна демонстрация близо до посолството на САЩ в Бейрут в следствие, на което няколко души са ранени, предаде Ройтерс. Демонстрантите протестираха срещу решението на президента на САЩ Доналд Тръмп да признае Йерусалим за столица на Израел. Участниците в протеста, някои от които развяващи палестински знамена, подпалиха гуми на улицата и замеряха с камъни полицаите, които бяха блокирали главния път към сградата на посолството, предава БТА.", "date": "2017.12.10", "title": "Използваха сълзотворен газ срещу демонстранти в Бейрут, има ранени"}
{"url": "https://www.24chasa.bg/novini/article/6603737", "text": "Гръцката полиция съобщи, че един алпинист е загинал, а друг е леко ранен при изкачване на най-високата планина в Гърция Олимп, предаде Асошиейтед прес. Вчера следобед двамата се изкачили на около 2000 метра надморска височина на път за заслон, който се намирал малко по-високо в планината, когато се подхлъзнали и паднали в пропаст, предава БТА. Единият алпинист, 26-годишен грък, паднал от 200 метра височина и бил в безсъзнание, когато бил открит и евакуиран с хеликоптер. Той починал, преди да бъде откаран в болница. Другият катерач, който не пропаднал толкова дълбоко, получил само леки наранявания.", "date": "2017.12.10", "title": "Един алпинист загина, а друг е ранен при изкачване на планината Олимп"}
{"url": "https://www.24chasa.bg/novini/article/6603738", "text": "В поредна фалшива новина бе поставено името ми, написа във фейсбук Лиляна Павлова, министър на българското председателство на Съвета на ЕС. \"Дори няма да посоча изданието или какво то е съчинило, защото тук става дума за изключително тревожен и набиращ скорост процес, който руши устоите и ценностите на нашето демократично общество. Никой не е застрахован, всеки може да бъде застигнат от вълната на неистини. Те пряко атакуват гражданите и тези, които хората са избрали да защитават интересите им в институциите. Петнят и тяхното име. Затова със същата сила трябва да отговорим на безпрецедентното предизвикателство и заедно да реагираме на фалшивите новини – с хигиена на четенето и адекватни мерки. Кампанията срещу тях вече тръгна. Трябва само активно да се включим в нея\", пише Павлова в социалната мрежа. Проверка на \"24 часа\" показа, че става дума за странен сайт, поставил думи в устата на Лиляна Павлова.", "date": "2017.12.10", "title": "Лиляна Павлова: Във фалшива новина поставиха името ми"}
{"url": "https://www.24chasa.bg/novini/article/6603757", "text": "Трима души са арестувани за участие в  , предаде ABC News. Нападението бе извършено в събота вечерта по време на младежко събиране в синагогата във втория по голена град в Швеция. Около 20 маскирани хвърляха коктейли „Молотов“ срещу сградата. При нападението няма пострадали, предава \"Фокус\". След атаката властите засилиха мерките за сигурност около синагогата и еврейския център в столицата Стокхолм. През последните седмици в Стокхолм и Малмьо се проведоха демонстрации заради решението на президента на САЩ да признае Ерусалим за столица на Израел.", "date": "2017.12.10", "title": "Арестуваха трима за нападението срещу синагога в Швеция"}
{"url": "https://www.24chasa.bg/novini/article/6604081", "text": "Турските гранични власти са заловили край град Къркларели група от 29 мигранти, които се опитвали да се прехвърлят нелегално в България, предаде БТА. Мигрантите били разделени на две групи и се укривали на различни места в околностите на село Демиркьой в района на граничен пункт Дерекьой/Малко Търново. Екипи на жандармерията предприели операция по залавянето им по получен сигнал. Нелегалните мигранти били от Ирак, Пакистан и Сирия. След установяването на самоличността им те били предадени в областната Дирекция по миграция в Къркларели.", "date": "2017.12.10", "title": "Заловиха нелегални мигранти в Турция, опитали да се прехвърлят в България"}
{"url": "https://www.24chasa.bg/novini/article/6604087", "text": "Част от полетите между Ирландия и Великобритания са отменени заради снега. Полетите между Бирмингам и „Станстед“ към летище „Нок“ в Западна Ирландия и от „Хийтроу“, Бирмингам и „Станстед“ към Дъблин са отменени, предава ирландската медия RTE. Въпреки снега „Нок“ работи, след като специално оборудване е премахнало снега от пистите, но е възможно да има забавяния в полетите. Пътниците трябва да проверяват разписанията преди да тръгнат към летищата, съобщава \"Фокус\". Междувременно лошото време в Северен Уелс и в Централна Англия е довело до натрупване на няколко сантиметра снежна покривка.", "date": "2017.12.10", "title": "Отмениха част от полетите между Ирландия и Великобритания заради снега"}
{"url": "https://www.24chasa.bg/novini/article/6604090", "text": "Турският президент Реджеп Тайип Ердоган втвърди тона около решението на САЩ да признаят Ерусалим за столица на Израел, като нарече Израел \"терористична държава\", предаде Асошиейтед прес. В реч днес в Централна Турция Ердоган заяви, че \"Израел е терористична държава\", а израелските сили нарече \"терористи\", имайки предвид снимка на палестински младеж със завързани очи, отвеждан от над десет войници на Западния бряг, предаде БТА. \"Няма да оставим Ерусалим на милостта на една страна, която убива деца,\" каза още той, обвинявайки Израел, че няма други ценности освен \"окупацията и плячкосването\". Ердоган заяви, че Турция ще продължи с дипломатическите си усилия да промени обявеното от президента на САЩ Доналд Тръмп решение, което по думите на турския държавен глава \"няма никаква стойност\".", "date": "2017.12.10", "title": "Ердоган: Израел е терористична държава, решението на Тръмп няма никаква стойност"}
{"url": "https://www.24chasa.bg/novini/article/6602986", "text": "Владимир Путин с шлем на хокейна площадка, в рицарски доспехи, гушка куче, язди кон, баба му го прегръща. Моменти от биографията на руския лидер се смесват със сюрреалистични картини, в които Путин е супергерой. Всичко това може да се види на изложбата “Суперпутин”, която беше открита в московския Музей за съвременно изкуство в сряда. Същия ден беше обявено, че Путин ще се кандидатира за президент за четвърти път. Експозицията включва 30 картини и скулптури, които представят руския лидер в героична светлина, разказва РИА Новости. Руски поп арт художници го изобразяват в необичайни роли. Владимир Путин гледа от всеки ъгъл в музея - от картини, изобразяващи как като Дядо Мраз, през негови бюстове в цветовете на руското знаме до фигура на рицар, яхнал мечка и развяващ руския флаг.  Аналогично с името на изложбата, Путин се явява и като Супермен. На една от картините руският лидер гушка кученцето, подарено му от българския премиер Бойко Борисов през 2010 г. Всички картини са нарисувани от руснаци, като целта била да са в различни стилове. Идеята за експозицията е на студентката по журналистика в Московския държавен университет Юлия Дюшева. Момичето, което досега не се е занимавало с изложбена дейност, успява да организира експозицията в “Артплей” - една от най-модерните галерии в центъра на Москва, разположена в сградата на бивша фабрика. “Идеята беше да създадем биографична изложба, но след това решихме, че ще бъде много по-интересно и полезно, ако съберем млади художници и направим изложба, посветена на президента. Нямаше специални изисквания при рисуването на картините, Работихме заедно върху снимките, но момчетата проявиха инициатива от сърце”, казва 22-годишната Юлия. Подготовката на изложбата започва още през март. Организаторите подчертават, че това не е агитационен проект, а изкуство без политика за човек на име Владимир Путин. “Всички художници са позитивно настроени към личността на Владимир Владимирович. Освен че е президент обаче, Владимир Путин е нормален човек със своите хобита, характер и начин на живот”, казва Дюшева. Изложбата може да бъде видяна до 15 януари. Тя вече има и специална страница във фейсбук. Неотдавна руски скулптор пък изработи статуя на Путин, в която той беше изобразен като мечка - символ на Русия, но с крила. ", "date": "2017.12.10", "title": "Величаят Суперпутин в Москва (Галерия)"}
{"url": "https://www.24chasa.bg/novini/article/6604136", "text": "Ферибот, превозващ повече от 300 души на борда си, е заседнал заради силните ветрове в пристанището на северния френски град Кале, прекъсвайки трафика на едно от най-заетите пътнически пристанища в Европа. Няма пострадали, предава AFP. „Съдът е стабилен. Служителите на пристанището се опитват да го освободят“, съобщи източник от пристанищните власти, цитиран от \"Фокус\". Корабът „Прайд от Кент“ е заседнал, след като се е блъснал в стълба за разтоварване на пътници при маневри преди да се отправи към дестинацията си – Довър във Великобритания.", "date": "2017.12.10", "title": "Ферибот, с над 300 пътници на борда си, заседна на пристанище в Кале"}
{"url": "https://www.24chasa.bg/novini/article/6604153", "text": "Новият кръг преговори по македонско-гръцкия спор за името ще започне в период на подобрен политически климат между двете страни и оптимистични очаквания в Скопие и Атина, но и във Вашингтон и Брюксел, за приключване на дългогодишния спор, пише в. \"Нова Македония\". След тригодишна пауза посредникът от ООН Матю Нимиц в понеделник и вторник ще разговаря в Брюксел с представителите на Македония и Гърция Васко Наумовски и Адамандиос Василакис, предаде БТА. Македонският премиер Зоран Заев няколко пъти заяви, че сега има по-големи шансове да се намери решение на спора с Гърция. В интервю за гръцката агенция АНА-МПА той каза, че трябва да се намери приемливо решение, от което двете страни ще бъдат \"или еднакво доволни, или еднакво недоволни\". Попитан на какъв спектър отстъпки е готов и дали е съгласен да се смени името и на скопското летище \"Александър Македонски\", Заев отговори, че е \"по-лесно да се смени името на летище, отколкото името на страната\". Гръцкият премиер Алексис Ципрас от своя страна очаква положително развитие на преговорите за името през 2018 г., \"ако Скопие реши да направи крачка напред\". \"Ако те се откажат от реториката и изявленията, че те са единствените потомци на Александър Македонски и от своите иредентистки твърдения, може би ще успеем да намерим общо решение. В такъв случай аз ще съм първият, който ще гарантира европейската перспектива и сигурността на съседната страна\", каза Ципрас в Белград след среща с колегите си от Сърбия, България и Румъния. Преди него и гръцкият външен министър Никос Кодзиас заяви, че очаква спорът за името да бъде решен през първата половина на 2018 г. Оптимизъм за решаването на спора изразиха и американският заместник-помощник държавен секретар Хойт Ий и еврокомисарят Йоханес Хан, като и двамата отбелязаха подобрените политически комуникации между Македония и Гърция. Спорът за името на Македония се води от обявяването на независимостта на Македония през 1991 г. Заради съпротивата на Гърция, която не признава името Република Македония, ООН прие временното наименование Бивша югославска република Македония /БЮРМ/. Двете страни започнаха преговори под покровителството на ООН, които още не са приключили. Последният кръг разговори на посредника от ООН с представители на двете страни се състоя в Ню Йорк през ноември 2014 г.", "date": "2017.12.10", "title": "Скопие и Атина оптимисти за преговорите по македонско-гръцкия спор за името"}
{"url": "https://www.24chasa.bg/novini/article/6604172", "text": "Днес започна редовното обслужване по новата високоскоростна железопътна линия, свързваща Берлин с Мюнхен, след над две десетилетия на строителство, струващо 10 милиарда евро (12 милиарда долара), предаде ДПА. \"Първият редовен И Це Е (ICE - Intercity Express - междуградски експрес) по новия маршрут пристигна в Мюнхен една минута по-рано. Часът на пристигане по разписание бе 11:02 (12:02 бълг. вр. - бел. ред.)\", съобщи говорител на жп оператора Дойче бан (Deutsche Bahn). Компанията очаква през уикенда повече пътници от обичайното, предаде БТА. На откриването присъства германският канцлер Ангела Меркел. Новата отсечка съкращава с до два часа пътуването между Североизточна Германия и Бавария. Скоростните влакове ще развиват до 300 километра в час и ще пристигат за малко под четири часа. Линията е дълга 623 км, а времето за изминаването й намалява с една трета - от шест на четири часа. Дойче бан очаква 3,6 милиона пътници годишно. Придвижването със самолет по същото трасе е около час. Най-бързите влакове ще се движат три пъти на ден във всяка посока, а редовните ще бъдат на всеки час по маршрута, минаващ през Ерфурт и Нюрнберг, като ще извършват превоза с 90 минути по-бързо отпреди. Билети за четиричасовия \"спринт\" могат да бъдат запазени на уебсайта на Дойче бан за 80 евро. Пътуване за четири часа и половина струва 30 евро.", "date": "2017.12.10", "title": "Отвориха за пътници нова високоскоростна линия Берлин-Мюнхен"}
{"url": "https://www.24chasa.bg/novini/article/6604183", "text": "Част от стъклена преграда падна от втория етаж на мол \"Парадайз\" и се стовари върху 18-годишна ученичка от София преди минути. Само късметът я спаси, парчето да се разбие върху главата й, но то наряза ръката й. Малко след това охраната на мола дойде на място и се погрижи за раната на момичето.", "date": "2017.12.10", "title": "Стъкло падна от втория етаж на мол, рани 18-годишна"}
