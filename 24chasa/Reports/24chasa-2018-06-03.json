{"url": "https://www.24chasa.bg/novini/article/6895346", "text": "Да се въведат часове по антикорупционна дейност за всички ученици. Тази идея обсъдиха депутати на изнесено заседание на парламентарната комисия за борба с корупцията. Идеята е специални материали да влязат в часовете по различни предмети още от 1-и клас и да се добавят до 12-и. Опит за въвеждането на такива часове у нас е имало през 2004 г., като програмата е действала за кратко в избрани училища. После идеята пропада. Много европейски държави обаче провеждат такава политика. В Хонконг пък тя започва още от детската градина под формата на различни игри, рисунки и филми, обясняват експертите. Новият проект е наречен “Формиране на антикорупционно съзнание и поведение сред младите хора в училищата” и е изготвен от експерти в антикорупционната комисия. Всичко това стъпва на Националната стратегия за противодействие на корупцията за 2015 - 2020 г. “Една от целите е учениците да се научат да разпознават т.нар. малка корупция, да откриват признаците на активната и пасивната корупция, да правят собствени проучвания в битови ситуации, да разпознават механизмите на корумпиране и други”, обясни шефът на ресорната комисия и депутат от НФСБ Борис Ячев пред “24 часа”. Предвижда се материалите за началните класове да се включат в предметите “Роден край” или “Човек и общество”, за тези от 5-и и 7-и клас в “История и цивилизация”, а за гимназистите - в часовете по философия, етика и право, психология и “Свят и личност”. Допълнително ще се провеждат и лекции с членове на новия антикорупционен орган, извънкласни дейности, дискусионни клубове и други. Според експертите най-добре е да се започне от училищна възраст, тъй като по статистика училищната общност обхваща около 950 хил. души на възраст от 6 до 19 г. С обвързаността на родители и институции към нея цифрата може да достигне от 1,5 млн. до 2 млн. българи, обясни Ячев. Ако бъде одобрен, проектът ще бъде предложен на образователния министър Красимир Вълчев, за да тръгне за постоянно или поне като пилотен в по 2 училища от всяка област.", "date": "2018.06.03", "title": "Децата ще учат що е малка, пасивна и активна корупция"}
{"url": "https://www.24chasa.bg/novini/article/6895384", "text": "Един от най-известните подсъдими през последните 10 г. - Валентин Димитров-Вальо Топлото, вече се споменава в официални съобщения само с инициалите В. Д. Така е и в програмата на Софийския градски съд за предстоящите дела с обществен интерес. Към инициалите на Топлото е добавено, че той е подсъдим за нарушаване разпоредбите на Закона за мерките срещу изпирането на пари от длъжностно лице. Прикриването на името на подсъдимия се обяснява с Общия европейски регламент за защита на личните данни (GDPR). Чиновниците се позовават на него, когато искат тайна за обществеността да останат имената на проверявани, разследвани, обвиняеми и осъдени. Съобщения на прокуратурата за внесен обвинителен акт или повдигнато обвинение също се пращат с инициали, дори и имената на осъдените с влезли в сила присъди потъват в мистерия. Преди дни на брифинг от спецпрокуратурата отказаха да назоват обвинените по дело срещу банда за дрога с мотива, че Законът за личните данни забранява. Това не е така, коментираха юристи. Те посочиха, че регламентът не налага ограничения на полиция, прокуратура и съд, които използват лични данни по силата на закон. “GDPR не важи и за журналисти, тъй като в противен случай правото на информация ще бъде нарушено”, заявиха те. ", "date": "2018.06.03", "title": "Вальо Топлото стана В. Д. заради новите правила за лични данни"}
{"url": "https://www.24chasa.bg/novini/article/6895495", "text": "В Словения днес се състояха парламентарни избори, на които гласоподавателите трябваше да избират между 25 партии, предадоха световните агенции. Агенция ДПА информира, че на изборите днес е била отчетена малко по-висока избирателна активност в сравнение с предишните избори преди четири години, предаде БТА. Държавната избирателна комисия на Словения съобщи, че в 16 ч. местно време избирателната активност е била 34,32 процента, предаде ТАСС. Очаква се Държавната избирателната комисия да обяви предварителни резултати в 21.00 часа по Гринуич.", "date": "2018.06.03", "title": "В Словения се състояха парламентарни избори днес"}
{"url": "https://www.24chasa.bg/novini/article/6895498", "text": "Малък спортен самолет се приземи аварийно на оживена магистрала в Калифорния, САЩ. Инцидентът е отпреди два дни, а днес полицията съобщи, че умелото приземяване е дело на младо момиче, предаде  . Кацането е заснето от камера на кола. На кадрите се вижда как самолетът каца по средата на платното, без да закачи нито един автомобил. Пилотът успява да избегне и електрическите жици. Зад щурвала се оказва девойка. Властите не уточняват възрастта на начинаещия летец, а само пилотския ѝ опит – едва 20 летателни часа.", "date": "2018.06.03", "title": "Само с 20 летателни часа: Момиче приземи аварийно самолет на магистрала в САЩ (Видео, снимки)"}
{"url": "https://www.24chasa.bg/novini/article/6895516", "text": "Десноцентристката антиимигрантска Словенска демократическа партия е вероятният победител на днешните парламентарни избори в Словения с 24,5 на сто от гласовете. Това сочат резултатите от анкета \"екзит пол\", огласени от националната телевизия \"ТВ Словения\", предаде Ройтерс. На второ място е левоцентристката партия \"Листа на Марян Шарец\" с 12,6 процента, предаде БТА. Официалните предварителни резултати ще бъдат оповестени по-късно тази вечер от държавната избирателна комисия.", "date": "2018.06.03", "title": "\"Екзит пол\": Словенската демократическа партия е вероятният победител на днешните избори"}
{"url": "https://www.24chasa.bg/novini/article/6895403", "text": "50 хиляди лева е заделило Народното събрание за застраховка “Живот” за 240-те депутати. Тя ще е групова и се сключва срещу събития, свързани с “живота, здравето и телесната цялост” на народните представители. Това става ясно от обществена поръчка, публикувана на сайта на парламента. При смърт вследствие на общо заболяване или битова злополука застрахователят ще изплаща по 15 хил. лв. на близките. Сумата става двойна, ако смъртта е настъпила след инфаркт, инсулт или катастрофа по време на изпълнение на функциите на народен представител. Направената във връзка със застраховането статистика сочи, че само четирима от депутатите са над 70-годишни. Преобладава възрастта 45-49 г., на колкото са 43-ма от избраниците. 40 са между 40 и 44 г., а 37 - между 50 и 54-годишни. В този мандат няма много млади депутати. Най-ниската възрастова група е 25-29 г. и в нея са едва петима. 14 са между 30 и 34 г. Толкова са и в предпоследната група - между 65 и 69 г. Парламентът си търси и доставчик на електрическа енергия, става ясно от друга обществена поръчка. Трябва да се осигури ток както за двете сгради - основната и бившия Партиен дом, и за полицейските будки пред тях, така и за кухнята на хранителния комплекс в сградата на президентството, за мандатните жилища и за почивните станции във Велинград и Банско. Общото прогнозно количество енергия е 5 420 000 квтч.", "date": "2018.06.03", "title": "47 години – средна възраст на депутатите, застраховат ги за 50 хил. лева"}
{"url": "https://www.24chasa.bg/novini/article/6895546", "text": "Основният закон на страната е от 1976 година. Специална комисия начело с Раул Кастро ще внася промени, като например затвърждаване на работата в частния сектор, предаде  . 87-годишният Раул Кастро, който се оттегли от поста президент,вече призна за легитимни над 200 вида предприемачество в Куба като ресторантьорството, например. В конституцията обаче пише, че частен сектор в страната няма. Това сега е на път да се промени. Възможно е също да се узаконят и еднополовите бракове - нещо за което лобира дъщерята на Кастро Мариела. Промените обаче едва ли ще са мащабни. Политиката пак ще е на базата на идеите на марксизма-ленинизма, а Комунистическата партия ще си остане единствена.", "date": "2018.06.03", "title": "В Куба започнаха конституционни промени"}
{"url": "https://www.24chasa.bg/novini/article/6895440", "text": "Бившият депутат от “Атака” Владимир Кузов вече е член на ДПС. От седмица той има партийна книжка и е част от организацията в “Оборище”. “ДПС е либерална партия и затова избрах да стана неин член”, обясни самият Кузов. Той стана известен през 2005 г. като депутат на “Атака”. Тогава стана ясно, че срещу него има разследване за склоняване на напълнолетен към блудствени действия. По-късно бе осъден условно, но след като присъдата му изтече, той се води реабилитиран пред закона. И до днес твърди, че е невинен. След делото Кузов призна, че е хомосексуалист и имаше амбиции в политиката. Беше кандидат за президент на последните избори през 2017 г., но ЦИК не го регистрира, тъй като нямаше 2500 коректни записа в подписката си.  За членството на Кузов пред “24 часа” потвърди и шефът на ДПС за София Нихат Кабил. “Колегите от района така са преценили и щом уставът е спазен, няма пречка”, обясни той. Кузов идва в организацията от около 2 месеца, има интересни идеи за развитието ѝ, ще бъде полезен за партията, а личният живот си е личен, каза шефът на район “Оборище” Антон Тепавичаров. Той обясни, че Кузов е реабилитиран, а и за членство в партията не се искало свидетелство за съдимост. Тепавичаров обаче отказа подробности с обяснението, че има строга партийна йерархия и той не е писмено упълномощен да разговаря с медиите. ", "date": "2018.06.03", "title": "Владо Кузов стана член на ДПС"}
{"url": "https://www.24chasa.bg/novini/article/6895559", "text": "Турският премиер Бинали Йълдъръм е поканил министър-председателя Бойко Борисов да присъства на церемонията по откриването на трансанадолския газопровод \"Танап\". Това съобщиха от канцеларията на Йълдъръм, който се е обадил днес по телефона на Борисов по този повод. Йълдъръм е информирал Борисов, че церемонията ще бъде на 12 т.м. в град Ескишехир, предаде БТА. Той е заявил, че ще бъде особено щастлив да приветства Борисов сред гостите на високо ниво. Борисов е обещал, че ще осигурят за церемонията присъствие на високо ниво от България. Разговорът е преминал в топла, дружеска атмосфера и двамата премиери са се договорили да се срещнат при първи удобен случай, добавиха от канцеларията на Йълдъръм.", "date": "2018.06.03", "title": "Йълдъръм покани Борисов на откриването на газопровода \"Танап\""}
{"url": "https://www.24chasa.bg/novini/article/6895072", "text": "Пред трудно решение как да постъпи с командоса Ангел Желязков е изправено командването на пловдивската бригада \"Специални сили\". Той е един от най-добрите парашутисти и е участвал в рискови мисии у нас и в чужбина, но е обвиняем за предумишлено убийство. На 20 май т.г. 33-годишният младши сержант намушка в нож сърцето полицая Добромир Лазаров заради красивата дознателка Люба Алексова. Военният съд под тепетата го остави в ареста, но при обжалването на по-горната инстанция в столицата Желязков бе освободен с подписка. Мотивите на магистратите са, че има добра служебна характеристика и няма опасност да се укрие или да извърши друго престъпление. Съдейства изцяло и на разследващите. \"Желязков би трябвало да се върне на поделението си. Човек е виновен до доказване на противното\", заяви адвокатът му Красимир Елдъров. Според други юристи обаче достъпът на командоса до класифицирана информация ще бъде отнет, което пък ще послужи като мотив за освобождаването му от армията. Командирът на елитната част бригаден генерал Явор Матеев отказа коментар. Добави единствено, че решение ще има в скоро време. Колегите на Желязков смятат, че на 20 май той е действал в условията на неизбежна отбрана. Във фаталната вечер полицаят Добромир Лазаров е тръгнал от Сопот, където живее, и е пристигнал в Пловдив пред блока на военния. Служителят на реда искал да се разберат по мъжки с командоса за сърцето на дознателката. Самата тя е свидетелствала, че Лазаров първи е нападнал, като забил юмрук в лицето на Желязков.", "date": "2018.06.03", "title": "Военните умуват за командоса, убил полицая заради красивата дознателка"}
{"url": "https://www.24chasa.bg/novini/article/6895421", "text": "Британският премиер Тереза Мей се присъедини към оцелели, роднини на жертви и спасители във възпоменателна служба по повод първата годишнина от нападенията на Лондонския мост, предаде Асошиейтед прес. Осем души бяха убити, а близо 50 - ранени, когато трима последователи на \"Ислямска държава\" прегазиха с камионетка пешеходци на \"Лондън бридж\", а след това нападнаха с ножове хора в барове и ресторанти в близкия пазар \"Бороу маркет\". Тримата нападатели бяха застреляни от полицията, предава БТА. Атаките бяха извършени две седмици след бомбен атентат на концерт на певицата Ариана Гранде в \"Манчестър арина\", в който загинаха 22 души. Над 700 души се събраха днес в катедралата в Саутуорк, между \"Лъндън бридж\" и \"Бороу маркет\" на южния бряг на река Темза. \"Любовта е по-силна от омразата. Светлината е по-силна от мрака. Животът е по-силен от смъртта. Това беше вярно преди година и продължава да е вярно днес\", заяви деканът на катедралата Андрю Нън. В изявление на британския премиер Тереза Мей се отдава почит към смелостта на спасителните екипи и на обикновени граждани като испанеца Игнасио Ечеверия, който се опита да препъне нападателите със скейтборда си и беше убит. Фактът, че седем от осемте жертви са чужденци - от Франция, Испания, Австралия и Канада - \"е отражение на нашата велика космополитна столица, чиято енергия и ценности събират хора от цял свят, и трагично напомняне, че заплахата от тероризма прехвърля границите и въздейства на всички ни\", заяви Мей. \"Решимостта ни да сме твърди и да преодолеем тази заплаха заедно никога не е била по-силна\", добави Мей. В момента равнището на терористична заплаха във Великобритания е на втора по височина степен от общо пет, което значи, че има голяма вероятност от ново нападение. Според правителството се очаква заплахата от ислямистки тероризъм да се задържи на това високо ниво още поне две години и е възможно да нарасне допълнително, а освен това се увеличава заплахата от крайнодясно насилие. Вътрешният министър Саджид Джавид заяви, че ще назначи още 2000 души в силите на реда за борба с тези заплахи.", "date": "2018.06.03", "title": "Великобритания почете жертвите от атентата на \"Лондон бридж\" година след нападенията"}
{"url": "https://www.24chasa.bg/novini/article/6895076", "text": "Министерството на културата да се намеси в казуса със строителството на къща за гости в местността Копривките, известна като Малката Бузлуджа, поиска община Куклен. Причината е, че организацията на БСП в Пловдив се противопоставя на изграждането на обекта, тъй като в границите му попадат няколко големи камъка с изписани върху тях имена на загинали антифашисти. Социалистите са категорични, че въпросните морени са част от съществуващия паметник, посветен на убитите в местността борци срещу хитлеризма. $Мемориалът е в границите на охраняема зона, където не може да се строи\", посочи Александра Берданкова от областната структура на БСП. Червените се опасяват, че камъните ще бъдат унищожени. Инвеститорът Иван Божков уверява, че това няма да се случи. Щял да запази морените. \"Заради спора проведохме среща в кметството на Куклен, на която присъстваха представители на общинската управа и БСП. Там предложих, ако партията се притеснява за камъните, да ги премести на друго място\", заяви Божков. От БСП обаче контрират, че През м.г. той е закупил терена от агенция за недвижими имота с намерение да вдигне къща за гости. Получил е и разрешение от управата на Куклен. След жалбата на социалистите обаче строежът е спрян вече три месеца. Божков също очаква отговора на културното министерство, твърди, че търпи загуби заради отпора на БСП.", "date": "2018.06.03", "title": "Куклен иска намесата на културното министерство за паметника на Малката Бузлуджа"}
{"url": "https://www.24chasa.bg/novini/article/6894537", "text": "62-ма души се обучават на частни курсове във Факултета по математика и информатика към Софийския университет за учители или като допълнителна квалификация. Курсовете са едногодишни, като във факултета се обучават три групи - по информатика и информационни технологии, математика и информатика и само математика. Министерството на образованието обаче не поема средствата за обучението. Всеки от учениците трябва сам да плати между 900 и 1000 лв. Обучаващите се са предимно хора, които работят. Затова курсът се провежда в събота и неделя. Много от тях обаче живеят извън София и затова им се налага да стават много рано и да пътуват до столицата или да наемат и хотел, за да пренощуват. Правоспособност да преподават обаче получават само тези, които са завършили математика и информатика. Част от курсистите обаче са завършили други специалности, но са категорични, че това ще им помогне да надградят в своя ресор. “Хората са наистина мотивирани и искат да станат учители”, категоричен е техният ръководител доц. Ангел Ангелов. Сред курсистите е Анна Петрова, която е учителка по изобразително изкуство, но се записва, за да надгради знанията си и да работи по-лесно с програмите от нейната сфера. Така е постъпила и учителката по кинотехника, аудиовизуална и звукова технология Елена Георгиева. “Това е изключителна възможност да се развием и да бъдем по-добри учители”, казва учителката Гълъбина Влайковска, която също е част от курса.", "date": "2018.06.03", "title": "Математическият факултет обучава частно 62-ма души за учители"}
{"url": "https://www.24chasa.bg/novini/article/6895439", "text": "Няма доказателства \"терористична мотивация\" в  , съобщи говорителка на полицията, цитирана от АФП. По думите й мъжът е на 53 години с австрийско гражданство. ДПА допълни, че пострадалият полицай е бил прострелян неволно от свой колега, който се целел във въоръжения. Тежко раненият полицай е откаран в болница, предаде БТА. По време на случилото се в евангелистката катедрала (Berliner Dom) е имало около сто човека, съобщиха от полицията.", "date": "2018.06.03", "title": "Вторият пострадал при инцидента в Берлин е полицай, няма данни за тероризъм"}
{"url": "https://www.24chasa.bg/novini/article/6895006", "text": "\"Слънчев бряг не е казарма. Няма как да въведем комендантски час. В края на краищата това е курорт. В казармата елате, ще видите, че има ред, дисциплина, вечерен час\". Така коментира в Бургас днес вицепремиерът Красимир Каракачанов новите проверки на коалиционния си партньор и заместник-министър председател Валери Симеонов в Слънчев бряг. Относно акциите на Симеонов срещу децибелите в курорта Каракачанов заяви, че е нужен ред по отношение на музиката, но не и вечерен час и спиране на музиката навсякъде. \"В крайна сметка човек си взема отпуската и идва да се весели. Има определени заведения и те не са само в Слънчев бряг, но и в други курорти, които прекаляват с музиката и след 12 часа. Но мисля, че това може да се уреди с една наредба. Контрол трябва да има, но без да се пречи на туристите\", обясни Каракачанов. Той направи и коментар за убийството на хазартния бос Коста Николов в Слънчев бряг : \"Като наближи сезона, започват и криминалните прояви, за съжаление се случват такива неща. Надявам се органите на реда с всички мерки, които предприемат, да допускат по-малко подобни инциденти защото Черноморието е лицето на България по време на летните месеци”. В Бургас вицепремиерът и министър на отбраната Красимир Каракачанов присъствието на освещаването на знамето на четвърти ученически гвардейски отряд към ПГЕЕ \"Константин Фотинов\". Специално за церемонията пристигна Националната гвардейска част.", "date": "2018.06.03", "title": "Каракачанов за децибелите в Слънчев бряг: Курортът не е казарма (Обновена)"}
{"url": "https://www.24chasa.bg/novini/article/6895298", "text": "Споразумението за партньорство между Нова телевизия и Националната лотария е всъщност на път да бъде разтрогнато, а не договорът за реклама. Уточнението направи достоверен източник по повод публикациите в “24 часа” за напрежението от последните дни между най-гледаната телевизия и най-масовата лотарийна игра. В петък до “Нова” е било изпратено второ писмо, в което се обявява разтрогването на партньорството, срещу което медията е получавала между 25 и 30 милиона годишно. Преди това е имало предупреждение. От медията неофициално обясниха, че е необходимо административно време, за да пристигне кореспонденцията и да бъде обсъдена, и затова най-рано в понеделник ще е ясно как ще приключи този спор. И двете страни обаче категорично отказват официално да потвърдят раздялата. Вероятно се търсят начини проектът да бъде продължен. Все пак става дума за сериозен финансов приход. За сравнение договорът за реклама с другата голяма телевизия bTV е десет пъти по-малък - между 2 и 3 млн. лева. Пак неофициално от Националната лотария бяха лаконични, че прекратяват споразумението, защото в последните седмици от Нова тв не се държали партньорски с тях - каквото и да означава това. Националната лотария е работила като партньор с “Нова”, а не под формата на класически договор между рекламодател и медия. Напрежението очевидно е избухнало след активностите на вицепремиера Валери Симеонов.", "date": "2018.06.03", "title": "Лотарията: “Нова” не се държи като партньор, късаме"}
{"url": "https://www.24chasa.bg/novini/article/6895287", "text": "Румънските власти са започнали разследване, след като автомобил на журналист беше подпален в югозападния град Тимишоара, съобщава Асошиейтед прес. Никой не е пострадал при инцидента. Журналистът Драгош Боца заяви за АП днес, че палежът, който бил извършен през нощта, е бил \"акт на сплашване в мафиотки стил\", предава БТА. Говорител на службата за спешни ситуации заяви, че седем пожарникари са се намесили за гасенето на огъня вчера сутринта. Боца, чиито репортажи в сайта pressalert.ro разгневиха властите, заяви, че работи по случай, свързан със съветник на кмета на Тимишоара Николае Робу. Робу призова за щателно разследване на инцидента, като посочи, че репутацията на града е заложена на карта. По думите му \"Тимишоара трябва да остане град на законността, град, където има свобода\". Същевременно той критикува Боца, обвинявайки го, че от години пише \"клевети\" по негов адрес.", "date": "2018.06.03", "title": "Подпалиха кола на журналист в Румъния, полицията разследва случая"}
{"url": "https://www.24chasa.bg/novini/article/6894570", "text": "Баретата е от 2 дни в курортния град и присъствието му веднага бе забелязано от местните, пише “24 часа” преди 10 г. Той се движи с 2 напълно еднакви джипа с номера 02 15, като разликата е само в една от буквите на регистрационната табела. С него са около 20 охранители, които използват още 2 джипа и няколко автомобила ауди. По обяд Баретата и хората му слязоха в града и седнаха в хитовата кръчма “Мотиката”. В двора ѝ обикаляха трима гардове, други двама седяха в близката горичка, пред паркираните коли бдяха още 5-има. На входа на механата и на почти всяка маса седяха други пазачи с радиостанции. Само на 2 от масите имаше случайни посетители, които се чудеха кой ли е важният гост. Охраната непрекъснато бдеше за всеки, който паркира колата си пред “Мотиката”, и внимателно оглеждаше хората, които слизат. Ако някой остане в автомобила си и се задържи по-дълго в него, веднага се праща охранител, който застава на метър от колата. Час по-късно единият събърбън бе преместен точно до входа на заведението и тичешком, прикривайки го с тела и разгърнати якета, гардовете изведоха Златко Баретата от кръчмата. След това той се прибра за следобедна почивка. Иванов се размина за малко с бившия министър-председател Иван Костов по пистите край Банско. Около 12 часа Баретата и гардовете му слязоха от ски зоната в града, а веднага след тях на Шилигарника се качи Костов, съобщиха бдителни скиори. Наши източници съобщиха, че бизнесменът е отседнал в скромен семеен хотел на местен учител. Къщата е на два етажа, току-що ремонтирана и измазана и много скромна на фона на останалите хотели в Банско. В същия брой “24 часа” пише и следното: Златомир Иванов-Баретата спечели и последната съдебна битка. Прокуратурата е прекратила разследването срещу него за контрабанда, укриване на данъци и участие в престъпна група. На съд по т.нар. афера “Лабекс” са дадени 3-ма души - управителят на митническата агенция Любомир Любомиров, обвинен в контрабанда и данъчни престъпления, и шефовете на филиалите ѝ в Свиленград и Кулата Петър Сарандев и Александър Христов, съобщиха от Софийската градска прокуратура (СГП). Тримата са подведени под отговорност за участие в престъпна група, действала през 2004-2005 г. Златко Баретата е бил съсобственик на агенцията в известен период, но няма доказателства за извършени от него престъпления, обясниха от СГП. По онова време за Баретата няма нито едно висящо разследване. Той бе подсъдим по две дела за незаконно държане на пистолет и над 2 хил. ловни патрона, иззети от къщата му в Драгалевци през лятото на 2005 г. Софийският районен съд обаче го оправда, а градският потвърди присъдите, пише “24 часа” преди 10 г. Магистратите дори му върнаха и 20 ловни пушки и карабини, тъй като са били законно притежавани и с тях не са извършвани престъпления. Намереният в къщата пистолет “Глок” се оказа, че е на кума на Баретата. Иванов бе подсъдим и за рекет на арабски бизнесмен, но първо градските магистрати, а след това и апелативните го обявиха за невиновен. През последните години соченият за знакова фигура на подземния свят Златомир Иванов-Златко Баретата е основен подсъдим по 3 дела. Името му обаче вече не присъства в полицейските бюлетини. През 2016 г. той бе окончателно осъден на 6 г. и половина затвор от Върховния касационен съд като ръководител на престъпна група, известна като Фирмата. Баретата не лежа в тъмницата, тъй като се оказа, че е изтърпял присъдата си в следствения арест и задържан вкъщи. Делото срещу Иванов започна през 2010 г., а той бе под стража от февруари 2009 г. до ноември 2010 г. После бе освободен, но оставен под домашен арест. Първоначално градският съд в София го осъди на 8 г. затвор. Тази присъда бе намалена от втората инстанция, но преди това през 2013 г. неизвестен простреля наркобоса на входа на Съдебната палата   Апелативният съд намали присъдата му на 6 години и половина, отчитайки като смекчаващо вината обстоятелство дългия съдебен процес. Други десет от общо 21 подсъдими от Фирмата бяха признати за членове на бандата на Баретата и за притежание на наркотици. Получиха до 5 г. затвор. В началото на 2018 г. върховният съд сложи точка и на друго дело срещу Баретата, но с оправдателна присъда. За съдиите на три инстанции нямаше доказателства, че той е ръководил наркобанда в София, Черноморието и Казанлък между 2011 и 2013 г. За невинни бяха признати и най-верните му според прокуратурата Ивайло Борисов-Ториното и Златко Гочев-Малкия от Стара Загора. Сагата с делата на Баретата не е приключила. Той е подсъдим за източване на ДДС. Заедно с бизнесмена Милко Милков-Понса и други трима те ощетили хазната с 8 млн. лв., твърди прокуратурата. Според обвинението Баретата и Понса били лидери на банда за данъчни престъпления между 2011 и 2012 г. По делото се твърди, че само фирма, контролирана от Баретата, е спестила 2,21 млн. лв. от ДДС. Делото се точи от 2016 г. на първа инстанция в спецсъда. След атентата срещу него, попитан от съда какво работи, Баретата каза: “Пенсионер съм по болест”. Той вече не участва в търговски дружества. Прехвърлил е дялове във фирми и управлението им на съпругата си Калина. Клип как Баретата гърми с халосни патрони по свой авер, предизвика фурор в интернет преди 2 г. Оказа, че това е сюжет от рекламно видео за охранителна фирма, а с изявата си Златомир Иванов напомни за годините си като командос. За последно той публично коментира задържането на Ториното по обвинение, че е помагач в отвличането на Адриан Златков. “Познаваме се с Ториното, били сме съпроцесници по стари дела”, каза Баретата и отрече Ториното да е дясната му ръка. “Този въпрос с лява ръка, дясна ръка, ляв крак, десен крак, кой каква отговорност носи, лична ли е отговорността. На оперативни данни винаги може да ти измислят сума ти неща”, коментира още Иванов. Пукот от 4 изстрела и вик “Всички да залегнат!”, чуват от кабинетите си в Съдебната палата в София съдии и прокурори на 29 януари 2013 г. Това не е епизод от филм. В 9,35 ч на стълбите пред центрлния вход на палата откъм бул. “Витоша” Златомир Иванов-Баретата бе повален от куршумите. Тогава той отиваше на заседание по делото “Фирмата” в Софийския апелативен съд. Куршумите дошли от таванско помещение, намиращо в сградата на булеварда точно срещу Съдебната палата. Минути след стрелбата въпросната стая бе опожарена. Поразени бяха тънкото и дебелото черво и пикочния мехур на Баретата. Имаше счупено бедро и подбедрица. Въпреки това той се възстанови, но до днес ходи с бастун. Стрелецът по бившия командос все още е неизвестен. ", "date": "2018.06.03", "title": "Машина на времето: Златко Баретата - осъден за бос на Фирмата, оправдан за банда по Черноморието"}
{"url": "https://www.24chasa.bg/novini/article/6895292", "text": "7 души са пострадали при верижна катастрофа днес между пловдивските села Граф Игнатиево и Труд, съобщиха от полицията. Сигналът за инцидента е получен в 15:35 часа. \"Рено\" било ударено отзад от \"форд\", а той пък - от движеща се зад него \"мазда\". Пострадалите са откарани в болница за прегледи. Шофьорите на трите коли са родени през 1991 г., 1982 г. и 1976 г. Най-младият е дал положителна проба за наркотици. Единият от водачите е с отрицателна алкохолна проба. Чакат се резултатите и за втроия. Движението в района е затруднено.", "date": "2018.06.03", "title": "7 ранени при верижен сблъсък край Пловдив"}
{"url": "https://www.24chasa.bg/novini/article/6895307", "text": "Моторист на 24 г. е бил открит днес мъртъв в канавка, където паднал заедно с машината си, съобщиха от пловдивската полиция. Инцидентът е станал между селата Паничери и Старосел. Загиналият е от Хисаря. Той е карал нерегистриран мотор. Ударил се е в дърво, след което е полетял в канавката. Трупът му е намерен в 11, 30 часа. Разследващите предполагат, че катастрофата е станала около 4 часа.", "date": "2018.06.03", "title": "24-годишен моторист издъхна в канавка в Пловдивско"}
{"url": "https://www.24chasa.bg/novini/article/6895304", "text": "Внезапно спиране на електрозахранването днес на летището в Хамбург доведе до спирането на всички кацания и излитания и евакуация на пътниците от комплекса, предадоха ДПА и АП. Спирането на тока, вероятно поради късо съединение, доведе до отменянето на около 200 полета от и до петото по големина летище в Германия, предаде БТА. Самолетите, вече полетели за Хамбург, са били насочвани към други летища, вкл. към Хановер, на 150 км. Аварията е станала към 10 часа сутринта и в продължение на следващите пет часа още не била отстранена. Говорителка на летищния комплекс каза, че не е известно кога ще бъде възстановено захранването.", "date": "2018.06.03", "title": "Авария спря за часове работата на летището в Хамбург, отменени са около 200 полета"}
{"url": "https://www.24chasa.bg/novini/article/6895309", "text": "Близо половината от участниците в анкета в Гърция (48,3 процента) смятат, че гръцкото правителство трябва да работи за намиране на решение по спора за името на Македония, сочат данни от проучване на агенция Рас за гръцката телевизия Екшън24. Попитани дали са съгласни с мнението, че условията за постигане на решение в момента са благоприятни и правителството трябва да работи в тази посока, 43,8 процента от анкетираните са отговорили \"да\", 4,5 процента са заявили, че \"вероятно са съгласни\", 40,7 процента са казали, че не са съгласни, 3,2 процента - че \"вероятно не са съгласни\", а 7,8 процента не са отговорили, предаде БТА. Телефонното проучване е било проведено между 29 и 31 май, като в него са участвали 1002 души.", "date": "2018.06.03", "title": "Един от двама гърци смята, че сега трябва да се реши спора за името на Македония"}
{"url": "https://www.24chasa.bg/novini/article/6895320", "text": "Полицай простреля в крака буйстващ мъж в катедралата в Берлин днес след 16 часа. Около катедралата, която се намира точно до най-големите музеи в столицата, пристига полиция в момента, съобщиха очевидци. Тя е отцепена и евакуирана. Няма данни за тероризъм. Все още не е ясно какво е провокирало мъжа. Полицията е повикана от работещите в катедралата. Според полицията в Берлин има двама ранени, изстрелът е произведен от полицай, който преди това е ранен от удар. Няма опасност от нови сблъсъци.", "date": "2018.06.03", "title": "Полицай простреля буйстващ мъж в катедралата в Берлин (Видео, снимки)"}
{"url": "https://www.24chasa.bg/novini/article/6895318", "text": "Съвместни учения на въоръжените сили на Турция и Азербайджан се състояха тази седмица в източния турски окръг Карс, предаде Анадолската агенция, като се позовава на съобщение на турската армия. Ученията бяха проведени от 29 до 31 май, посочи генералният щаб на турската армия, предава БТА. Целта на ученията е била координация на действията на въоръжените сили на двете страни, както и обмяна на опит между сухопътните сили на страните.", "date": "2018.06.03", "title": "Съвместни военни учения на Турция и Азербайджан се състояха в Карс"}
{"url": "https://www.24chasa.bg/novini/article/6895340", "text": "Руди Джулиани, адвокат на Доналд Тръмп, заяви днес, че президентът вероятно разполага с правото да амнистира сам себе си, но не възнамерява да упражни това право, предаде Ройтерс. В интервю за тв канал Ей Би Си Джулиани каза още, че все още е \"открит въпросът\" дали Тръмп ще даде показания пред Робърт Мълър. \"Това е открит въпрос. Мисля, че на него ще бъда отговорено, така казва конституцията\", добави той. Специалният следовател Мълър проучва за евентуални контакти през 2016 г. между предизборния щаб на Тръмп и представители на Русия и за евентуална руска намеса в изборите, предаде БТА. Вчера \"Ню Йорк таймс\" писа, че според документ от края на януари, изготвен от правните консултанти на президента, той има конституционното правомощие \"да прекратява разследване и даже да упражнява правото си за помилване\". Адвокатите обаче твърдят, че Тръмп няма да се възползва от това свое право. Лидерът на републиканското мнозинство в Сената Кевин МакКарти каза днес пред Си Ен Ен: \"Не мисля, че един президент би амнистирал себе си\".", "date": "2018.06.03", "title": "Адвокат на Тръмп: Президентът няма да амнистира себе си"}
{"url": "https://www.24chasa.bg/novini/article/6895247", "text": "\"Когато преди 6 години забранихме телефоните в час на учениците, претърпяхме пълен провал. Тогава решихме да превърнем недостатъка в предимство. Позволихме им да ги използват в учебния процес и в следващите години успехът им се вдигна.\" Това разказва директорът на общинското 51-во средно училище в София Асен Александров   за дигиталното образование. 51-во СУ \"Елисавета Багряна\" е едно от училищата в София, в които предмети като математика, физика, химия, биология се изучават на специални интерактивни дъски, учениците ползват таблети, а телефоните не само не са забранени, а за тях дори има зарядни устройства във всяка класна стая. \"Днес получихме домашното си по математика по месинджър в нашата фейсбук група. Госпожата често ни праща QR кодове, ние ги сканираме с телефоните, за да ни препратят към линк с други задачи - обясняват ученици от 51-во СУ. - Често решаваме контролни директно в интернет платформи, а не по стария начин на лист. Така е много по-удобно, защото веднага виждаш правилните и грешните решения, точките и оценката си.\" \"Има съпротива от страна на някои учители към преминаването от старите методи - от листна тетрадка към таблети и телефони, защото някои от по-възрастните преподаватели се притесняват да не се изложат, смятайки, че децата са много по-напреднали в технологиите от тях. Въпреки предразсъдъците обаче повечето от тях впоследствие се ентусиазират и разбират, че ние с децата можем да се учим взаимно\", разказва и зам.-директорът Ива Асенова. Тя е учила в Съединените щати да е зам.-директор в училище с нови технологии. \"Днешните деца не могат да научат нещо, ако не го видят с очите си. Да им се преподава по старата система е пълен абсурд - обяснява директорът Асен Александров. - Всяко нещо, което им обясниш, те веднага трябва да го видят, да го пипнат, да го изследват. За да започнат да учат, а не да зубрят. Така дигиналните технологии печелят време на нас, учителите, да ги учим на най-важните човешки ценности - на екипност, на емпатия, на емоционална и социална интелигентност.\" Видеоклипът за дигитализацията на 51-во СУ \"Елисавета Багряна\" е част от инициативата на VIVACOM и вестник \"24 часа\" за дигиталното образование в България с подкрепата на МОН и Столичната община. Очаквайте видео от кръглата маса по темата от миналия петък с акцент върху проблемите и решенията.", "date": "2018.06.03", "title": "51-во училище: Отнехме им телефоните - пълен провал. Позволихме ги в час - успехът се вдигна! (Видео)"}
{"url": "https://www.24chasa.bg/novini/article/6895066", "text": "На прага на бунта подобно на розопроизводителите са собственици на черешови градини в пловдивското село Брестник. Гняв и недоволство е обхванало градините, отрупани с плод. Изкупната цена там е 80 ст. за килограм. Толкова дават фирмите за преработка. На пазара продукцията върви от 2,50 до 6 лева, установи репортерска проверка. \"Това е безобразие! Повече не се издържа\", категорична е Виолета Димитрова. Цялото й семейство - тя, съпруг и две деца - студентка и ученик, се катерят по дърветата, за да приберат със собствени сили богатата реколта. Мнозина са прибегнали до услугите на берачи от \"Столипиново\". За всеки килограм им плащат 60 ст. \"За нас остават жалките 20 стотинки. Те не могат да покрият разходите за оране, гориво и пръскане срещу болести и неприятели\", изчислява Виолета. И по тази причина залага на собствени сили. Мнозина се отказват да наемат хора на надница. Между 60 и 70 кг на ден успява да набере наемен работник. \"Плащаме му 35 лева, а за нас остават 13 лева. Берем за самото бране. Е, какво е това?\", питат брестничани. В центъра на селото има бусове с търговци. Те обаче искат сортирана стока, за да платят 1,20 лв. за килограм. \"Това да не са ябълки да ги избирам? Който иска това, значи никога не се е качвал на дърво\", възразяват производители. Някои от тях предпочитат лично да си закарат стоката на борсата. По думите им тазгодишната реколта е хубава. Дърветата са средно натоварени с плод, а качеството е добро. В момента се берат хрущялките. Очаква се кампанията да продължи до края на месеца.", "date": "2018.06.03", "title": "Бунтове в черешовите градини - купуват ги по 80 ст., на пазара стигат 6 лева"}
{"url": "https://www.24chasa.bg/novini/article/6895394", "text": "Кюрдите в Турция нямат нужда от друга държава, заяви днес турският президент Реджеп Тайип Ердоган, цитиран от турските медии. Ердоган говори на митинг в населения предимно с кюрди югоизточен град Диарбекир. Ние не казваме \"няма кюрди\", а казваме \"няма кюрдски проблем\". Никой не трябва да търси държава за кюрдите (в Турция). Република Турция е държавата на всички ни. Държавата на кюрдите (тук) също е Република Турция, подчерта турският президент, цитиран от в. \"Хюриет дейли нюз\". Той изтъкна, че неговата управляваща Партия на справедливостта и развитието (ПСР) \"е спасила кюрдите от потисничеството на стария деспотичен режим\", както и че ПСР е осигурила свободи за кюрдите, предаде БТА. Ние сме против онези, които правят така, че гражданите ни да воюват един срещу друг, каза още Ердоган във връзка с действията на поставената извън закона Кюрдска работническа партия (ПКК). Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Ердоган също така заклейми призивите за освобождаването на намиращия се в затвора кандидат за президент на прокюрдската Демократична партия на народите (ДПН) - Селяхаттин Демирташ. Според турските власти ДПН е свързана с ПКК. Призив за освобождаването на Демирташ бе отправен от кандидата за президент на основаната опозиционна партия - Народнорепубликанската партия Мухаррем Индже, който го посети в затвора в началото на предизборната кампания. Те посетиха затвора в Одрин. И какво смятате да постигнете с тези посещения? Елате, посетете вашия народ тук, каза Ердоган.", "date": "2018.06.03", "title": "Ердоган: Кюрдите в Турция нямат нужда от друга държава"}
{"url": "https://www.24chasa.bg/novini/article/6895284", "text": "Папа Франциск призова за прекратяване на насилието в Никарагуа, където най-малко 15 души бяха убити тази седмица при протести срещу президента Даниел Ортега и предложените от него промени в социалното осигуряване, предаде Ройтерс. В неделното си обръщение към събралите се стотици хиляди на площад \"Свети Петър\" папата изрази своята скръб по повод насилието, \"довело до жертви и ранени, извършено от въоръжените сили, за да се смажат социалните протести.\", предава БТА. \"Моля се за жертвите и техните семейства,\" каза главата на Римокатолическата църква. Франциск, който е първият папа от Южна Америка, посочи, че църквата винаги е за диалог, \"но това изисква активна готовност да се зачитат свободата и преди всичко животът\". \"Моля се насилието да спре и да се създадат условия за възобновяване на преговорите, колкото се може по-скоро\", каза той. Според местната правозащитна организация Център за човешки права в Никарагуа най-малко 100 души са убити от началото на протестите.", "date": "2018.06.03", "title": "Папа Франциск призова за прекратяване на насилието в Никарагуа"}
{"url": "https://www.24chasa.bg/novini/article/6895282", "text": "Шестима души бяха ранени при бой между членове на новата \"Добра партия\" и Партията на националистическото действие (ПНД) в град Бурса, Северозападна Турция, съобщи турската телевизия НТВ. До боя се е стигнало късно снощи след скандал между членове на формацията, които са участвали в прояви в рамките на предизборната кампания на партиите. Скандалът се е ожесточил, като участниците в спора са започнали масов бой с камъни, пръти и столове, предаде БТА. Полицията е стреляла предупредително във въздуха, за да бъде спрян боят. \"Добра партия\" бе основана от депутати, отцепили се от Партията на националистическото действие на Девлет Бахчели. На 24 юни в Турция ще се състоят предсрочни парламентарни и президентски избори.", "date": "2018.06.03", "title": "Шестима са ранени при бой между членове на две политически партии в Бурса"}
{"url": "https://www.24chasa.bg/novini/article/6895078", "text": "Янез Янша, лидерът на антиимгрантската партия, която според социологическите проучвания се очаква да спечели днешните парламентарни избори в Словения, заяви, че съставянето на правителство няма да е лесно, след като пусна бюлетината си в град в източната част на страната, предаде Ройтерс. Около 1,7 милиона гласоподаватели в адриатическата страна трябва да избират между 25 партии, като според последни проучвания Словенската демократическа партия (СДП) на Янез Янша ще спечели с до 24,5 процента. Много от останалите партии обаче казаха, че не са склонни да се присъединят към коалиция със СДП, чийто лидер призна, че предстоят трудни преговори след изборите. \"Ние вероятно ще трябва да почакаме известно време (след изборите) . . . преди да бъдат възможни сериозни преговори\", посочи Янша, бивш двукратен премиер на страната, след като гласува в град Шентил при Веленю. Вотът се смята за предсрочен, тъй като се провежда няколко седмици по-рано от редовната дата след внезапната оставка през март на досегашния премиер Миро Церар заради провалил се железопътен проект. Гласуването завършва в 17.00 часа по Гринуич, когато държавната телевизия ТВ Словения ще публикува екзитполове, а избирателната комисия се очаква да обяви предварителни резултати в 21.00 часа по Гринуич. Според проучване на Медиана, публикувано в петъчния брой на в. \"Дело\", Партията на модерния център на Миро Церар е на трето място с около 6,8 процента, изпреварена от новата левоцентристка партия Листа на Марян Шарец, бивш актьор и кмет на град Камник, която е на второ място с 8,2 процента. Нито една партия не се очаква да спечели пълно мнозинство в 90-местния парламент, а фрагментираният вот означава, че СДП ще трябва да се коалира с поне две други партии, за да получи мнозинство. Но досега повечето партии отхвърляха варианта да обединят силите си със СДП, която се ползва с подкрепата на унгарския премиер националист Виктор Орбан. \"Ние вярваме, че днес ще бъде направена първата стъпка към това Словения да стане страна, която ще постави на първо място благоденствието и сигурността на словенците\", подчерта Янша. Анализатори смятат, че СДП ще спечели, но казват, че е трудно да се прогнозира как ще изглежда бъдещето правителство и са на мнение, че не са изключени нови избори. \"Изглежда ясно че СДП ще спечели, но всичко друго около тези избори е неясно, защото въпросът е дали СДП ще бъде в състояние да сформира правителство\", коментира Мета Роглич, политически анализатор във в. \"Дневник\". \"Истинският победител ще бъде партията, която може да състави коалиция с мнозинство от местата в един вероятно силно фрагментиран парламент\", отбелязва тя. Словения, която едва избегна международна спасителна програма за банките си през 2013 г., се върна към растеж на икономиката през 2014 г. Отиващото си правителство очаква икономиката да нарасне с 5,1 процента през тази година спрямо 5 процента през 2017 г., стимулирана от износа, инвестициите и вътрешното потребление. Една от важните задачи на следващото правителство ще бъде приватизацията на най-голямата банка в страната - Нова Люблянска банка, която предишната администрация се съгласи да продаде в замяна на одобрение от Европейската позиция за държавна помощ за нея през 2013 г.", "date": "2018.06.03", "title": "Лидерът на партията-фаворит за изборите в Словения: Няма да е лесно да се сформира правителство"}
{"url": "https://www.24chasa.bg/novini/article/6895084", "text": "Транспортният пилотиран космически кораб \"Союз МС 07\" с връщащите се на Земята участници в дългата експедиция 54/55 се разкачи от Международната космическа станция (МКС) и се отправи към Земята, предаде ТАСС. Това бе оповестено от Центъра за управление на полетите (ЦУП) в Подмосковието. \"Союз МС 07\" с екипажа на дългата експедиция 54/55 се разкачи от МКС\", заяви представител на ЦУП. На борда на кораба са космонавтът от Роскосмос Антон Шкаплеров, астронавтът от НАСА Скот Тингъл и астронавтът от Японската агенция за аерокосмически изследвания Норишиге Канаи. На МКС ще продължи да работи екипаж в състав Андрю Фойстел (САЩ, командир на експедицията), Олег Артемиев (Русия) и Ричард Арнолд (САЩ).", "date": "2018.06.03", "title": "Корабът \"Союз МС 07\" с трима комонавти на борда се разкачи от МКС и пое към Земята"}
{"url": "https://www.24chasa.bg/novini/article/6894949", "text": "Новата валута на Венецуела няма да бъде пусната преди август, съобщи снощи правителството, цитирано от ДПА. Тъй като боливарът бе обезценен от инфлацията, която според някои оценки е достигнала 13 000 процента, правителството планираше да пусне новия боливар утре. Новата валута ще коригира формално инфлацията, като бъдат изтрити три нули от старата валута. Така 1000 сегашни боливара ще бъдат равни на 1 нов боливар, предаде БТА.  Определената сега дата за пускане на новата валута е 4 август. Тази промяна на валутата е малко вероятно да промени и ситуацията в страната, без да бъдат осъществени истински икономически реформи. Тъй като боливарът се обезцени, венецуелците могат да купуват все по-малко неща с определена сума. Много хора нямат средства, за да си купят храна или лекарства. Международни организации предупреждават за назряваща хуманитарна криза.", "date": "2018.06.03", "title": "Пускането на новата венецуелска валута \nсе отлага за август"}
{"url": "https://www.24chasa.bg/novini/article/6894951", "text": "Те са пътували в специално изграден тайник в тир, превозван от 59-годишен българин. Той е задържан, с решение на прокуратурата предстои удължаване на срока му за задържане до 72 часа, информират от МВР.  Вчера към 08.10 часа на българо-гръцка граница е спрян тир с българска регистрация, управляван от 59-годишен български гражданин. От направената проверка са установени признаци, по които направихме извода, че може би вътре има хора, обясни директорът на ГДГП гл.комисар Светлан Кичиков. За да не го проверяваме на пътя, товарният автомобил бе съпроводен до ГКПП-Капитан Петко войвода. При извършената щателна проверка, в превозното средство установихме 23-ма чужденци, самоопределили се като граждани на Афганистан и Пакистан. Категорично е изяснено, че те са преминали пеша българо-гръцката зелена граница и са натоварени в зоната на отговорност на ГПУ - Ивайловград. От проведените първоначални беседи с тях става ясно, че дестинацията им е Западна Европа, всички са декларирали, че са си платили за да стигнат до Франция. Главен комисар Кичиков уточни, че нелегалните мигранти не се пътували в обща част на камиона, а в специален тайник, изграден под тавана с размери на около 50 см. Той посочи, че на базата на направения анализ за ситуацията в Гърция, са стартирани действия на българо-гръцката граница. Транспортните средства се проверяват, а колегите са обучени, за да правят преценка дали в тях се превозват хора. В случая за установяването е използван рентген от митници. Мария Кирилова, изпълняващия функциите на районен прокурор на РП-Свиленград, допълни, че по случая има образувано досъдебно производство за престъпление по чл. 281 ал. 2 т. 1 и 5 във вр. с ал 1 от НК, под ръководството на прокуратурата продължават процесуално- следствените действия. По думите й, някои от чужденците са посочили, че са платили около 1600 евро на каналджията в Турция. Водачът на тира е задържан в рамките на 24 часа, предстои удължаване на срока му за задържане до 72 часа. Той е осъждан няколкократно за кражби, от преди 15 дни срещу него има висящо производство за контрабанда на ГПУ-Капитан Андреево. Прокурор Кирилова обясни, че срещу него ще бъде внесено искане за налагане на мярка за неотклонение задържане под стража. По думите й задържаните чужденци реално са извършили нарушение на държавната ни граница и материалите по случая ще бъдат изпратени на Районна прокуратура Ивайловград за вземане на отношение.", "date": "2018.06.03", "title": "Гл.комисар Кичиков: Задържаха 23-ма чужденци, опитали нелегално да преминат границата ни"}
{"url": "https://www.24chasa.bg/novini/article/6894960", "text": "Близо 770 000 въпроса са постъпили към Владимир Путин, който на 7 юни ще участва в така наречената \"Пряка линия с президента\" - излъчвана по няколко телевизии и радиостанции програма, в която президентът отговаря на въпроси на гражданите, предаде ТАСС, цитирана от БТА. Предаването на живо е предвидено да започне в 12,00 ч. московско време на 7 юни, като въпроси ще може да се отправят и по време на излъчването. Въпросите се задават в кол центровете на програмата. Повечето от тях постъпват по телефона, чрез текстови и видеосъобщения, а останалите - чрез уебсайт, мобилни приложения или руски социални медии. Досега Владимир Путин е отговарял по този начин 15 пъти на въпроси на своите съграждани - 11 пъти като президент и 4 пъти като премиер. Първата \"Пряка линия\" се е състояла на 24 декември 2001 г. Впоследствие такива сеанси са се осъществявали всяка година с изключение на 2004-а и 2012-а, съобщи ТАСС.", "date": "2018.06.03", "title": "Близо 770 000 въпроса към Путин три дни преди \"пряката линия\" с гражданите"}
{"url": "https://www.24chasa.bg/novini/article/6894965", "text": "Баща и 6-годишната му дъщеря са с леки охлузвания след като ултралек самолет се приземи при принудително кацане в храсти при летището при село Овощник до Казанлък. Това съобщи за \"24 часа\" Христо Христов от звеното за разследване на произшествия към Министерството на транспорт, който пътува към мястото на инцидента. От министерството на транспорта пък казаха, че пилотът на ултралекия самолет се е обадил, за да съобщи за произшествието. Христов нарече приземяването в храстите принудително кацане. Той каза, че след като пристигнат ще разследват причината за инцидента. Ще се работи и по трите версии - субективен фактор, техническа причина и метеорологични условия. На въпрос на \"24 часа\" какво е правело момиченцето в самолета, Христов каза - ще питам бащата като пристигнем. Машината е \"Икарус С 42\", съобщиха разследващи.", "date": "2018.06.03", "title": "Баща и 6-годишната му дъщеря с охлузвания след падане на самолета край Казанлък (Обновена)"}
{"url": "https://www.24chasa.bg/novini/article/6894963", "text": "Британски и испански учени разработиха метод за разпознаване на хора по походката им, съобщи Лайф, цитирани от БТА.  Същината на новия метод се състои в това, че в резултат на дълбоко обучение изкуствена невронна мрежа идентифицира човека по пространствени и времеви характеристики на походката му. Пространствените характеристики включват редица фактори, като дължина на крачката, обръщане, положение на повърхността на ходилото, а времевите характеристики - продължителност на отделните етапи на вървежа. Учените отбелязват, че да се имитира напълно походката на практика е невъзможно. За да може компютърът да идентифицира човека по походката му, е нужно да се вземат под внимание много външни фактори, включително нивото на осветеност, наличието или отсъствието на много хора, нивото на видимост. Ефикасното разпознаване било 92,9-99,3-процентно в зависимост от съхраняваните в базата на изкуствената невронна мрежа данни. Резултатите от изследването са публикувани в IEEE Transactions on Pattern Analysis and Machine Intelligence.", "date": "2018.06.03", "title": "Учени създадоха метод за разпознаване \nна хора по походката им"}
{"url": "https://www.24chasa.bg/novini/article/6894972", "text": "Сръбски гражданин на 59 години е арестуван от хърватската полиция по обвинения, че се опитал да транспортира 30 нелегални мигранти от Ирак и Афганистан, включително 15 деца, до район в близост до границата с Италия, предаде Хина, цитирана от БТА.  Мъжът, който управлявал ван с австрийска регистрация, бил задържан в петък, след като два пъти отказал да спре при полицейски сигнал и се опитал да блъсне полицейските служители в опит да избегне проверката. Шофьорът спрял едва след като полицията открила огън, но избягал. След като се укривал ден и половина в гориста местност край границата с Босна, мъжът бил арестуван. При стрелбата са ранени две 12-годишни деца от превозваните от трафиканта мигранти. Коментирайки случая, вътрешният министър Давор Божинович заяви, че полицейските служите са действали съгласно закона и са използвали оръжието при самоотбрана. /Ваня Накова/", "date": "2018.06.03", "title": "Сърбин е арестуван в Хърватия за трафик на мигранти и опит за убийство"}
{"url": "https://www.24chasa.bg/novini/article/6894990", "text": "Президентът на Сирия Башар Асад е изразил интерес към среща със севернокорейския лидер Ким Чен Ун. Това съобщи севернокорейската агенция КЦТА, предадоха Асошиейтед прес и Ройтерс, цитирани от БТА.  Асад е казал, че ще посети Северна Корея и ще се срещне с Ким. Това изявление той направил на среща с новия севернокорейски посланик в Дамаск, състояла се на 30 май. Тогава Асад е изразил увереност, че Ким ще постигне окончателна победа и ще реализира обединението на Корея. Засега сирийското правителство не е коментирало информацията на севернокорейската агенция. Тя идва в момент, в който светът е насочил поглед към предстоящата среща на върха между Доналд Тръмп и Ким Чен-ун на 12 юни в Сингапур. Северна Корея и Сирия имат установени дипломатически отношения от 1966 г. Тясното военно сътрудничество между тях започна, когато Пхенян прати 530 военни, в това число пилоти, танкисти и военни, отговарящи за ракетните пускове, в Сирия по време на арабско-израелската война през октомври 1973 г.", "date": "2018.06.03", "title": "Асад иска да се срещне с Ким Чен Ун"}
{"url": "https://www.24chasa.bg/novini/article/6894996", "text": "Френската гражданка Мелина Бугедир бе осъдена днес от иракски съд на доживотен затвор за принадлежност към терористичната организация Ислямска държава, предаде Франс прес, цитирана от БТА.  Бугедир е на 27 години, има четири деца, от които три бяха вече репатрирани във Франция. В съда тя каза, че е невинна. Мелина Бугедир беше арестувана през лятото на 2017 г. в Мосул, бившата иракска \"столица\" на ИД. През февруари тя беше осъдена на седем месеца затвор за незаконно влизане в Ирак и първоначално трябваше да бъде експулсирана във Франция. Иракският касационен съд обаче разгледа наново делото и прецени, че не става дума просто за незаконно влизане в страната, а за принадлежност към джихадистка организация и тя трябва да бъде съдена според закона за борба с тероризма. През април същият Централен наказателен съд в Багдад осъди на доживотен затвор друга французойка - Джамила Бутутау. Пред съда 29-годишната жена твърдеше, че е била измамена от съпруга си, който я въвлякъл в ИД. В четвъртък френският министър на външните работи Жан-Ив Льо Дриан заяви, че Бугедир е \"терористка от ИД, която се е сражавала срещу Ирак\" и че тя трябва да бъде съдена в тази държава, предаде Франс прес. Той обаче повтори, че е против смъртното наказание, каквото се предвижда в иракския антитерористичен закон, според който бе съдена Бугедир.", "date": "2018.06.03", "title": "Френска гражданка бе осъдена на доживотен затвор в Ирак за членство в ИД"}
{"url": "https://www.24chasa.bg/novini/article/6895011", "text": "Министрите на образованието и науката на България и Хърватия Красимир Вълчев и Блаженка Дивяк ще подпишат утре в Загреб четиригодишна програма за сътрудничество между двете държави в областта на науката и образованието, съобщиха от пресцентъра на просветното министерство. В рамките на посещението си в Хърватия министър Вълчев ще се срещне с представители на българската общност в страната.", "date": "2018.06.03", "title": "Министрите на образованието  на България и Хърватия ще подпишат програма за сътрудничество"}
{"url": "https://www.24chasa.bg/novini/article/6895049", "text": "Близо половината от децата в Афганистан не ходят на училище заради военни конфликти, бедност, детски бракове и дискриминация на момичетата, съобщиха световните агенции, цитирайки доклад на международни организации. Броят на децата, останали извън класните стаи, се е повишил за първи път от 2002 година. Ширещото се насилие принуди много училища да затворят врати, което се отрази на крехкия напредък в образованието за момичета. Около 3,7 милиона деца на възраст между седем и 17 години, или 44 процента от децата, са останали извън класните стаи, като 2,7 милиона са момичета, каза министърът на образованието Мирваис Балхи на семинар, представяйки доклада на УНИЦЕФ, Ю Ес Ейд и независимия мозъчен тръст Самюъл Хол, предаде БТА.  Талибаните, които се стремят да отстранят подкрепяното от САЩ правителство и да върнат в страната строгите ислямски порядки, след като бяха свалени от власт през 2001 година, решително се противопоставят на образованието на момичетата, а заплахите от \"Ислямска държава\" накараха много училища да прекратят дейността си, отбелязва Ройтерс. В най-засегнатите провинции до 85 процента от момичетата не ходят на училище, посочват международните организации, без да уточняват точен времеви период или сравнения. Около 300 000 деца, които сега са записани в начално училище, рискуват да отпаднат от образователната система преди края на учебния цикъл, допълва Франс прес. Най-уязвими са децата в селските райони, от икономически затруднени семейства, както и децата, застрашени от разселване заради липсата на сигурност.", "date": "2018.06.03", "title": "Почти половината от децата в Афганистан \nне посещават училище"}
{"url": "https://www.24chasa.bg/novini/article/6895064", "text": "Германският канцлер Ангела Меркел за първи път представи отговора си на предложението на френския президент Еманюел Макрон за реформа на еврозоната, приемайки идеята за бюджет за инвестиции и защитавайки идеята за създаване на Европейски валутен фонд, предаде Франс прес, цитирана от  \"Имаме нужда от по-голяма икономическа конвергенция между страните членки в еврозоната\", каза Меркел в интервю, публикувано в днешното издание на в. \"Франкфуртер алгемайне цайтунг\". \"Поради тази причина предложихме бюджет за инвестиции за еврозоната в коалиционния договор на новото германско правителство между консерваторите и социалдемократите и аз подкрепям идеята\", каза Меркел. Канцлерът спомена като сума за бюджета цифра, \"сведена до две цифри в милиарди евро\", тоест няколко десетки милиарди евро. Това е доста далеч от очакванията на Макрон, който е в основата на плана за бюджет на еврозоната. Макрон иска бюджет, възлизащ на няколкостотин милиарда евро. Меркел освен това представи в интервюто германското предложение за създаването на Европейски валутен фонд, който ще подпомага страните в затруднено положение в замяна обаче на строги условия и строг надзор на подкрепените по този начин държави. \"Ние искаме да станем малко по-независими от Международния валутен фонд\", обясни Меркел. Този Европейски валутен фонд ще поеме част от прерогативите на Европейския стабилизационен механизъм, който сега подпомага финансирането на дълга на страни в криза като Гърция, като им отпуска дългосрочни заеми. Но Европейският валутен фонд ще стига по-далеч. Той ще може да отпуска и краткосрочни кредитни линии, например за пет години, казва Меркел. Тези заеми ще бъдат предназначени да подкрепят страните, срещнали трудности, чиито причини са външни. В замяна тези страни ще трябва да приемат, че Европейският валутен фонд има правото на поглед и на намеса в техните национални политики. Този Европейски валутен фонд ще бъде натоварен с оценката на платежоспособността на страните членки и с помощта на адаптирани инструменти ще може да възстанови тази платежоспособност, ако тя не е осигурена, смята Меркел. Защото според нея и дума не може да става в еврозоната да се създава Съюз на дълговете.", "date": "2018.06.03", "title": "Меркел представи идеите си за реформа на еврозоната, за която настоява Макрон"}
{"url": "https://www.24chasa.bg/novini/article/6895073", "text": "Властите трябва да се отнасят по-внимателно към придобиването на германски компании от китайски инвеститори, за да може Германия да остане лидер в ключовите сектори, посочи водещ институт за проучвания, цитиран от ДПА. Настъпил е последният момент за действия. Китай може ни прегази, каза Мико Хуотари, който е ръководител на програмата за отношения с Китай в института Мерикс (Merics). Вече видяхме това да се случва в сектора на слънчевата енергия. Това е модел, който може да се повтори многократно в други сектори като роботиката, допълни той, цитиран от БТА.  От години експерти от различни сектори в най-голямата европейска икономика изразяват безпокойство от придобиванията, осъществявани от китайски компании, насочени към ключови германски сектори. Например през 2016 година германският производител на роботи Кука (Kuka) бе придобит от китайския инвеститор Мидеа (Midea). Берлин затегна инвестиционните разпоредби миналата година, за да защити стратегически важните си сектори, тъй като продължават притесненията, че китайски компании могат да се сдобият с германски технологии чрез придобивания. Според новите разпоредби големите придобивания от страни извън ЕС или Европейската асоциация за свободна търговия трябва да бъдат оценени, за да се види дали представляват риск за сигурността или националните интереси. Стратегическата промишлена политика на Китай извиква необходимостта от повишено внимание, каза Хуотари, отбелязвайки, че Китай не е нормален конкурент. Китай използва държавни субсидии и големи средства, за да осъществява координирана промишлена политика, каза той. Най-големият германски синдикат И Ге Метал (IG Metal) изрази подобна позиция. Зад придобиванията има стратегически интереси на Китай в ключови германски сектори, каза членът на съвета на И Ге Метал Волфганг Лемб. Трябва да запазим водещата си роля във високотехнологичните сектори като машиностроенето и строителството на електроцентрали, каза той. Лемб отбеляза, че И Ге Метал е станал по-критичен към китайските инвеститори през последните няколко години и допълни, че инвеститорите от Китай вече не спасяват затруднените компании с капитал, а търсят стратегически инвестиции.", "date": "2018.06.03", "title": "Водещ институт за анализи: Китай може да прегази Германия чрез придобивания"}
{"url": "https://www.24chasa.bg/novini/article/6895087", "text": "Един човек загина и един изчезна, след като лодка се преобърна в Черно море край град Шиле, окръг Истанбул, съобщи турската телевизия НТВ, цитирана от БТА.  Инцидентът стана тази сутрин. В лодката са били общо петима души - приятели на възраст между 23 и 32 години. Загиналият мъж е на 26 години. Трима души са били спасени. Екипи на бреговата охрана и водолази в момента издирват изчезналия мъж.", "date": "2018.06.03", "title": "Един човек загина и един изчезна, след като лодка се преобърна в Черно море близо Истанбул"}
{"url": "https://www.24chasa.bg/novini/article/6895100", "text": "Поради ремонт ще бъде затворен за движение на пътни превозни средства железопътен прелез между гарите Ловеч и Троян /при \"Велде България\"/, пресичащ автомобилен път от уличната пътна мрежа. Това съобщават от пресцентъра на Община Троян. Ще бъде осигурен и обозначен обходен път за времето на ремонта - от 4 юни до 17.00 часа на 8 юни. Съществуващата дървена прелезна настилка ще бъде сменена с еластична, съобщават от ДП \"НКЖИ\" - Железопътна секция Горна Оряховица.", "date": "2018.06.03", "title": "Железопътен прелез между Ловеч и Троян ще бъде затворен заради ремонт"}
{"url": "https://www.24chasa.bg/novini/article/6895135", "text": "Износът на Турция за Русия през първите пет месеца на тази година се е увеличил с 61,4 процента спрямо същия период през 2017 г., предаде Анадолската агенция, като се позовава на данни на Съюза на турските износители. В периода от януари до май 2018 г. Турция е изнесла стоки за руския пазар на стойност 1,409 милиарда долара, предаде БТА.  По данни на Съюза на турските износители Турция е изнесла за Русия най-много селскостопански продукти. От януари до май 2018 г. страната е доставила в Русия плодове и зеленчуци на стойност 263,6 милиона долара. На второ място по износ се нарежда автомобилната промишленост. В Русия са били доставени химически продукти на стойност 156,5 милиона долара, както и дрехи и друга текстилна продукция на стойност 117,4 милиона долара. Турция е изнесла за Русия продукция от общо 27 отрасли на турската икономика, информира ТАСС.", "date": "2018.06.03", "title": "Износът на Турция за Русия през първите пет месеца годината се е увеличил с 61,4%"}
{"url": "https://www.24chasa.bg/novini/article/6895151", "text": "Новият премиер на Испания Педро Санчес, който бе издигнат на власт от необичаен съюз от съперничещи си партии, няма да включи представители на крайнолявата партия \"Подемос\" в кабинета си, каза негова сътрудничка, цитирана от Ройтерс. Санчес дойде неочаквано на власт в резултат от корупционен скандал, който свали правителството на консерватора Мариано Рахой. Неговата Социалистическа партия обаче държи едва 84 места от 350 в парламента и не е ясно колко време би съществувало правителството му, предава БТА. \"Подемос\", която помогна на Санчес да свали от власт Рахой, заяви, че иска да участва в правителството. Партията иска щедра социална политика и по-строги регулации и данъци за банките. На въпрос дали в новото правителство ще има министри от \"Подемос\" сътрудничката на Санчес Маргарита Роблес заяви за радио Кадена Копе: \"Не, не. Позицията на Педро Санчес е ясна. Това ще е правителство на Социалистическата партия, правителство на малцинството.\" Друг сътрудник на Санчес, Хосе Луис Абалос, заяви за телевизия \"Ла Секста\", че съставът на новия кабинет ще бъде обявен до средата на следващата седмица и че е възможно в него да има независими кандидати, които не са членове на Социалистическата партия. Той подчерта, че всички партии, които свалиха Рахой, са против предсрочни избори, но призна, че правителството може да се сблъска с твърда опозиция в парламента и да се стигне до предсрочен вот. Сред местните медии дори левоцентристкият \"Паис\" се съмнява, че правителството на Санчес ще изкара до средата на 2020 г., когато приключва мандатът на сегашния парламент, отбелязва Ройтерс. \"Никое правителство, което не разполага с подкрепата на урните, няма необходимата легитимност да осъществи съживяването, икономическата модернизация и политическите промени, от които се нуждае Испания. Правителството, което ще състави Педро Санчес, може да е единствено кратковременно и преходно\", пише вестникът в редакционна статия.", "date": "2018.06.03", "title": "Няма да има министри от крайнолевите от \"Подемос\" в новото испанско правителство"}
{"url": "https://www.24chasa.bg/novini/article/6894768", "text": "Десетки хиляди привърженици на консервативната опозиция протестираха пред главната сграда на македонското правителство в столицата Скопие с искане за предсрочни избори, предаде Асошиейтед прес, цитирана от БТА.  Протестът протече без инциденти, допълва Франс прес. Партията ВМРО-ДПНЕ, която управляваше от 2006 до 2017 г., организира голямата антиправителствена демонстрация снощи против едногодишното управление на лявото правителство и поиска предсрочни избори да бъдат свикани през март или април догодина. Опозицията твърди, че правителството е некомпетентно, съсипало е икономиката на страната, понижило е заплатите и пенсиите и е позволило на корупцията да процъфтява, както и че е навредило на националните интереси, преговаряйки с Гърция за възможно ново име на страната, посочва АП. Лидерът на ВМРО-ДПНЕ Християн Мицкоски каза, че протестът е \"началото на края\" за настоящото правителство. Той допълни, че трябва да бъде съставено правителство от технократи, което да управлява до изборите. Лидерът на консервативната опозиция заяви, че лявото правителство е предприело \"апокалиптични\" действия през първата си година на власт. Премиерът Зоран Заев дойде на власт през май 2017 г. след 11 години на управление на консерваторите и насред дълбока политическа криза, породена от скандал с незаконно подслушване през 2015 г., припомня АП. Не митинга снощи лидерът на консервативната опозиция каза: \"Измина една година на политически терор, на икономически провали и на създаване на едно прогнило общество. Младите хора се пръснаха по целия свят, защото са разочаровани\". Преди протестът вътрешният министър на Македония Оливер Спасовски пък каза, че лявото правителство е прекарало едната си година на власт в работа за възстановяване на Македония след 11 години на консервативно управление. \"Правим фундаментални промени в нашата страна, промени, които освобождават една страна в плен, промени, които носят справедливост и доверие в институциите\", заяви той. \"С тези промени ние поправяме едно десетилетие на щети и травма, извършени срещу гражданите, народа и нашата Република Македония\", добави министърът преди протеста на опозицията. По въпроса за името на Македония и спорът между Скопие и Атина лидерът на консерваторите Мицкоски каза на протеста снощи, че неговата партия никога няма да подкрепи промяна на конституцията с цел смяна на името. Заради спора за името, продължаващ десетилетия, Гърция блокира перспективите на Македония за членство в НАТО и ЕС. Франс прес определя протеста от снощи в Скопие като демонстрация на хиляди симпатизанти на националистическата десница, протестирали срещу смяната на името на тяхната страна, за което се водят преговори с Гърция. Агенцията припомня, че според Македония и Гърция дискусиите за името са във \"финален стадий\", а премиерите на двете страни Зоран Заев и Алексис Ципрас изразяват волята си да приключат с този спор, датиращ от четвърт век. Всяко решение ще бъде обект на референдум, обяви още в сряда Заев. Всяко решение ще стане повод и за промяна в конституцията на Македония. Франс прес отбелязва и че унгарският премиер Виктор Орбан е дал подкрепата си за новия лидер на ВМРО-ДПНЕ чрез видеопослание. В него той е похвалил \"смелите и мъдри лидери, които не се поддават на натиска на чужди сили\". По въпроса за спора за името на Македония Франс прес припомня, че досега се споменаваха варианти като Горна Македония, Северна Македония, Илинденска Македония или Македония-Скопие. Високопоставен представител, пожелал да запази анонимност, е заявил пред агенцията, че вариантът Северна Македония \"е в добра позиция\" да бъде предпочетен през останалите варианти.", "date": "2018.06.03", "title": "Демонстрация в Скопие с искане за предсрочни избори"}
{"url": "https://www.24chasa.bg/novini/article/6894772", "text": "В Словения се провеждат предсрочни избори. До вота се стигна след като премиерът Миро Церар подаде оставка заради провален инфраструктурен проект, предаде  Причината е решение на Върховния съд да се проведе втори референдум за изграждането на железопътна линия за един милиард евро. Съдът отхвърли резултатите от референдума от миналата година с мотива, че правителството не е действало безпристрастно и е харчило за агитация публични средства. Това доведе до оставката на премиера и падането на кабинета.", "date": "2018.06.03", "title": "Предсрочни парламентарни избори в Словения"}
{"url": "https://www.24chasa.bg/novini/article/6894770", "text": "Утре Европейският парламент ще гласува законодателните промени, станали известни като пакет \"Мобилност\". До последно не е ясно какъв ще е вотът, а според евродепутати става въпрос за разлика между 1-2 гласа.  \"Няма да кажа, че съм оптимист. Очаквам да видя какво ще се случи, има различни слухове. Има готовност да направим протест, свързали сме се с всички браншови организации\", коментира евродепутатът Ангел Джамбазки пред Нова телевизия.  Над 120 000 глави на български семейства работят като тираджии, заяви Джамбазки.  Той коментира, че най-важното за българските превозвачи е да не се гласуват промените, които предвиждат на всеки три седмици шофьорът да се връща в страната.  \"Това е абсолютно нарушение на правилото за свободно придвижване в Европейския съюз\", каза той.  Евродепутатът обясни, че изискването за нощуване в хотел, щяло да доведе до допълнителни вреди, като например кражби на камионите. Застрахователят обаче не покривал щетите, ако шофьорът е извън камиона.  Евродепутатът Андрей Новаков обясни, че през последните няколко седмици е разговарял със свои колеги, включително от Западна Европа. Според него силите били изравнени и в последния момент ще стане ясно как ще се гласува. Новаков коментира, че вероятно разликата ще е 1-2 гласа.  \"В момента правим наистина опълчение. Те са повече от нас\", каза Новаков.  Той коментира, че в момента пакетът е много по-добър от този, който е предложен в началото. ", "date": "2018.06.03", "title": "Утре гласуват пакет \"Мобилност\", въпрос на 1-2 гласа е"}
{"url": "https://www.24chasa.bg/novini/article/6894795", "text": "За първи път у нас спешни медици получиха награди и благодарност. Това се случи точно в деня, обявен от Европейската асоциация за световен ден на Спешната медицина, предаде  Инициативата за наградите е на Пациентски организации „Заедно с теб” и е под мотото „Спешните медици, с които се гордеем”. Ръката му не трепва. Скалпелът е най-добрият му приятел. Наричат го Българският д-р Хаус. „Харесва ми нестандартното мислене”, заявява доц. д-р Стоян Сопотенски, хирург в болница „Света София”. И решава медицински пъзели. Като да оперира пациент, на кого органите са огледални и наобратно. „Беше с абсолютно огледален образ, сърце отдясно, черен дроб – отдясно, слезка – отдясно. Такива хора са единици. Срещал съм се с редки болести, които човек не може и да види в цялата си кариера”, заявява доц. д-р Сопотенски. Винаги е искал да бъде хирург. С изключение на детската си мечта да пилотира самолет. От 89-та година е лекар. „Започнал съм като санитар от 1984 г., после сестра, после лекар – по всички стълбички съм се изкачил на медицинската йерархия”, обяснява Сопотенски. Близо 30 години е шеф на най-натовареното спешно отделение – това в „Пирогов”. „Един лекар трябва да бъде основно лекар! Защото администрацията е ветровита”, заявява той. Тръгва си от болницата, на която е посветил живота си, след протести и след уволнение. „За мен имаше смисъл., факт е, че в „Пирогов” подписаха нов колективен договор с по-високи заплати, значи протестът не е бил напразен. Дали съм се жертвал, аз, не някой друг ме е жертвал”, заявява доц. Сопотенски. Сменя работното си място, но не и работната си етика. „Пациентите, които са си мои, ще ме намерят. Никога не ми се е случвало да не искам да се занимавам с тази професия. Много е приятно, когато след години дойдат пациенти, оперирани от злокачествени заболявания, добре са, щастливи от живота – това е най-най голямата награда”, обяснява доцентът. Да помага е смисълът и за Христина Спасова, която от над 30 години носи униформата на медицинска сестра. Като акушерка посрещала с двете си ръце новия живот. „Акушерка съм и имам 30 и колко години трудов стаж, много си обичам професията, но беше трудно да си намеря работя, затова започнах като сестра”, заявява медицинската сестра Христина Спасова, СО на УМБАЛ-Пловдив. Тя е от онези работещи пенсионери, без които системата би загинала, ако не продължаваха да се трудят за нас – пациентите.", "date": "2018.06.03", "title": "Спешни медици получиха награди и благодарност (Видео)"}
{"url": "https://www.24chasa.bg/novini/article/6894807", "text": "Става по-лесно да си турски тираджия, отколкото български, полски или чешки. Това заяви пред   евродепутатът Ангел Джамбазки. В понеделник се очаква европарламентът да разгледа и да гласува по закона „Макрон”. В България от бранша се опасяват, че новите правила ще оставят без работа 120 000 българи. „Не съм оптимист за гласуването”, заяви Джамбазки. „Направили сме всичко възможно, за да се разменим с всички колеги, така че да можем да гласуваме. Има различни слухове. Имаме пълна готовност да направим протест. Организацията включва поляци, унгарци, всички, които се чувстват засегнати”, допълни Джамбазки. Той обясни, че в България има над 150 000 семейства, чиито глави на семейства работят това. Освен това фирмите с много работници били не повече от 10, останалите били с по 10 до 30 работници. „В момента са изключително изравнени силите, в последния момент ще разберем дали нашите поправки, които осигуряват българската позиция, ще минат буквално с 1 или 2 гласа. Правим Опълчение”, заяви евродепутатът Андрей Новаков.", "date": "2018.06.03", "title": "Джамбазки: Става по-лесно да си турски тираджия, отколкото български"}
{"url": "https://www.24chasa.bg/novini/article/6894813", "text": "„По-добре да те мразят за това, което си, отколкото да те обичат за това, което не си” – по тази мисъл на френския писател Андре Жид 1581 кандидат-студенти в Софийския университет ще пишат аргументативен текст – есе. Това е втората част от изпита по български език и литература, която носи 30 точки. Други 70 идват от теста, който включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителната подготовка за XI и XII клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст. По-малка част от въпросите, свързани с литературни компетентности, изискват фактологически знания (napr. разпознаване на авторство, заглавие и т.н.), а по-голямата част от тази група въпроси предполага умения за четене на художествен текст - обяснение на мотивацията на героите, тълкуване на функцията на използваните изразни средства, коментар върху структурни особености на текста. Кандидатстващите с БЕЛ тази година са повече спрямо предходните две години, посочиха от Алма Матер. С успешно издържан изпит по български език и литература кандидат-студентите могат да изберат следните специалности: „Философия” (на български език), „Философия” (на английски език), „Психология“, „Социология“, „Културология“, „Публична администрация“, „Библиотечно-информационни науки“, „Публични информационни системи“, „Комуникационен мениджмънт“, „Педагогика“, „Социални дейности“, „Неформално образование“, „Славянска филология“, „Българска филология“, „Балканистика“, „Румънска филология“, „Арменистика и кавказология“, „Предучилищна и начална училищна педагогика“, „Социална педагогика“, „Специална педагогика“, „Логопедия“, „Физическо възпитание и спорт“. С изпит по български език и литература и с изпит по история на България бъдещите студенти могат да учат в специалност „Право“. С изпит по български език и литература и с изпит по английски, френски, немски или испански език може да се кандидатства за специалност „Европеистика“, а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика“. Отново днес ще се състоят и изпитите за кандидат-студентите в СУ по италиански език и по философия и социални науки.", "date": "2018.06.03", "title": "Пишат за френски нобелист на изпита по български език в СУ"}
{"url": "https://www.24chasa.bg/novini/article/6894829", "text": "22-годишното момиче, което бе тежко ранено в Слънчев бряг при убийството на хазартния бос Коста Николов, е било простреляно до мерцедеса на жертвата, разкри очевидка на кървавата екзекуция. \"Момичето тъкмо излезе от комплекса \"Сън вилидж\" и се запъти към колата на Коста, когато видя, че мъж стреля по него. То се развика \"Спри, недей!\", но в този момент убиецът се обърна и стреля в главата й.  Ранената се свлече на земята, цялата в кръв, беше ужасна гледка. Линейката дойде след 30-40 мин., разказа единствено пред \"24 часа\" жена, която е станала свидетел на тежкото престъпление.  Тя не вярва във версията за любовен триъгълник и възприема убийството по-скоро като наказателна акция. Жената познавала убития Коста от години, описва го като коректен предприемач, който не създава проблеми на останалите в бранша.  \"За съжаление в България богатите хора се смятат за лоши и те трябва да бъдат избивани\", коментира афектираната жена. Тя се оплака, че заради убийството и дългия оглед на местопрестъплението, гости на нейния хотел са били възпрепятствани да се настанят навреме и са изчаквали с часове зад загражденията.  Както \"24 часа\" писа по-рано предполагаемият извършител е задържан при опит да напусне страната на ГКПП Лесово. Той е 37-годишен, не е криминално проявен, каза главният секретар на МВР.  ", "date": "2018.06.03", "title": "Само в \"24 часа\": Момичето, застреляно до колата на хазартния бос, крещяло \"Спри, недей!\""}
{"url": "https://www.24chasa.bg/novini/article/6894832", "text": "\"Той ме промени доста. Още преди да се роди. Започнах да гледам по съвсем друг начин на живота. Клишето, което всички родители повтарят постоянно, че като се роди по друг начин ще възприемам нещата, се оказа вярно\". Това заяви изпълнителката Мария Илиева в ефира на Нова телевизия.  Тя разказа, че синът й Александър е вече на 4 месеца. \"Той започва да пее с мен, явно аз си внушавам. Докато му пея гука, може би има някакво отношение към музиката или така ми се иска\", каза Илиева.  Тя заяви, че не желае непременно детето й да става музикант, но да има отношение към музиката и изкуството, защото това давало добра култура.  Изпълнителката припомни, че до последно докато беше бременна работеше, а след раждането бързо се върна на работа. Все пак заяви, че й остава много време за детето.  \"Разказвам му различни истории, чета му книжки, слушаме заедно музика, различни стилове\", каза тя.  Изпълнителката съобщи, че й предстоят нови песни, които ще излязат през лятото. След това и голям концерт. Скоро ще пусне ремикс на парчето \"Всичко\". \"Гледам да съм умно активна. В момента Александър е приоритет за мен\", заяви тя. ", "date": "2018.06.03", "title": "Мария Илиева: Синът ми ме промени"}
{"url": "https://www.24chasa.bg/novini/article/6894835", "text": "Тезата за това, че стратегическата ни ориентация предполага отказ от големите енергийни проекти - това е нелепо и национално безотговорно. Това каза пред  Георги Първанов, президент на България 2002 - 2012 година: \"И едното, и другото е възможно. Казвал съм го и в Москва, и във Вашингтон – България печели от руските енергийни проекти, които са български по своето изпълнение и характер, и от присъствието на американски военни части в България. И в двете столици тази стратегическа ориентация се приемаше добронамерено и с разбиране. След това може би дойдоха комплексите и започнахме да се доказваме евроатлантически, като късат с тези енергийни проекти, които са, за мен, най-доброто като инвестиция, намерение, можеха да бъдат и като реализация – в годините на българския преход.\" \"Що се отнася до вината – тя е много тежка, но още от времето на тройната коалиция се получи едно тежко забавяне, а това беше времето в което тези проекти трябваше да бъдат направени необратими\", допълни Първанов. Относно т.нар хеттрик на премиера Бойко Борисов при скорошното му посещение в Москва Първанов отбеляза: \"Няма хеттрик, разбира се. Аз също играя футбол. Добрата новина е, че с тази визита се върнахме в мача. Дотук с метафорите. Ясно е, че газов хъб, разпределителен център в обозримо бъдеще в България не може да има. Защото просто няма откъде да се вземе този газ. Даже по времето на „Южен поток“ ние бяхме елемент от един голям, богат транзит, от който можехме да печели не 30 млн, както подхвърли някой, а десет пъти повече. Но идеята да търгуваме – това няма как да стане. Това право си го е завоювала Турция. Турция прави така: купува на едната граница, продава на другата на цени, каквито иска. Нашият късмет е, че имаме стратегически разположение. Не защото сме много ценни. По друг начин стои Сърбия. Вучич беше на парада на победата и тези неща се ценят в Москва. А ние искаме от днес за утре, от днес за днес, да получим някаква революционна промяна в отношението към България. /…/ Не може след 8-9 години отсъствие на контакти, след тежки реплики, след атаки от най-високо равнище от българската страна (разбира се и руската не е оставала длъжна), след това, което се нагнети като напрежение, не можем да очакваме, че ще се случи нещо революционно ново. Но прагматичното е част от \"Турски поток\" да мине през България.\" \"Не е добре нашите двама първи мъже - и двамата генерали, да се надскачат, когато става дума за външна политика, особено когато става дума за отношенията с Русия. Има място и за двамата и елементарна координация трябва да се получи. Сега тя не е факт. Има толкова широко поле за взаимодействие с руската страна, че тази конкуренция и ревност за мен е необяснима\", смята Георги Първанов. Запитан не е ли странно, че БСП внася предложението за отмяна на мораториума за АЕЦ „Белене“ Първанов беше категоричен, че мораториумът трябва да падне незабавно: \"Не виждам друг вариант освен падането на мораториума. Парламентът трябва да развърже ръцете на правителството в контактите с инвеститорите. По това две мнения няма. Второ обаче - аз си мисля дали междувременно пак няма да се обади някой голям брат, някой приятел отвън, който да наложи забрана за развитието на проектите. Независимо от затоплените отношения отвъд океана с Изтока, има едни трайни интереси, които не са в наша полза. Руското икономическо и енергийно присъствие не е желано за мнозина на Запад тук в региона, но за нас то е жизнено необходимо – така както е за Унгария, така, както е за Турция, за целия регион, така че ние трябва да си отстоим интереса. Така, както го прави Германия със \"Северен поток\". Значи там може, а тук, за нас, важат само забраните.\"", "date": "2018.06.03", "title": "Георги Първанов: Няма хеттрик на Борисов в Москва, но поне се върнахме в мача"}
{"url": "https://www.24chasa.bg/novini/article/6894756", "text": "Властите в Шанхай и трите съседни провинции Джъдзян, Дзянсу и Анхуей се съгласиха в петък на тригодишен план за действие за интегрираното развитие на зоната около делтата на река Яндзъ, както и дузина съвместни проекти целящи засилване на конкурентоспособността на района в световен мащаб, пише bulgarian.cri.cn. Споразуменията, подписани в рамките на симпозиум по темата, сочат, че до 2020 г, районът цели да се превърне в национална демонстрационна зона за нови концепции за развитие, урбанизиран център на световно равнище и азиатско-тихоокеански портал за глобално разпределение на ресурси. За да постигнем това, формулирахме тригодишен стратегически план за регионалното развитие с ясни цели, времева рамка и пътна карта през следващите години, каза Ли Цян, партиен секретар на град Шанхай пред медии в петък. С БВП в размер на 3.08 трилиона долара миналата година, регионът около делтата на река Яндзъ, който е пресечната точка на инициативата Пътя на коприната и Икономическата зона на река Яндзъ, съставлява грубо 25% от националния БВП, сочат официални данни.", "date": "2018.06.03", "title": "Одобриха плана за района около делтата на река Яндзъ"}
{"url": "https://www.24chasa.bg/novini/article/6894825", "text": "Президентът Румен Радев рецитира безсмъртното стихотворение \"Хаджи Димитър\" заедно със стотици ученици и учители, които се събраха в новотел \"Пловдив\" в края на 8-мото поредно издание на инициативата \"Народните будители и Аз\". \"Едва ли има много народи по света, които могат да се похвалят с дни, посветени на победи на духа и книжовността. Ние сме такъв народ. България е създадена и изградена не само със силата на меча, а със силата на словото\", каза президентът пред пълната зала. Той благодари на организаторите на кампанията, че успяват да привлекат стотици деца, да изучават живота и делата на най-ярките личности в историята ни. Държавният глава се обърна и към децата, които нарече \"утрешните будители\". Днешното време търси нови строители, нашето общество има нужда от вашата сила, каза президентът на децата. Той награди победители в проекта. ", "date": "2018.06.03", "title": "Президентът рецитира \"Хаджи Димитър\" в Пловдив (Снимки)"}
{"url": "https://www.24chasa.bg/novini/article/6894838", "text": "С разпита на двама издирвани свидетели и изслушване на СРС-та в съдебна зала продължава процеса срещу Веселин Марешки и Красимира Колева. Предвидено е делото да продължи 3 дни - 4, 5 и 6-и юни във Варненския окръжен съд. През август 2015 година Варненската окръжна прокуратура повдигна срещу тях обвинения за нанесена лека телесна повреда на длъжностно лице и за изнудване срещу Марешки, а бизнесдамата Колева е обвиняема само за изнудване в съучастие с Марешки, извършено на 16 ноември 2014 г. Според държавното обвинение двамата са искали да принудят наемателя на пицария във Варна Асен Миланов да поеме имуществено задължение да им заплати сумата от 10 000 лева. \"Свидетелят е бил заплашен с увреждане на имущество и преустановяване на търговска дейност на заведението \"Ред хот\" във Варна, като деянието е придружено с унищожаване и повреждане на имущество и значителни вреди\", пише в обвинителния акт. Разследването започна като бързо производство, след като Веселин Марешки нанесе лека телесна повреда на общинския съветник Костадин Костадинов. Събраните доказателства в хода на разследването и за осъществено изнудване от двамата доведе до преобразуването му в досъдебно производство, което по компетентност бе изпратено за наблюдение в Окръжна прокуратура във Варна. Комисията за отнемане на незаконно придобитото имущество запорира имущество за доста голяма сума на бизнесдамата.", "date": "2018.06.03", "title": "Слушат СРС-та по делото срещу Веселин Марешки"}
{"url": "https://www.24chasa.bg/novini/article/6894847", "text": "Законопроектът за розопроизводството съвсем скоро влиза в пленарна зала. Това обяви в отговор на въпрос на БТА председателят на парламента Цвета Караянчева. По думите й законопроектът сега е в комисията по земеделието и диалогът там е интензивен и скъсен. \"Ние не можем да се месим във формирането на цени за изкупуване на розов цвят\", каза още Цвета Караянчева. Председателят на Народното събрание е гост на Фестивала на розата в Казанлък. Туристи от цял свят се събраха за празника в розовите градини край града.", "date": "2018.06.03", "title": "Караянчева: Законопроектът за розопроизводството влиза в пленарна зала (Снимки)"}
{"url": "https://www.24chasa.bg/novini/article/6894849", "text": "На 29 май на гарата в Горна Оряховица е проведена спецакция по залавянето на ало измамници. Разплитането на случая тръгва от възрастна жена, която хвърля 1000 лева през прозореца си. Късният следобед на 28 май 65-годишната жена попада в схема на телефонна измама. „Сетих се, че са измамници и затворих. После пак ми звъняха и казаха, че не са измамници, а от полицията”, разказва Илинка Боромсузова. Мъжът отсреща се представя за бившия главен секретар на МВР и настоящ шеф на Агенция „Митници” Георги Костов. Прилагат схемата, че съдейства за разкриване на телефонна измама и искат от жената пари, за да хванат престъпник. Тя им отказва, а мъжът на телефона я заплашва. „Заем къде са парите, мръсницо, сега ще дойдем, ще ви отрежем пръстите, ще ви хвърлим от балкона надолу, и ще ви изнасилим”, заявил измамникът. Уплашена, жената хвърля от балкона всичките си спестявания – 1000 лв. Ден по-късно полицаи от Пловдив и Горна Оряховица влизат в следите на измамниците. Залавят 48-годишния Атанас по прякор Трепача от гара Горна Оряховица. Мъжът е известен на полицията. Счита се, че е един от мозъците на телефонните измами у нас. Има подозрения, че е участвал е и в най-крупната измама в Гърция, на стойност половин милион евро. Оказва се, че настоящата измама е извършена от Букурещ. ", "date": "2018.06.03", "title": "Жертва на ало измама: Заплашиха ме, че ще ми отрежат пръстите (Видео)"}
{"url": "https://www.24chasa.bg/novini/article/6894855", "text": "Задържаният за убийството на хазартния бос Коста Николов - Михаил Станчев е работил е работил за бивш шеф на общинския съвет в Несебър, научи \"24 часа\". Според неофициална информация 37-годишният Станчев е бил личен шофьор и охрана на бившия шеф на местния парламент Благой Филипов. От известно време стрелецът работил във фирма за инкасо и имал законно притежаван пистолет \"Макаров\". Това оръжие е открито в автомобила му, когато Михаил се опитал да напусне страната през ГКПП Лесово, малко след 2 часа тази нощ.  Запознати разкриха, че мъжът е родом от Ямбол, но от години живеел в Бургас. Най-вероятно убийството е извършено с въпросния \"Макаров\", открит в автомобила на задържания мъж.  Назначени са експертизи, които да установят дали хазартният бос е убит със служебното оръжие на Михаил Станчев.", "date": "2018.06.03", "title": "Убиецът на хазартния бос бил шофьор и охрана на общински шеф от Несебър"}
{"url": "https://www.24chasa.bg/novini/article/6894859", "text": "За нас Ботев е символ на свободния и корав български дух. Дух, който ни дава кураж и днес да отстояваме правата си, да се борим за справедливост и равноправие, да искаме да живеем в свободна държава. Това каза лидерът на БСП – София Калоян Паргов на Братската могила по време на тържественото честване на Деня на Ботев и загиналите за свободата на България. „За да не се изгубим по пътя към постигането на тази цел, ни е нужно да помним историята си и да не позволяваме тя да бъде пренаписвана и преиначавана. Това е наш дълг и залог за опазването на идеалите и принципите, които са отстоявали тези преди нас“, заяви Паргов. „Но днес освен, че изразяваме нашата почит към героите, заявяваме и тревогата си от надигащия се фашизъм в света, в Европа и у нас. Той целенасочено е внедряван в съзнанието на младите поколения. Тревожно е това, което се случва в образователната система – литературни шедьоври и исторически факти с един замах биват заличавани. Непрекъснато ставаме свидетели на посегателства и гаври с паметници на антифашисти, каза лидерът на столичните социалисти - И няма никакво значение дали тези паметници са на световни личности като Никола Вапцаров или творби на знаменити скулптори като Любомир Далчев. За вандалите няма граница, както няма и закон. Защото ако властта не се отнасяше снизходително към актовете на мародерство, ако не мълчеше пред проявите на фашизъм, отдавна България да се е справила с тези реваншистки действия“ Сред ораторите бе и организационният секретар на младежкото обединение в БСП – София Петко Димитров. Според него няма как човек да се прекланя пред Ботев и Левски и едновременно с това да бъде равнодушен към антифашистката борба. „За това ние трябва да помним подвизите на всички герои и да се борим за нашето отечество и за светлите идеали, за които са загинали. От нас зависи да направим родината ни по-доброто място за живеене, за което всички те са мечтали, за което мечтаем и ние. Следвайки светлия им пример не бива да жалим усилия за по-доброто бъдеще на България и не бива да губим вяра в по-добрия утрешен ден!“, категоричен бе младият социалист. Преди тържественото честване на Братската могила членове на младежкото обединение се поклониха пред паметника на Христо Ботев в Борисовата градина и рецитираха стихове на великия поет. В инициативата „Ний четем Ботев“ се включи и Калоян Паргов. Лидерът на БСП – София прочете „Символ-верую на българската комуна“.", "date": "2018.06.03", "title": "Паргов: Да помним историята си и да не позволяваме тя да бъде пренаписвана и преиначавана"}
{"url": "https://www.24chasa.bg/novini/article/6890253", "text": "Разходката в парка понякога изправя хората пред странни картинки. Като например мъжко куче, което е възседнало друго мъжко куче. Собствениците и разбирачите от четириноги лесно ги разпознават. Но дори и такива хора могат да объркат това поведение със сексуални наклонности. “Това не е вярно, това са начини и инструменти на природата, които дават възможности едното да предизвика другото, за да изяснят местата си в йерархията.” Това разказа Александър Георгиев, който има училище за кучета, в което се възпитават млади животни, но и помагат на четириноги с проблемно поведение. “Основната посока на работата ни е да се даде възможност на стопаните да разбират по-добре домашните си любимци и да започнат да комуникират правилно с тях”, казва специалистът. Според него най-честа грешка е да се възприемат кучетата не като домашни любимци, а като деца. “Тогава кучето се възпитава с добро отношение, без никаква строгост. Когато животното усеща, че няма отговорност, започва да върши някои действия съвсем целенасочено”, обяснява Георгиев. Това водело до ситуация, в която вкъщи има любимец със сериозни отклонения спрямо начина на живот на хората. Кучето се насочвало спрямо генетичната си информация и инстинктите, за да съществува и оцелява в природата и да напредва в йерархията. То нямало абстрактно мислене и поради това трябвало отрано ситуациите, които възникват при възпитанието му, да се интерпретират правилно. Когато кучето пристигне в дома, се опитвало - в началото несъзнателно, а след това по-ясно изразено. Това водело до проблеми като агресия към хора например или остри реакции спрямо други животни. “Не е приятно да живееш с куче, което във всеки момент, в който посегнеш към него, иска да те захапе или се опитва да те изгони, като ръмжи или хапе, когато се храни”, обяснява Георгиев. Със сигурност не е желателно и четириногото да превърне дома в тоалетна. В началото било нормално, тъй като малкото не можело да се въздържа. Но след 4-5 месец можело да се научи да не цапа вкъщи, а да излиза навън. Имало обаче случаи, в които животни на 1-2 години не се научавали. Наскоро експертът попаднал в подобна ситуация. Когато клиентката му дошла да се консултира как да постъпи, той я попитал как тя е възпитавала. кучето Отговорът бил: “Аз не го възпитавам, аз го отглеждам”. Треньорът усетил, че това отношение е създало у кучето представата, че има свободата да е водач и да се налага над останалите и маркира територията си. “Достатъчно е да докажем, че ние сме водещи в такава ситуация, ние сме тези, които ще осигурят спокойствие на кучето и казва Георгиев. Грешките, които допускат стопаните при възпитанието на кучето, обикновено били свързани с непознаване на психиката на животното. Работата на експерта е да обясни кога и при какви ситуации могат да реагират по-остро към любимците си, кога да се държат добре. Търси се златната среда, в която кучето ще се чувства добре - да е спокойно и ненапрегнато от отношението на стопанина, да не чува само команди. Кучетата имали нужда от 18 месеца интензивно обучение. По-трудната част от работата била не тази с кучетата, а когато Тогава животното се опитвало да доминира. За лабрадорите и представителите на породата голдън ретривър се смята, че са изключително добронамерени. Това било донякъде вярно, но те също можели да имат лоши навици, ако към тях не се подходи правилно. Георгиев има два добермана, които били социални, игриви и послушни. Освен това гледа чихуахуа, което тежи 1,5 кг. Когато доберманите дошли, тежали 4,5 кг. Наложило се да се внимава да не пометат малкото животно. Сега живеели като глутница - когато малкото има проблем, големите отивали и му помагали, малкото пък предупреждава с джафкане, че е наоколо, за да не бъде настъпено. “Хората не сме с еднакви ръстове и килограми. Това не означава, че по-слабите или по-дебелите са извън обществото. Всички имат права, това се отнася и за обществото на кучетата, не може да се твърди, че една порода е проблемна за сметка на друга”, казва Георгиев. Четириногите ходят на терапия и след преживян инцидент. Такъв е случаят с немския дог Лейла, на чиято собственичка Десислава Радославова се наложило да го заведе на психолог, след като кола блъска кучето ѝ. Деси мисли, че само тя ще се нуждае от време, за да преживее шока. Оказва се, че Причината - стопанката изпитвала съжаление и започнала да се отнася с Лейла като с човек. “Бях наясно с това. Но започнах да я обгрижвам прекалено много, на разходки страняхме от кучетата, защото ме беше страх, че ще се разиграят и ще започне да скача, а трябваше да я пазя от физическо натоварване”, казва Десислава. Тя се притеснявала да не изпусне каишката и отново да се случи инцидент. Напрежението, което е изпитвала, логично се е предало и върху Лейла. “Тя започна да реагира на кучетата, които сметне за заплаха, да ме пази и се нагърби със задачата да бъде водач. Съвсем си обърках кучето.” Десислава е сред образованите стопани – чете много за кучешката психология, затова е мислела, че ще успее да се справи с кризата в поведението на четириногото. Оказва се обаче неспособна, затова се обръща към специалист. “Ако аз самата не си вярвам, как очаквам кучето да ми повярва и да ме следва. Това е много ценен урок, на който ни учат – да бъдем най-добрата версия на себе си”, казва тя. Потърсила е помощ от двама треньори: “Командите се дават само по веднъж и трябва да се изпълнят на мига, без преговори, иначе кучето се научава, че не е нужно да се изпълнява всеки път.” Уговорили срещата пред блока, в който живеят. Там, когато я разхожда на каишка, се появяват проблемите – да лае и скача към други кучета. “Когато сме в парка и тя е пусната свободно, няма ме мен да внасям напрежение, тя е изключително приятелски настроена за игра с всяко куче”, казва стопанката. Треньорите ѝ показали как с докосвания с ръка или с крак да я коригира, когато върви пред нея, дърпа я на една страна и т.н. Преди това е използвала само каишката за целта. Обърна ми внимание, че не я хваля, след като направи това, което искам от нея. От толкова притеснение да не я окуражавам в неправилния момент, бях забравила да я хваля съвсем. “Най-ценното нещо от уроците с треньора за мен беше, че започнах да си връщам увереността и имах стратегия как да се справям с Лейла”, казва Деси. Съветът ѝ към собствениците на кучета е да не приемат лошото поведение като част от характера, да свикват и да не предприемат нищо. “Наистина не е нужно да свикваме с трудното, защото има решение за всеки проблем и както тя ще се чувства по-добре, така и на нас ще ни е по-леко”, казва Деси.", "date": "2018.06.03", "title": "Ако мъжко куче се качи  върху мъжко - не иска секс, а да доминира"}
{"url": "https://www.24chasa.bg/novini/article/6889677", "text": "Едва ли някога сте чували за деца, които нямат търпение да се срещнат с чичо доктор и да отидат при него било то за профилактичен преглед или за ваксина с усмивка на лицето. Може би една от най-често чуваните реплики от малчуганите е - “Страх ме е от чичо доктор”. Именно заради това студенти по медицина от цялата страна решават да променят възгледите на малките и още от ранна детска възраст да им покажат, че няма нищо страшно в това да ходиш на доктор. “Болница за плюшени мечета” е перфектното място за всеки малчуган на възраст между 3 и 10 г., който се страхува от хората с белите престилки. Тази година кампанията се проведе за 8-и път у нас по инициатива на Асоциацията на студентите медици в България (АСМБ). Проектът всъщност е интернационален и се провежда в редица държави в Европа като Франция, Германия, Италия и други. У нас домакини на събитието са градовете с медицински университети - Пловдив, София, Варна, Стара Загора и Плевен. Идеята на проекта е с помощта на забавни игри децата да преодолеят страха си от лекари, зъболекари и дори фармацевти. Студентите по медицина обличат бели престилки, носят стетоскопи, превързочни материали и други медицински принадлежности, а основни пациенти са плюшените играчки. Тук обаче идва и ролята на детето. Малчуганите могат да влязат в ролята както на родители, които водят мечето да се лекува, така и на доктори, които го лекуват. “Идеята ни е те да видят, че няма нищо страшно в това да отидеш на доктор и той да ти помогне да се излекуваш”, обяснява Александра Стефанова, която е част от АСМБ и от организаторите на събитието в Пловдив. Най-честите оплаквания, които децата избират за мечетата, са болки в корема, гърлото или това, че са се ударили някъде. Студентите дават възможност на малките с помощта на стетоскопа “да чуят” сърцето и дишането на мечето и дори да го превържат. В Пловдив към проекта се включват и асоциациите на студентите зъболекари и фармацевти, като те, от своя страна, показват на малчуганите как да си мият правилно зъбите върху специален макет. Кампанията вече придобива все повече популярност сред малките и някои от тях, които са я посещавали в предишни години, с нетърпение очакват да отидат пак. “Накрая, когато си тръгват, децата вече са по-спокойни и донякъде се чувстват като доктори, защото са помогнали на плюшената играчка да се излекува”, казва още Александра.", "date": "2018.06.03", "title": "Лекуват плюшени мечета срещу страха от лекари"}
{"url": "https://www.24chasa.bg/novini/article/6894736", "text": "Сигнал за човек, изчезнал във водоем до софийското село Негован, е получен в Центъра за спешна медицинска помощ. Това съобщи за   говорителят на центъра Катя Сунгарска: \"В 15.24 часа е подаден сигналът до Спешна помощ в София. Човекът, който подава сигнала, е казал, че е бил свидетел на това как е паднал човекът и не излиза, и че са били група. Пристигнали са на място пожарната, полицията и екипи на Спешна помощ. Доколкото сме информирани, е влизала лодка в реката и е претърсвала, но не е намерила човека.\"", "date": "2018.06.03", "title": "Мъж е изчезнал във водоем край софийското село Негован"}
{"url": "https://www.24chasa.bg/novini/article/6894738", "text": "Израелските ВВС нанесоха ракетни удари по бази на палестински екстремисти в южната част на ивицата Газа, след като вчера две ракети и четири минометни снаряда бяха изстреляни от ивицата към Израел, предаде Ройтерс, цитирана от БТА.  Системата за ПВО \"Железен купол\" прехвана една от ракетите, а втората е паднала в ивицата Газа, заяви израелската армия. Нито една от палестинските групировки в Газа не е поела отговорност за обстрела. Няколко часа по-късно източници от силите за сигурност и местни медии съобщиха, че израелски самолети и дронове са нанесли ракетни удари по три военни обекта на Хамас в градовете Рафах и Хан Юнис в южната част на ивицата и в източната част на град Газа, предаде ДПА. Няма съобщения за жертви. Според комюнике на израелската армия, цитирано от ТАСС, в отговор на ракетния обстрел израелски самолети и дронове са поразили \"10 терористични цели на Хамас в три военни лагера в ивицата Газа, сред тях два цеха за производство на оръжие, склад за боеприпаси и военна база\". Според палестински медии, цитирани от РИА Новости, база в град Газа, принадлежаща на военното крило на Хамас, бригадата \"Касам\", е била атакувана с дрон. Атакувана е била и база на военното крило на \"Ислямски джихад\", бригадата \"Сарая ал-Кудс\". По-рано вечерта палестинската агенция УАФА, цитирана от ДПА, съобщи, че израелската артилерия, разположена недалеч от граничната ограда източно от град Газа, е изстреляла поне два снаряда срещу военен обект в южния квартал Зейтун, обектът бил разрушен, но жертви няма.", "date": "2018.06.03", "title": "Израелски въздушни удари по военни обекти в ивицата Газа"}
{"url": "https://www.24chasa.bg/novini/article/6894740", "text": "Полицията задържа млад мъж, който е предполагаемият извършител на екзекуцията на хазартния бос Коста Николов - Маджурина. Основната версия засега е престъпление, извършено от ревност, казаха осведомени.  Очаква се главният секретар на МВР да даде брифинг около 9 ч. тази сутрин в курорта, на който ще присъстват шефът на полицията в Бургас Калоян Калоянов и окръжният прокурор на Бургас Георги Чинев.  Състоянието на младата жена, простреляна заедно с Коста в луксозния му мерцедес, остава тежко. Тя бе приета в кома, в Бургаската болница.", "date": "2018.06.03", "title": "Има задържан за екзекуцията на хазартния бос в Слънчев бряг, убит е от ревност"}
{"url": "https://www.24chasa.bg/novini/article/6894744", "text": "Президентът Доналд Тръмп се оплака от по-високите мита, налагани от някои търговски партньори на САЩ съгласно споразуменията в Световната търговска организация, като заяви в Туитър че САЩ заслужават с тях да се търгува честно, предадоха Ройтерс и Асошиейтед прес, цитирани от БТА.  \"Съединените щати трябва, най-сетне, да бъдат третирани честно в търговията. Ако ние облагаме страна, която ни продава стоките си, с НУЛА мита, а те налагат 25, 50 или дори 100 процента върху нашите, това е НЕЧЕСТНО и не може да бъде толерирано повече. Това не е Свободна или Честна търговия, това е Глупава търговия\", написа той.", "date": "2018.06.03", "title": "Тръмп: САЩ заслужават честна търговия"}
{"url": "https://www.24chasa.bg/novini/article/6894746", "text": "Заплахата от тероризъм на крайнодесни екстремисти се засилва във Великобритания, предупреди днес министерството на вътрешните работи, а заплахата от ислямистка терористична атака е малко вероятно да намалее до 2020 година, предаде ДПА, цитирана от БТА.  В доклад, публикуван в деня на годишнината от атентата в Лондон, при който загинаха осем души, Хоум офис предупреди, че заплахата от ислямистки тероризъм ще се запази на сегашното повишено ниво поне през следващите две години и че има потенциал да се увеличи дотогава. От март 2017 г. силите за сигурност са осуетили 12 ислямистки и четири крайнодесни заговори, съобщи министерството. Около 3000 лица, заподозрени в планиране на атентат, са под полицейско наблюдение. Днешният доклад предшества планираното за утре съобщение на министъра на вътрешните работи Саджид Джавид за нови контратерорстични мерки. Според медийни информации те включват засилен обмен на информация между разузнаването, полицията и обществеността и по-строги наказания за дейности, свързани с тероризъм. Годишнината от атаката на Лондон Бридж и Бъроу Маркет ще бъде отбелязана днес с възпоменателни прояви, които включват минута мълчание, както и светлинна акция - прожектиран върху моста надпис \"Единен Лондон\"", "date": "2018.06.03", "title": "Повишената терористична заплаха във Великобритания ще се запази поне до 2020 година"}
{"url": "https://www.24chasa.bg/novini/article/6894556", "text": "“Защо слонът има хобот и опашка? Защото не може такова голямо животно да почне изведнъж и да завърши току-така. И аз не мога, след като 42 г. съм преподавал в Софийския университет, да си тръгна току-така.” С тези думи започна последната - тържествена, лекция на проф. Огнян Герджиков в Софийския университет. Той направи равносметка на 42-годишната си преподавателска работа пред препълнената 272-а аудитория на Юридическия факултет на СУ. Професорът обясни, че не е организирал лекцията от суета. Разбирането ми е, че не е нормално, след като 2/3 от живота си си посветил на науката и студентите, да се изнижеш просто така, каза той. И призова това да стане традиция в СУ.   В залата се събраха семейството му, приятели, колеги и студенти. Дойдоха бившите царски депутати Борислав Великов, Гергана и Соломон Паси, Камелия Касабова и Нина Чилова, зам.-шефът на Народното събание Явор Нотев от “Атака”, Татяна Дончева, Янаки Стоилов, проф. Васил Мръчков, поетът Недялко Йорданов и др. На трибуната до Герджиков седнаха ректорът на СУ проф. Анастас Герджиков и деканът на Юридическия факултет проф. Сашо Пенов. В две части изнесе лекцията си Огнян Герджиков. Той говори за своя път в правото и за преклонението си пред юридическата наука, но този път подмина политиката. Разказа как в трети курс правото е завзело безвъзвратно сърцето му, но и защо е успял да започне академичната си кариера едва от четвъртия опит. Герджиков сподели съвета, който е получил от проф. Александър Кожухаров - а след това да намери правните аргументи. Ако действително съм успял като преподавател, тайната е: трябва да обичаш материята, която преподаваш, и тези, на които преподаваш, издаде той. Похвали настоящите си колеги в СУ и ги призова да не свалят летвата, особено в университети в провинцията, за да не се “произвежда брак”, а само висококачествени юристи. Професорът напомни колко е чувствителен, когато и не пропусна да критикува политиците за невежеството им в тази област. “В живота си ще срещнете изкушения. Няма нищо по-сладко от това да не им се отдадете. Но съвестта ви не трябва да се поддава, тя е извън оборота. Пазете честта си!”, завърши Герджиков. И цитира любима сентенция на Целс “Правото е изкуство за доброто и справедливото”. “Когато Господ дава на някого, му дава щедро. С каквото и да се захване такъв човек, той става най-обичаният и най-ползотворният”, похвали колегата си проф. Анастас Герджиков. А деканът на факултета проф. Сашо Пенов му благодари, че го е утвърдил като храм на правото. Преподавателите сме като заклета секта, която до физическия си край ще служи на този смисъл, заяви проф. Иван Русчев. И обяви, че факултетът не се сбогува с Герджиков, а гледа “Момчето си отива”, който винаги има нова серия.", "date": "2018.06.03", "title": "Проф. Огнян Герджиков в последната си лекция: Пазете честта си! (Обзор, снимки)"}
{"url": "https://www.24chasa.bg/novini/article/6894748", "text": "Хиляди демонстранти участваха в протестна акция на Бруклинския мост в Ню Йорк против насилието, свързано с огнестрелно оръжие, предаде Асошиейтед прес, цитирана от БТА.  Ученическа група (Youth Over Violence), създадена след стрелбата в гимназията в Паркланд,Флорида, през февруари, организира вчерашния протест. Шествието премина по моста до Долен Манхатън, където на митинг демонстрантите, сред които актрисите Джулиан Мур и Сюзан Сарандън, призоваха законодателите да приемат ограничения за огнестрелните оръжия.", "date": "2018.06.03", "title": "Протестна акция в Ню Йорк срещу огнестрелните оръжия"}
{"url": "https://www.24chasa.bg/novini/article/6894750", "text": "Изпитът по български език и литература от редовната сесия за кандидат-студенти в Софийския университет \"Св. Климент Охридски\" е днес от 9.00 часа. Това съобщи пресцентърът на висшето училище. Кандидатстудентският изпит по български език и литература проверява и оценява знанията и уменията на кандидатите, като резултат от обучението им по български език и литература в средното училище, свързани с четене с разбиране на текст. То включва извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми, както и редактиране на текст и създаване на аргументативен тип текст /есе/. Изпитът се състои от две части: тест с 50 въпроса /70 точки, като 1/3 от точките са за въпросите по литература/ и задача за изграждането на аргументативен тип текст по даден проблем - есе /30 точки/. Максималният брой точки е 100. Създаването на аргументативен текст по даден проблем - есе, е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници. Тестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителната подготовка за 11-и и 12-и клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст. По-малка част от въпросите, свързани с литературни компетентности, изискват фактологически знания /разпознаване на авторство, заглавие и т.н./, а по-голямата част от тази група въпроси предполага умения за четене на художествен текст - обяснение на мотивацията на героите, тълкуване на функцията на използваните изразни средства, коментар върху структурни особености на текста. Изпитът по български език и литература продължава четири часа. От 14.00 часа днес ще се състоят и изпитите за кандидат-студенти в Софийския университет по италиански език и по философия и социални науки.", "date": "2018.06.03", "title": "Изпитът по български език и литература за \nкандидат-студенти в Софийския университет\nе днес"}
{"url": "https://www.24chasa.bg/novini/article/6894753", "text": "Продължава протестът на родителите на деца с физически увреждания. Те издигнаха палатков лагер пред сградата на парламента, предаде NOVA.  Акцията им е срещу социалната политика на държавата и беше обявена като безсрочна. На среща с протестиращите министърът на труда и социалната политика Бисер Петков обеща концепция за закон за социалните услуги, които да помогне на близките в грижите за децата им. ", "date": "2018.06.03", "title": "Продължава протестът на родителите на деца с физически увреждания (Видео)"}
{"url": "https://www.24chasa.bg/novini/article/6894759", "text": "Строежът на тайландско-китайската високоскоростна железопътна линия между Банкок и Нахон Ратчасима в североизточен Тайланд се очаква да започне изцяло в началото на 2019 г, след публичен търг, който ще се проведе по-късно тази година, информира министърът на транспорта на страната Архом Термпитаяпаисит в петък, пише bulgarian.cri.cn. Архом, който съпредседателства 24-та среща на Комитета за сътрудничество по железопътни проекти между Тайланд и Китай заедно със заместник началника на Държавната комисия за развитие и реформа Нин Дзиджъ от китайска страна, заяви, че изграждането на главните участъци от първата фаза ще започне през март 2019 г. Цялата линия от 253 км между двата града ще бъде разделена на 14 участъка, като един от тях вече започна да се строи в края на миналата година. От общо 12 участъка, шест ще бъдат предложени на публичен търг през септември, останалите през ноември, добави още министърът. Междувременно, 350 км високоскоростна железопътна линия между Нахон Ратчасима и Нонг Кай, ще бъде изпълнена от Тайланд, като Китай ще бъде консултант по дизайна и приложимостта на проекта, каза още Архон.", "date": "2018.06.03", "title": "Цялостният строеж на тайландско-китайската високоскоростна железница започва следващата година"}
{"url": "https://www.24chasa.bg/novini/article/6894862", "text": "Израелският премиер Бенямин Нетаняху е приел препоръката на външното министерство за отлагане на парламентарния дебат относно признаването за геноцид на масовото убийство на арменци в Османската империя през Първата световна война, предаде ДПА, цитирана от БТА.  В изявление днес външното министерство на Израел казва, че е препоръчало дискусията по проект на закон в тази насока да бъде отложена след вота в Турция, насрочен за 24 юни, защото дебатите биха могли да помогнат на турския президент Реджеп Тайип Ердоган да спечели на изборите. Нетаняху е приел препоръката, се допълва в изявлението на ведомството. Миналия месец израелският парламент гласува да дебатира въпроса за признаването на масовото убийство на арменци като геноцид. Израел досега се въздържаше от гласуване по въпроса в опит да запази отношенията си с Турция въпреки широката подкрепа за признаването на масовото убийство за геноцид. Турция категорично отхвърля твърденията, че убийството на до 1,5 милиона арменци през Първата световна война в Османската империя представлява геноцид. Редица страни по света, в това число Германия, Франция и Холандия, признаха масовите убийства за геноцид. Отношенията между Израел и Турция онтново бележат спад след критики на Ердоган към израелската държава, отправени след като израелски войници убиха стотици палестинци по време на протестите в ивицата Газа през май.", "date": "2018.06.03", "title": "Нетаняху отлага дебата за признаване \nна убийствата на арменци за геноцид"}
{"url": "https://www.24chasa.bg/novini/article/6894864", "text": "Човечеството ще се развива по един от трите възможни пътища - \"отмиране\", \"меко кацане\" или \"пълен колапс\". До тези заключения стигнаха астрофизици под ръководството на Адам Франк от университета в Рочестър, щата Ню Йорк, съобщи Лайф, цитиран от БТА.  В рамките на изследването вниманието било фокусирано върху цивилизация, която използва природни ресурси, за да може хабитати да еволюират и да се разширят. При това големият добив на изкопаеми води до увеличаване на населението, но условията в околната среда толкова много се влошават, че хората са застрашени от смърт. В съответствие с първия сценарий, наречен \"отмиране\", човечеството прекалено активно се развива и използва много ресурси. В резултат популацията хора на планетата достига до своя пик, а след това населението рязко намалява. В края на краищата остават толкова хора, колкото Земята може \"да изхрани\". Седемдесет процента от земляните трябва да си отидат от този свят, за да може планетата \"да изхрани\" останалите 30 процента. Вторият сценарий е наречен \"меко кацане\". В този случай \"екзоцивилизацията\" първоначално тръгва по първия път. Когато достига критичната точка, започва плавен преход към следващия вид ресурси. Това спасява голяма част от човечеството и съхранява околната среда. В съответствие с третия сценарий, наречен \"пълен колапс\", условията на планетата толкова бързо се влошават, че преходът вече не може да попречи на пълното измиране. \"Изследвайки онова, което може да се случи на другите, разбираме какво може да стане с нас самите\", отбеляза Адам Франк. Резултатите от изследването са публикувани в Astrobiology.", "date": "2018.06.03", "title": "Астрофизици представиха три сценария за развитието на човечеството"}
{"url": "https://www.24chasa.bg/novini/article/6894871", "text": "Срещата на високо равнище между българския премиер Бойко Борисов и руския президент Владимир Путин премина в един откровен диалог, който приключи с конкретен резултат – ясното политическо послание от страна и на двамата, че част от „Турски поток“ ще преминава през България, но все още не е уточнено каква част от този газ ще бъде транспортиран и каква част търгуван, каза пред   министърът на енергетиката Теменужка Петкова. „Това новина, която слага едно много добро начало, но оттук нататък предстои работата по техническите детайли, по правните детайли на един такъв проект - нещо, което предстои да уточним на ниво министри, на ниво дружества. Що се отнася до това каква част от природния газ, който ще идва от „Турски поток“ ще бъде транспортиран, каква част ще бъде търгуван през т.нар. газов хъб на територията на България, което на практика представлява налична инфраструктура за това да можем да осигурим доставки на природен газ от различни източници, и от друга страна представлява една платформа за търговия с природен газ, предстои да разберем в рамките на тези разговори, които предстои да проведем“, каза министър Петкова. Тя категорично заяви, че всичко, което предстои да се направи, ще бъде изцяло съобразено с изискванията на ЕК по отношение на правилата за конкуренция, правилата, свързани с природния газ, както и на цялостната визия и концепция на ЕС по отношение на енергетиката. На срещата Путин – Борисов премиерът постави много отчетливо нашия национален интерес. Оттук нататък има една много ясна визия как той да бъде защитен, коментира Петкова. „Русия има интерес да продава руския природен газ в Европа. Ние също имаме нашия интерес и той е България да остане фактор на газовата карта на Европа. С реализацията на проекта „Турски поток“ една голяма част от транзита, който към настоящия момент преминава през България, всъщност вече няма да преминава, ако ние не направим така, че да постигнем такива резултати, които да ни дадат възможност да не бъдем заобиколени от големите инфраструктурно проекти в областта на природния газ“, каза тя. Що се отнася до АЕЦ „Белене“, ако парламентът вземе решение и даде мандат на правителството да работи в тази посока, това, което се предлага като вариант, е свързано с възможността да се търсят варианти за реализация на проекта, при много ясно очертани параметри, подчерта Теменужка Петкова. „На първо място – да не се предоставя държавна гаранция, на второ място – да няма дългосрочни договори за изкупуване на електрическа енергия и съответно – да бъдат обособени активите и пасивите във връзка с проекта в една отделна компания, т.е. проектът да бъде реализиран на пазарен принцип. Всичко това ще бъде оценено, тъй като трябва да се направи оценка на тези активи – материални и нематериални, и тази оценка ще ни даде възможност да видим какъв дял бихме могли да притежаваме от една такава компания. Това, с което ние можем да участваме, е наличните активи във връзка с проекта АЕЦ „Белене“, посочи тя. Министър Петкова каза още, че очаква в рамките на следващата седмица да има решение на парламента по отношение на проекта „Белене“. „Мисля, че в рамките на тази седмица, която предстои ще има подобен дебат в пленарна зала. Така че, очаквам такова едно решение, или каквото и да е решение, да е факт в рамките на тази седмица. Моята информация е, че това ще бъде в рамките на следващата седмица“, каза тя. Министър Петкова потвърди думите на вицепремиера Томислав Дончев за четвърти потенциален инвеститор за проекта: „Наистина има писмено заявен такъв интерес, но нямаме такава оторизация да говорим от името на компанията или да споменаваме имена. Нека засега за запазим мълчание по този въпрос“. Според нея съвсем скоро се очаква публично да стане известен четвъртият потенциален инвеститор.", "date": "2018.06.03", "title": "Теменужка Петкова: Очаквам следващата седмица НС да реши за АЕЦ „Белене“"}
{"url": "https://www.24chasa.bg/novini/article/6894877", "text": "До края на юли учени от Института по биоразнообразие и екосистемни изследвания към БАН ще преместят колония лалугери, за да не бъде засегната от строежа на изграждания от МРРБ язовир „Луда Яна“ край Панагюрище. Животните, категоризирани като „уязвими“ в Закона за защита на биологичното разнообразие, ще бъдат преместени от настоящото им местообитание, което попада в границите на строителната площадка на новия воден обект за питейни нужди, на друго подходящо място, което да осигури оцеляването им в бъдеще. В момента колонията се намира на място, което след планираното за 2019 г. завършване на язовира ще се намира под вода. За да не бъдат засегнати животните, още при подготовката на дъното на съоръжението с планираните дейности по разчистване на растителността и отстраняване на повърхностния слой почва, строителят беше инструктиран да не извършва строителни дейности. Преместване от една локация на друга е сред най-често прилаганите консервационни дейности, извършвани с цел опазване на европейския лалугер през последните 25 г. Редица от тях са извършвани именно с оглед опазване на локални популации на места, където се планират строителни дейности. В няколко европейски държави вече има практики с подобни транслокации на колонии на лалугера, включително във връзка с инвестиционни намерения, свързани с различни по своя характер строежи. Преместването на колонията в подходящо местообитание в рамките на защитена зона от Европейската екологична мрежа Натура 2000 ще осигури оцеляването на застрашените индивиди в дългосрочен план. Това ще стане с няколко стъпки. Първата е логистична подготовка, която включва подготовка на мястото за освобождаване на лалугерите. На терена ще се изкопаят около 60 дупки с дълбочина 80 см и наклон приблизително 45°, които да служат за временни укрития на преместените животни в началния период на адаптация към новото местообитание. Транслокацията на лалугерите включва улавяне на максимален брой от лалугерите в застрашената колония и преместването им на мястото за освобождаване. Допълнително подхранване на животните със семена, моркови и плодове ще повиши шансовете за успешното им приспособяване и оцеляване на новото място. Това ще подпомогне индивидите в този период на повишен стрес и ще ги задържи в района на пускането им, тъй като непознатата обстановка може първоначално да провокира бягство далече от предоставените им убежища. Предвижда се в новите местообитания да бъдат поставени временни заграждения, за да може лалугерите да бъдат защитени. Това ще предотврати паническото им разпръсване в началото и ще ги предпази от атаки на хищници като хищни птици, скитащи кучета и котки, белки, порове и др. Когато животните прокопаят собствен тунел, те сами ще излязат от заграждението, но вече ще разполагат с достатъчна система от тунели и дупки, за да оцелеят. Изграждането на яз. „Луда Яна“ се извършва рамките на Проект за развитие на общинската инфраструктура, който се финансира от Световна банка. Общият обем на язовира ще бъде 20 млн. куб. м, а стената му ще е висока 50 м. Ще бъдат изградени модерна пречиствателна станция за питейни води, довеждащи водопроводи и др. съоръжения. Чрез изграждането на язовира ще се осигури непрекъснатост на водоподаването и 45 000 души от Панагюрище, селата Оборище, Поибрене, Попинци, Баня, Бъта, Левски, Елшица, както и мина „Радка” и площадките на „Оптикоелектрон” и „Асарел” ще получават чиста питейна вода.", "date": "2018.06.03", "title": "Местят колония лалугери от дъното на язовир „Луда Яна“, копаят нови 60 дупки за животните в зона от Натура 2000"}
{"url": "https://www.24chasa.bg/novini/article/6894880", "text": "Деветима мигранти са загинали, петима са спасени, а един е обявен за изчезнал след потъване на моторна лодка в Средиземно море край бреговете на турския курорт Анталия, съобщава Анадолската агенция, позовавайки се на очевидци, цитирани от БТА.                                                                                                                                                                                                                                                                                                                        ", "date": "2018.06.03", "title": "Деветима мигранти са загинали след потъване на моторна лодка край Анталия"}
{"url": "https://www.24chasa.bg/novini/article/6894891", "text": "Малък ултралек самолет е паднал край Казанлък преди минути. По първоначална информация двама души са ранени, предаде NOVA.  Самолетът днес е трябвало да прелети над Казанлък по повод закриването на Празника на розата. В центъра на града са се събрали над 5 000 души за празничното шествие. Очаквайте подробности", "date": "2018.06.03", "title": "Малък самолет падна край Казанлък"}
{"url": "https://www.24chasa.bg/novini/article/6894883", "text": "Президентът на САЩ Доналд Тръмп ще е домакин в Белия дом на първата вечеря ифтар, откакто дойде на власт преди повече от година, предаде ДПА. Вечерята ще бъде в сряда, съобщава електронното издание на \"Политико\", цитирано от БТА. Тръмп бе критикуван миналата годин,а след като реши да не организира такава вечеря. Бившите президенти Барак Обама, Джордж Буш-младши и Бил Клинтън бяха домакини на ифтар в Белия дом. Вечерята ифтар бележи приключването на дневния пост по време на свещения месец за мюсюлманите рамазан. Решението на Тръмп миналата година да не организира ифтар не бе единственото, свързано с мюсюлманите, което породи полемика. Той бе критикуван в миналото заради редица изявления и политики, в това число и забрана за пътуване, която възпрепятства на гражданите на много страни с преобладаващо мюсюлманско население да влизат в САЩ. По време на предизборната си кампания Тръмп призова за \"тотална и пълна\" забрана на влизането на мюсюлмани в САЩ. Миналия месец обаче Тръмп публикува изявление по повод началото на рамазана и каза, че той \"ни напомня за богатството, което мюсюлманите са добавили към религиозната тъкан на американския живот\".", "date": "2018.06.03", "title": "Тръмп ще е домакин на вечеря ифтар \nв Белия дом"}
{"url": "https://www.24chasa.bg/novini/article/6894917", "text": "Промяната в Закона за енергетиката, която бе приета на 8 май и задължи Комисията за енергийно и водно регулиране да разрешава действия по разпореждане с дялове и акции, които представляват повече от 20% от капитала на търговски дружества, е спорна, неприложима и носи икономически и репутационни рискове, поради което спешно трябва да бъде отменена, заяви експертът по енергийни политики Славчо Нейков в интервю за агенция „Фокус“. Той припомни, че промяната бе приета набързо, без ясни критерии и срокове за прилагането ѝ, без да е правен един задължителен в такива случаи анализ за начина, по който ще бъде осъществяван, както и за последиците от прилагането му. Той подчерта, че поправката е по инициатива на депутати, като някои от народните представители, които бяха гласували за този текст, много бързо след това заявиха, че текстът е неприложим и това е още едно доказателство, че законът е променен изцяло по политически причини. Поправката в Закона за енергетиката не решава проблеми, а създава такива и ако законът не бъде променен, наистина има реална опасност не само да се блокират сделки, но и да ангажира сериозна имуществена отговорност за държавата. Според енергийния експерт текстът в този си вид е неизпълним, защото съдържа задължения на КЕВР, които реално не могат да бъдат обезпечени. Те противоречат на пазарни принципи, тъй като задължават комисията да се намесва в сделка между частноправни субекти. А блокирането на такъв тип сделки може да доведе до финансова отговорност на държавата. Най-тъжно в ситуацията е, че се приема текст в закона по повод на конкретна сделка, а има много съществени аргументи, че този законов текст не е съотносим към сделката, заради която е приет, защото тя е сключена при съвсем други правни условия, независимо че още не е финализирано нейното изпълнение, е мнението на Славчо Нейков. И не на последно място, прилагането на този спорен текст, може много сериозно да засегне репутацията на страната ни като добра инвестиционна дестинация, предупреждава експертът. „Това е последното нещо, от което страната ни се нуждае в момента, особено когато предстоят дискусии по големи инвестиционни проекти, включително и за съдбата на АЕЦ „Белене“.", "date": "2018.06.03", "title": "Поправката „ЧЕЗ“ в Закона за енергетиката носи икономически и репутационни рискове"}
{"url": "https://www.24chasa.bg/novini/article/6894920", "text": "Турски шофьор на тир бе прегазен и убит на магистрала „Марица”, съобщи кореспондентът на   в региона. Инцидентът е станал тази сутрин към 9:30 ч. на 15 километра преди граничен пункт „Капитан Андреево” тази сутрин . Камионът на загиналия шофьор е аварирал и той е спрял в крайната дясна лента, за да го ремонтира. В момента, в който е отварял отделението за резервни части от лявата страна на камиона, български тир преминава и го удря. Турският водач е починал на място.", "date": "2018.06.03", "title": "Тираджия беше прегазен и убит на АМ „Марица”"}
{"url": "https://www.24chasa.bg/novini/article/6894922", "text": "Премиерът Бойко Борисов ще бъде на посещение в Тирана, утре, 4 юни. Той ще проведе среща с министър-председателя на Албания Еди Рама, която ще бъде последвана от пленарни разговори. Ще бъдат обсъдени диалогът и сътрудничеството между страните от региона за постигане на напредък по пътя на европейската интеграция на държавите от Западните Балкани. По време на визитата си българският министър-председател ще участва в среща по Процеса Акаба по въпросите на Балканите, както и в конференция, посветена на борбата с насилствения екстремизъм, заедно с премиера на Албания Еди Рама и краля на Йордания Абдулла II. Процесът Акаба представлява поредица международни срещи, инициирани за пръв път от краля на Йордания Абдулла II през 2015 г. Тяхната цел е поддържане на международната и регионалната координация и сътрудничество в борбата с тероризма, екстремистките идеологии и радикализацията чрез всеобхватен подход. Срещите са част от инициативите на крал Абдулла II за установяване на контакти с различни страни по света, с цел координацията на антитерористичните действия.", "date": "2018.06.03", "title": "Борисов в Тирана с краля на Йордания"}
{"url": "https://www.24chasa.bg/novini/article/6894916", "text": "\"Панорама\" се оказа най-важното предаване на тазгодишните награди за тв журналистика \"Св. Влас\", които бяха раздадени на 2 юни. Не само защото голямата награда бе дадена на Бойко Василев, сегашния водещ на коментарния седмичен обзор по БНТ и един от най-начетените български тв журналисти. А и защото тя му бе връчена от \"Мистър Панорама\", както все още е наричан Иван Гарелов - предишния водещ и своеобразен учител на Василев. Отличието на Бойко Василев е за  високия му професионализъм в телевизионната журналистика. Специалната награда в конкурса бе отредена за предаването \"Денят започва с култура\" - също на БНТ, за задълбоченото отразяване на културния живот у нас. За журналистическите си постижения бяха отличени също Мария Савкова от Би Ти Ви и Кузман Илиев от \"България он ер\". За пръв път тази година бе връчена и индивидуална награда на Eмил Чолаков, който представя времето по Би Ти Ви, от председателя на сдружението, което организира наградите – Иван Гарелов. Отличията бяха дадени за осми пореден път от 5-членно жури с председател проф. Ивайло Знеполски. Преди церемонията журналистите, събрали се в Свети Влас, по традиция обсъдиха телевизионната продукция през годината и проблемите на медиите. На Деня на Ботев те поднесоха и венци пред барелефа на Христо Ботев. Участваха също оркестърът на Военноморските сили и командващият Военноморска база Бургас. Наградите за тв журналистика „Св. Влас“ са създадени по идея на „Кръг 11“ - сдружение, което обединява известни журналисти и интелектуалци. В него членуват пpeф.Ивайло Знеполски, Иван Гарелов, Георги Лозанов, Любен Дилов-син, Копринка Червенкова, Георги Тенев, Джими Найденов, Стефан Димитров, Антони Георгиев и Павел Васел. Негов член беше и покойният Петко Бочаров.", "date": "2018.06.03", "title": "Бойко Василев спечели голямата награда за тв журналистика \"Св. Влас\" 2018"}
{"url": "https://www.24chasa.bg/novini/article/6894935", "text": "Катар няма да е част каквито и да е военни действия срещу Иран. Това предупреди висш катарски представител на форум по въпросите на сигурността в Сингапур, предаде Асошиейтед прес, цитирана от БТА.  Вицепремиерът и министър на отбраната на Катар Халид ал Атия заяви, че Катар има много различия с Иран, но това не означава, че \"ние ще отидем и ще подпалим война\" в региона. Той предупреди, че когато трета страна се опитва да тласка региона или някоя страна от региона да започне война с Иран, това може да бъде много опасно. Вицепремиерът спомена конкретна страна, но той може би визираше съперника на Иран - Саудитска Арабия, която оглави блокада на страните от Персийския залив срещу Катар през юни миналата година, обвинявайки Доха в подкрепа на екстремисти и в отказ да прекъсне връзките си с Техеран. \"Иран е до нас. Ние трябва да повикаме Иран, да поставим всички въпроси на масата и да започнем да дискутираме, за да постигнем мир вместо война\", заяви катарският дипломат. В отговор на въпрос дали катарски авиобази могат да бъдат използвани за въздушни удари срещу Иран, Ал Атия каза, че неговата страна не е \"фен на войната\" и подкрепя диалога. В Катар има 10 000 американски военни, разположени във военновъздушната база Ал Удеид, за да участват в кампанията срещу Ислямска държава в Ирак и Сирия и като част от войната в Афганистан. Ал Атия призова за запазване на споразумението по иранската ядрена програма от 2015 г. и каза, че всеки трябва да се придържа към него. Катарският представител допълни, че страната му е твърдо против тероризма.", "date": "2018.06.03", "title": "Катар няма да е част от военни действия срещу Иран"}
{"url": "https://www.24chasa.bg/novini/article/6895157", "text": "Русия и Руанда са заинтересовани от осъществяването на проекти за мирно използване на ядрена енергия, заяви днес руският външен министър Сергей Лавров след разговори с колегата си от Руанда Луиз Мушикивабо, предаде ТАСС. Лавров отбеляза, че търговско-икономическите отношения се напредва с нелоши темпове. Руският външен министър допълни, че сътрудничеството между Русия и Руанда във военнотехническата сфера се развива, като страните обсъждат доставката на руски системи за противовъздушна отбрана, предава БТА. Наистина имаме едно нелошо сътрудничество във военнотехническата сфера, каза Лавров, който е на посещение в Руанда. Той добави също така, че миналата година е била сформирана междуправителствена комисия за военнотехническо сътрудничество. Лавров заяви, че за Русия основната цел на реформата на Съвета за сигурност на ООН е осигуряването на по-голямо представителство на развиващите се региони в тази организация. Луиз Мушикивабо съобщи, че скоро ще започне подготовката на президентско посещение, но не уточни дали руандийският президент Пол Кагаме ще посети Русия или руският държавен глава Владимир Путин ще бъде на визита в африканската страна.", "date": "2018.06.03", "title": "Русия и Руанда имат интерес от съвместни проекти за ядрена енергия"}
{"url": "https://www.24chasa.bg/novini/article/6895171", "text": "Двама братя се оказаха пловдивчаните, които в късния следобяд на събота се удавиха на централния плаж в Поморие срещу Атриума на Гранд хотел \"Поморие\". Това са 31-годишният Мирослав Средев и Христо на 29 г., които оставят две сирачета. Двамата пристигнали с приятели в Поморие да изкарат уикенда, Христо бил със съпругата си Ива. Тя също влязла в морето с тях, но бързо излязла заради вълните и така се спасила от удавяне. Единият от братятя бил изкаран още полужив от водата, но въпреки озазаната му помощ на пясъка, бързо издъхнал. Другият се наложило да бъде изваден с катер, тъй като тялото му изплувало на 200 метра навътре от брега зад шамандурата. Най-верорятната причина за удавянето е мъртвото вълнение, което завлякло единият брат навътре в морето. Другият тръгнал да го вади, но и той се удавил. По чудо не е загинал трети мъж, който се притекъл на помощ на двамата братя, но също попаднал в подводно течение. Само бързата намеса на бившия концесионер на плажа Апостол Петков, който бил случайно наблизо, и старши спасителят Янислав, предотвратила още по-голяма трагедия с трети удавник. Засега отпада съмнението дали случаят се е разиграл в работното време на спасителите, което е до 18 ч.. Според плажуващи двамата пловдивчани влезли в морето в 18,10 ч., когато водните гардове си тръгвали. Вече тъкмо излизал от пясъка и спасителят Яни чул виковете за помощ. Въпреки намесата му и на бившия стопанин на ивицата обаче вече било късно. 3 часа преди фаталното къпане единият от братята пуснал в личния си профил във фейсбук снимки от безметежния уикенд на плажа. \"Този плаж в Поморие е един от най-опасните на север от Бургас, тъй като на него по всяка време на годината има мъртво вълнение и често се образуват подводни ями. В минали години сме имали доста инциденти там\", коментира бившият шеф на Областната комисия по водно спасяване д-р Андрей Найденов.", "date": "2018.06.03", "title": "Двама братя са удавниците на плажа в Поморие, оставят две сирачета"}
{"url": "https://www.24chasa.bg/novini/article/6895179", "text": "Международният валутен фонд /МВФ/ вероятно ще остане технически съветник в третата спасителна програма на Гърция и няма да участва със средства, тъй като вече изтича времето за завършване на административната процедура, заяви представителят на Гърция в МВФ Михалис Псалидопулос, съобщава в. \"Катимерини\". \"Фондът вероятно няма да има време да активира програмата си и следователно, освен ако няма някакво развитие в близките дни, програмата няма да бъде активирана\", посочи той в интервю за за АНА-МПА, предаде БТА. \"Трябва да се има предвид, че фондът има собствени административни, бюрократични процедури и няма достатъчно време, за да предприеме необходимите действия\", допълни Псалидопулос. Той каза, че следващата стъпка е мисията на МВФ да се върне в Гърция за завършването на редовния преглед на гръцката икономика, който ще включва анализ на устойчивостта на дълга.", "date": "2018.06.03", "title": "Международният валутен фонд вероятно няма да участва в гръцката спасителна програма"}
{"url": "https://www.24chasa.bg/novini/article/6895156", "text": "Авиоинцидент като по чудо не помрачи 115-ото издание на Празниците на розата в Казанлък, чиято кулминация беше днес. При опит за кацане на летището край града ултралек самолет \"Икарус\" с пилот и двама пътници падна от десетина метра височина върху дървета и храсти. Това омекоти удара със земята и тримата от самолета се отърваха само с ожулвания, макар да били в шок след произшествието. След преглед в Спешния център те бяха освободени за домашно лечение. Има и версия, че кацането е било принудително. Сигналък за инцидента е подаден в 11,19 часа в неделя, потвърдиха от ОДМВР в Стара Загора. По неофициална информация машината била наета за небесна разходка от казанлъчанин, който искал да повози на самолет 5-6-годишната си дъщеричка. Пилотирал лично собственикът на самолетчето Захари Б. Тепърва разследващи специалисти по въздушното движение от София ще уточнят причината за инцидента. Една от възможните причини била претоварване на малкия самолет. Някъде в същия час в Казанлък започна и традиционното шествие, което се повежда от най-красивата абитуриентка, която тук избират за Царица Роза. Тази година конкурсът се проведе за 50-и път, а сребърната корона заслужи 18-годишната Михаела Хаджиева от Природо-математическата гимназия \"Никола Обрешков\". Любопитно явление съпровождаше тазгодишните Празници на розата - заради климатичните особености през май маслодайните цветове цъфнаха по-рано от обикновено, по-рано завърши и розоберът. Заради това рози в градините вече няма и организаторите на празника трябваше вчера да осигурят цвят в чували за ритуала \"Розобер\", който по традиция събира хиляди туристи в нивите край града. Природата обаче няма как да промени датата на ритуала - тя е \"закована\" отрано в културния календар на общината - първата неделя на месец юни. Липсата на живи рози не помрачи настроението на домакини и гости. От община Казанлък отчетоха, че от началото на празниците в средата на май досега през града са преминали около 150 хиляди туристи, предимно от чужбина. И тази година се запази тенденцията гостите от Китай да са повече от японските туристи. Група момичета от Русия пък си направиха Празник на маковете в близка нива с разцъфнали макове, след като стана ясно, че розите вече са обрани. \"Сега имаме гости от 4 континента\", отбеляза министърът на европредседателството Лиляна Павлова, която уважи празника. Тя дойде с аткракционно влакче до градините в едно купе с председателя на парламента Цвета Караянчева. Запитана от \"24 часа\" за съдбата на бъдещия закон за розопроизводството, Караянчева отговори: \"Лично инициирах среща на производители с Комисията по земеделие в парламента. Тя вече се състоя, в момента върви дискусия по темата. Диалогът е много скъсен и се надявам в много кратки срокове да се решат проблемите на този отрасъл. Дали има смисъл от отделен закон за розата или не - това ще решат представителите на земеделската комисия и на министерството. Ние, като държава, ще направим, каквото можем, но в крайна сметка пазарът е отворен и цената се формира на база на конкуренцията там. Знаете, че не можем да се месим във формирането на цените\".", "date": "2018.06.03", "title": "Щур късмет край Казанлък - самолет падна, трима пострадаха само леко (Обзор, снимки)"}
{"url": "https://www.24chasa.bg/novini/article/6895245", "text": "Спускаемият апарат на космическия кораб \"Союз МС 07\" с трима членове на екипажа на Международната космическа станция (МКС) кацна в степите недалеч от град Жезказган в Казахстан, предаде ТАСС. Това бе оповестено от Центъра за управление на полетите (ЦУП) в Подмосковието, предаде БТА. \"Спускаемият апарат с космонавта от Роскосмос Антон Шкаплеров, астронавта от НАСА Скот Тингъл и астронавта от Японската агенция за аерокосмически изследвания Норишиге Канаи извърши планираното кацане\", заяви представител на ЦУП. На МКС ще продължи да работи екипаж в състав Андрю Фойстел (САЩ, командир на експедицията), Олег Артемиев (Русия) и Ричард Арнолд (САЩ).", "date": "2018.06.03", "title": "Спускаемият апарат на космическия кораб \"Союз МС 07\" кацна в Казахстан"}
{"url": "https://www.24chasa.bg/novini/article/6895263", "text": "Най-малко 35 мигранти са загинали при потъването на плавателния им съд край бреговете на Тунис, а други 67 са спасени от бреговата охрана, съобщи тунизийското министерство на отбраната, цитирано от Ройтерс и Франс прес. Потъналият кораб бил претъпкан с около 180 мигранти, в това число 80 от други африкански страни освен Тунис, предаде БТА. Безработни тунизийци и други африканци често се опитват да достигнат Сицилия от Тунис с импровизирани плавателни съдове, отбелязва Ройтерс.", "date": "2018.06.03", "title": "Най-малко 35 мигранти загинаха при потъването на кораб край Тунис"}
{"url": "https://www.24chasa.bg/novini/article/6895275", "text": "Огромна тапа от коли се е образувала при 20-ия км в посока София на АМ \"Тракия\", точно след разклона за Вакарел. Причината за това е катастрофа, а задръстването - километрично. Сблъсъкът е между лек автомобил \"ауди\" и джип \"мерцедес\". Колата се е врязала в задницата на джипа, съобщиха за \"24 часа\" очевидци от мястото на инцидента. Лявата лента на пътното платно е изцяло затворена, а автомобилите преминават единствено през дясната. Движението е изключително бавно. Препоръчително е шофьорите да използват обходния маршрут през Вакарел.", "date": "2018.06.03", "title": "Огромно задръстване при 20-ти км на \"Тракия\" към столицата заради катастрофа"}
{"url": "https://www.24chasa.bg/novini/article/6895277", "text": "Финланската компания Patria показа в неделя на пл. “Александър Батенберг” в София бойната си машина Patria AMV 8х8. Жителите и гостите на столицата имаха възможност да я разгледат отвън и отвътре. Представители на компанията обясняваха възможностите на машината за бойни действия, мобилността ѝ и защо е подходяща за българските Сухопътни войски. Бронираната модулна машина Patria AMV 8x8 е последно поколение бойна машина, съвместима със стандартите на НАТО и с възможности за адаптиране къмразличните нужди на армията. Финландката компания Patria има намерение да участва в търга за закупуване на 150 бойни машини за Сухопътните войски на България. Предложението накомпанията ще бъде машините да се произвеждат у нас, като това ще донесе големи ползи забългарската икономика - нови работни места, възприемане на технологично ноу-хау, независимост при поддължане на машините в бъдеще, по-добра логистика.", "date": "2018.06.03", "title": "Patria показа бойната си машина на площад “Батенберг” в София"}
