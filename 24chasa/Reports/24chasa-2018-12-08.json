{"url": "https://www.24chasa.bg/novini/article/7191084", "text": "Задържаните украински моряци в Керченския проток не са военнопленници, категорични са от руската Федерална служба за сигурност, предаде  . От ведомството обясниха, че според международните конвенции те могат да бъдат третирани като военнопленници, ако Русия и Украйна са в състояние на война. От Федералната служба дадоха подробности от операцията по задържането на украинските кораби в края на ноември. Напрежението в Азовско море започнало още през август, заяви заместник-началника на бреговата охрана на Русия. Тогава, според него, украински кораби заплашили руски, че ако се приближат на 4 километра от тях, ще открият огън. На 25 ноември руските служби получили сигнали, че трите украински кораба се движат към протока. \"Първоначалните съобщения бяха, че трите кораба нямат намерение да преминават през протока. По това време в зоната имаше 166 граждански плавателни съда\", казва зам.-началник на бреговата охрана на Русия вицеадмирал Алексей Волски. Три часа по-късно корабите навлезли в протока. \"В 8:30 часа руските екипажи получиха сигнали, че украинските кораби са преведени в бойна готовност. Установките на тях са били на 45 градуса към руските\", допълва вицеадмиралът. Последвал обстрел и задържане на екипажите. На арестуваните е предоставено правото да ползват преводач, но се е възползвал само един. 10 от тях са се възползвали от правото на телефонен разговор. Трима се лекуват. От Федералната служба за сигурност заявиха, че нараняванията им са от разрушаването на корпуса на кораба, а не от куршуми.", "date": "2018.12.08", "title": "Русия: Задържаните украински моряци в Керченския проток не са военнопленници"}
{"url": "https://www.24chasa.bg/novini/article/7191046", "text": "Великобритания трябва да обмисли сделка \"Норвегия плюс\" с Европейският съюз, ако министър-председателката Тереза Мей не получи парламентарна подкрепа за нейната сделка за Брекзит, заяви в днешно интервю високопоставен министър от кабинета, цитиран от Асошиейтед прес. Министърът на труда и пенсиите Амбър Ръд беше първият член на кабинета, който говори публично за \"план Б\", ако Мей претърпи поражение при ключовото парламентарно гласуване, насрочено за вторник, припомня БТА. Ръд, която подкрепя сделката на Мей за Брекзит, каза \"че е възможно всичко да се случи\", включително втори референдум, ако правителството не бъде подкрепено в парламента, и предрече настъпване на период на хаос. Министърът каза пред в. \"Таймс\", че макар нито една от възможните алтернативи не е по-добра от сегашната сделка, тя би предпочела модел, подобен на този на Норвегия.Тя не е член на ЕС, но е част от Европейското икономическо пространство, което означава, че е част от общия пазар. \"Такава алтернатива \"изглежда приемлива не само за страната, а и от гледна точка на депутатите\", добави Ръд, но отбеляза, че \"никой не знае дали това може да се направи\". Някои проевропейски депутати също изразиха подкрепа за втори референдум за членството в ЕС или за \"народен вот\", предаде Ройтерс. \"Таймс\" съобщи днес, че се правят планове да се гласува срещу лидерския пост на Мей, ако тя загуби гласуването във вторник. Според изданието, главната опозиционна Лейбъристка партия търси съюз с консерватори бунтари и с Демократичната юнионистка партия - малката северноирландска партия, която подкрепя правителството на малцинството, за да предизвика вот на недоверие срещу премиерския пост на Мей. Резултатът от този вот няма да е обвързващ, но ще окаже огромен натиск върху Мей да подаде оставка. Вестникът съобщи, без да се позовава на източници, че трима министри обмислят да подадат оставка в знак на протест срещу сделката на Мей.", "date": "2018.12.08", "title": "Великобритания да обмисли сделка \"Норвегия плюс\" с ЕС, ако Мей не получи подкрепа"}
{"url": "https://www.24chasa.bg/novini/article/7191053", "text": "В Брюксел полицията днес е задържала около 400 \"жълти жилетки\" при общ брой на протестиращите около 1000. Това сочат данни на вътрешното министерство, цитирани от местни медии. Пояснява се, че в късния следобед само най-твърдите привърженици на протеста са останали по улиците на столицата. В началото на сблъсъците, при които са пострадали трима полицаи, на протестиращите е била дадена възможност да се изтеглят, но при условие, че бъдат снимани и личните им данни бъдат записани, предава БТА. Протестът в Брюксел днес не бе разрешен. Въпреки това властите позволиха на \"жълтите жилетки\" да се съберат, но преградиха предварително достъпа им до мястото, към което първоначално се бяха запътили - района с институциите на ЕС.", "date": "2018.12.08", "title": "Полицията в Брюксел задържа близо половината \"жълти жилетки\""}
{"url": "https://www.24chasa.bg/novini/article/7191064", "text": "Столични полицаи не допуснаха сбиване между две враждуващи фракции привърженици на софийски отбор. Днес, малко преди официалното начало на футболната среща между отборите на „Левски“ и „Етър“ на стадиона на домакините, възникна напрежение между две фракции привърженици на столичния тим, съобщиха от МВР. Пред сектор А, при параклиса, между намиращите се вече там фенове и друга група, съпровождана към спортното съоръжение от полицейски екипи възникнал остър словесен конфликт. Между двете агитки започнала размяна на остри реплики, заплахи и закани за физическа саморазправа. С цел предотвратяване на грубо нарушаване на обществения ред и сбиване полицаите предприели активни действия за въздействие и след предупреждение са употребили помощни средства – лютив спрей. Няма пострадали. Прекратено е разрастването на конфликта и е възстановен общественият ред. Непосредствено преди началото на футболната среща, на изграден контролно пропускателен пункт пред стадиона е задържан посетител със забранен предмет – метална палка. Срещу него ще бъдат предприети мерки по Закона за опазване н на обществения ред при провеждане на спортни мероприятия.", "date": "2018.12.08", "title": "Враждуващи фенове на \"Левски\" се заплашваха преди мача с \"Етър\""}
{"url": "https://www.24chasa.bg/novini/article/7191073", "text": "Папа Франциск обяви за блажени 19 алжирски мъченици, предаде ДПА. Папата изпрати кардинал Джовани Анджело Бечу, префект на Конгрегацията на светците, в северозападния алжирски град Оран за месата по обявяване за блажени. Сред мъчениците е бившият епископ на Оран Пиер Клаври - доминиканец, роден в Алжир, проповядвал сближаване между християнството и исляма, както и между Франция и Алжир, който е убит при нападение през 1996 г. Сред тях са и седем монаси на възраст от 42 до 85 години, които са били отвлечени и убити от ислямисти същата година, предава БТА. Церемонията по обявяване за блажени се състоя в католическата църква \"Санта Крус\" в Оран. Присъствалият алжирски министър по религиозните въпроси Мохамед Аиса я определи като важно събитие. \"Алжирската конституция гарантира свободата на практикуване на религиозни ритуали за немюсюлманите\", каза той.", "date": "2018.12.08", "title": "Папа Франциск обяви за блажени 19 алжирски мъченици"}
{"url": "https://www.24chasa.bg/novini/article/7191075", "text": "Президентът Доналд Тръмп съобщи, че най-близкият му съветник, началникът на канцеларията му Джон Кели ще напусне поста в края на годината, предадоха Асошиейтед прес и Франс прес. Кели е генерал от морската пехота от резерва, който стана началник на канцеларията на Тръмп през юли 2017 г., припомня БТА. Тръмп не посочи кой ще е приемникът на Кели, но заяви, че до ден-два ще обяви името му.", "date": "2018.12.08", "title": "Тръмп съобщи, че най-близкият му съветник\nДжон Кели ще напусне поста си в края на 2018 г."}
{"url": "https://www.24chasa.bg/novini/article/7190955", "text": "Властите в руската столица подканиха московчани да оставят храна на зайците в парковете на града, така че те да не бъдат принудени да гризат корите на дърветата при падналите снегове, съобщава сайтът Лента. В парковете на Москва живеят около 800 зайци, които през зимата изпитват затруднения с изхранването си. Московчани са призовани да им оставят зелки, моркови, ябълки , овес и др. продукти в специални хранилки. Инициативата е кръстена от московската кметска управа \"Ситият заек\" и ще стартира на 10 декември, предава БТА. Напомня се, че през зимата дългоушковците имат нужда и от сол, която също може да бъде предоставена в близост до хранилките. Най-добрият начин за това е да се поставят клонки, натопени преди това в силен разтвор на натриев хлорид, а след това да се подсушат. По-сръчните московчани също могат да сковат хранилки и да ги поставят в парковете или да ги предадат на служителите, грижещи се за зелените площи.", "date": "2018.12.08", "title": "Жителите на Москва ще хранят зайчетата в парковете"}
{"url": "https://www.24chasa.bg/novini/article/7191001", "text": "Най-малко 55 души, включително трима полицаи и жандармеристи, пострадаха днес в Париж по време на протестите на \"жълтите жилетки\" срещу ръста на цените и увеличаването на данъците, съобщи ТАСС, като се позовава на данни на столичната полиция. В Париж са задържани 637 души, повечето от които са поставени под стража, защото носели чукове, топки за петанк, павета, предаде Франс прес. Полицията съобщи, че общо в цялата страна днес са задържани близо хиляда души, обобщава БТА. Сблъсъците се възобновиха в късния следобед по булевард Шанз Елизе, където полицията използва срещу хулиганите сълзотворен газ, звукови гранати и гумени куршуми. Много улици и булеварди във френската столица са покрити от облаци сълзотворен газ.", "date": "2018.12.08", "title": "Най-малко 55 са ранени в Париж днес, близо 1000 задържани в цяла Франция"}
{"url": "https://www.24chasa.bg/novini/article/7191022", "text": "Хиляди унгарци протестираха днес срещу проекта за нов кодекс на труда, който дава възможност на работодателите да изискват 400 часа извънреден труд годишно, предаде Ройтерс. Критиците на законопроекта го наричат \"проект за робския труд\". Представители на синдикатите и техни привърженици се събраха на шествие с лозунги: \"Протестираме срещу закона за робския труд\" и \"Накарайте майките си да работят извънредно\", предава БТА. Министър-председателят Виктор Орбан предизвика негодувание в Европа, като изгради система, смятана от критиците му за автократична и налагаща неговите правила в бизнеса, академичните среди, съдилищата и медиите, отбелязва Ройтерс. Промените в кодекса на труда, внесени в парламента миналата седмица, породиха силни критики и предизвикаха най-големия уличен протест от близо година. Текстът предвижда възможност да се прибавят два допълнителни часа труд към средностатистическия работен ден или еквивалента на един допълнителен работен ден седмично. Законопроектът гарантира на работодателите 250 часа извънреден труд на работник годишно, а за останалите часове ще се иска съгласието на работещите. Текстът, внесен от депутати от управляващата партия Фидес, допуска правителството да избегне предварителни преговори със синдикатите и с други заинтересовани страни. Очаква се текстът да бъде гласуван в сряда, когато синдикатите обмислят нов протест, посочва Асошиейтед прес. Полицията блокира площада до парламента, към който се насочи шествието, то заобиколи централната зона на столицата и изпълни булевард \"Конституция\", водещ към парламента. \"Това правителство прави закони почти без да се консултира със засегнатите. Здравният ни статус и без това е катастрофален. Хората, които правят подобни закони, работят против обществото. Ще им покажем, че можем да вземем в ръце съдбата си\", каза представител на профсъюза на металурзите. Правителството твърди, че е необходим гъвкав трудов кодекс, за да се удовлетворят изискванията на инвеститорите - като германските автомобилни компании, които помагат за икономическия растеж на Унгария - както и да се даде възможност на хората, които искат да печелят повече, да работят извънредно, отбелязва Асошиейтед прес.", "date": "2018.12.08", "title": "Хиляди унгарци протестираха срещу \"проект за робския труд\" (Снимки)"}
{"url": "https://www.24chasa.bg/novini/article/7191032", "text": "\"Алма матер е светският храм на България. Създаден с дарение и създал най-светлите умове на нацията, Софийският университет е люлка на знанието, съзиданието, свободата и критичната мисъл. Днес няма да отправям дежурните пожелания към българското образование, но не мога да не спомена, че младите българи са все по-малко, а върху тях пада огромната отговорност да отхвърлят безизходицата, която пропъжда техните връстници от България. Студентите са призвани да бъдат съвестта на нацията. Затова навръх студентския празник искам да се обърна към българските студенти.\" Това каза президентът Румен Радев в поздравителната си реч по повод 130 годишнината на Софийския университет. В духа на студентския празник той припомни, че преди 50 години студентите окупираха улиците на редица градове по света, \"за да кажат на родителите си, че се ражда нов, разкрепостен свят, но той също наложи свои табута.\" \"Не познавам млад човек, който веднъж седнал на студентската банка да не мечтае за бляскаво бъдеще. Не забравяйте обаче, че конформизмът може да е път в кариерата, но не е път към щастието. Преследвайте мечтите си, бъдете непримирими към подмяната, към липсата на прозрачност. Борете се срещу лицемерието и покварата. Бъдете критични. Не подминавайте агресията на невежеството\", призова той. \"Днес не малко хора на високи трибуни, осакатяват езика ни, но вие най-добре знаете, че с всяка наранена или пренебрегнат дума погива и част от смисъла. Днес някои се опитват да ни казват, че грамотността е досадна подробност, но онзи, който не почита правилата на граматиката, ще пренебрегне и закона, а сме разрешили на хора, които не почитат книгите, да вземат решения\", допълни президентът. \" В годините на прехода българите приеха, че несправедливостта е наша орис. Вашата поколенческа мисия е да докажете, че справедливост може да възтържествува.Това не е обикновена битка за вашето бъдеще, а е вашата битка за България. Тя е и моята. Честит празник и на добър час\", завърши Радев. Заедно с него празникът на Университета уважи и съпругата му Десислава Радева.", "date": "2018.12.08", "title": "Румен Радев: Софийският университет е люлка на знанието (Снимки)"}
{"url": "https://www.24chasa.bg/novini/article/7190181", "text": "Един специален член на семейство Буш трогна до сълзи публиката, скланяйки глава пред ковчега на 41-ия президент на САЩ. Верният приятел на Джордж Буш-старши, лабрадорът Съли Джордж Хърбърт Уокър Буш, придружи господаря си в последния му път от Тексас до ротондата на Капитолия и после обратно до Хюстън за погребението. с президентския самолет заедно със семейството на покойника. После при поклонението в Конгреса застана на стража пред останките заедно с 5-има президенти – Доналд Тръмп, Барак Обама, Буш-младши, Бил Клинтън и Джими Картър. Облечено в жилетка в цветовете на американското знаме, вярното куче напомняше ония предани четириноги, които прекарват с дни на гроба на стопаните си и отказват да мръднат оттам.  Всъщност 2-годишният златист лабрадор бе с 94-годишния виден политик само половин година. В лятната къща на семейството в Кенебънкпорт, щата Мейн, го доведоха инструктори от “ВетДогс” – благотворителна организация, която обучава кучета да помагат на ветерани в нужда. А Буш-старши, пилот от ВМС през Втората световна, страдаше от паркинсон и от 2012 г. използваше инвалидна количка. Възпитателите прекараха в имението една седмица, докато Съли опознае новия си “началник” и започне да му се подчинява. После между двамата се породиха обич и привързаност, помогнали според роднини на бившия президент да преодолее скръбта по съпругата си Барбара, която почина през април на 92 г. Буш вземаше кучето за компания на срещите си с видни личности, включително с Бил Клинтън. То докато бившият стопанин на Белия дом се разхождаше из парка на къщата си. Лежеше до краката му, обути в неговите любими шарени чорапи.  “С голяма радост посрещаме най-новия член на семейството Съли – прекрасен и отлично трениран от хората на “ВетДогс” лабрадор. Думи не ми стигат да изразя благодарността си за тази грижа към нас, ветераните”, написа тогава в туитър Буш-старши. Съли израства в кучешкия приют в Смиттаун, Лонг айлънд, щата Ню Йорк. Кръстен е на пилота Челси “Съли” Салънбъргър, който през 2009 г. успя да приводни в река Хъдсън в Ню Йорк повреден еърбъс и спаси живота на 155 души на борда. После верният пес взе и фамилията Буш. Обучението на полигона от 10 акра в Смиттаун е много сериозно. Нужни са месеци тренировки, за да придобият спасените бездомни кучета най-различни умения.  “Когато виждахме как Съли служи на президента, почувствахме се много горди със способностите му”, казва президентът на “ВетДогс” Джон Милър. Списъкът с командите, които лабрадорът изпълнява, заема цели две страници, пише в. “Дейли мейл”. Преданото куче отваря врати, и други поискани му вещи или ги вдига от земята. Дори вдига телефона. “Както се казва, той може да прави всичко, освен да забърква мартини. Но не се тревожете – ще доведе някого, който да го направи”, пошегува се говорителят на семейство Буш Джим Макграт пред Си Ен Ен. Лабрадорите по принцип са предани, доверчиви, обичливи и търпеливи животни с добър нрав и завидна сила. Затова ги обучават за кучета водачи на слепи хора и за компания на деца. Корените им са от Нюфаундленд, Канада.  Породата първоначално е ползвана за помощ на рибарите при изтегляне на пълни мрежи, а по-късно като ловно куче за откриване и донасяне на водни птици и дивеч. Днес лабрадорът е по-скоро домашен любимец и “най-добрият приятел на човека”, който тича до вратата да ви поздрави, сякаш не ви е виждал от години. Той е пълен с енергия и е най-щастлив, когато участва в семейните дейности. Обича да тича, да плува и с часове да гони топката, която му хвърляте. Обучава се с лекота и охотно изпълнява команди. “Кучето ще липсва ужасно много на семейството ни. Но се успокояваме с мисълта, че ще внесе радост в някой друг дом”, написаха от фамилията Буш в инстаграм, където Съли има собствен акаунт sullyhwbush с надслов “Мисията изпълнена” и 147 000 последователи.  Бъдещето му вече е планирано. Той ще прекара коледните празници сред стари приятели в приюта “ВетДогс”. А през новата година отива във военната болница “Уолтър Рийд” в Бетезда край Вашингтон. Там заедно с кучетата Дилън и Труман провеждащи физическа и психическа рехабилитация. “Снимките на Съли до ковчега на президента са покъртителни, целият настръхваш”, казва Джон Милър. Сега Съли се чувства самотен, изглежда тъжен, твърди той. Но е убеден, че лабрадорът ще възвърне духа си, като се грижи за пострадали войници и продължи да изпълнява дълга към родината. ", "date": "2018.12.08", "title": "Кучето на Буш - вярно и след смъртта (Снимки)"}
{"url": "https://www.24chasa.bg/novini/article/7190101", "text": "При извършването на проверки при производителите на хляб,  Българската агенция по безопасност на храните следи и за спазването на нормативните изисквания за етикетиране на хляба. На етикетите трябва да е посочена пълната информация, в съответствие с европейски регламент за предоставянето на информация за храните на потребителите. Добавките в храните се посочват с наименованието на категорията и Е номера, или конкретното наименование на добавката в списъка на съставките, а ензимите, които обикновено представляват комплекс от протеини, се обявяват без конкретните им наименования. Това обясниха от Българската агенция по безопасност на храните (БАБХ) в отговор на въпроси от \"24 часа\".  Контролните органи от БАБХ проверяват дали вложените добавки в храните, както и ензими са от разрешителния списък за влагане в тази категория храни.  \"БАБХ осъществява планов контрол в обектите за производство и търговия с храни за спазване на действащото законодателство. Официалният контрол се извършва с честота в зависимост от степента на риска за групите храни, в това число и за произвеждания и предлаган хляб в страната. Проверки се извършват и в резултат на постъпили сигнали на гражданите\", казаха от агенцията.  Съгласно Закона за храните, при регистрацията на обектите за производство на храни, в това число на обектите за производство на хляб и хлебни изделия, се проверяват Технологичните документации (ТД) за храните, които ще се произвеждат в обектите. В ТД се посочват влаганите суровини и използваните добавки в храните, които трябва да са от списъка на разрешените добавки. При извършвания контрол инспекторите от БАБХ проверяват дали вложените суровини, подобрители, съдържащи ензими и добавки в произведения съответен вид хляб или хлебно изделие съответстват на разработената технологична документация за продукта. Технологичните документации могат да се променят по отношение на влаганите суровини или органолептични показатели на продуктите. Когато е направена такава промяна, тя трябва да е документирана писмено и да се представя за проверка от инспекторите на БАБХ. Освен проверките по планов официален контрол и по сигнали на гражданите, ежегодно се извършва и тематична проверка в цялата страна, за установяване съответствието на предлагания на пазара хляб с действащото законодателство, отнасящо се за храните. През 2018 г., за период от един месец, БАБХ извърши повсеместна проверка в страната, разпоредена със заповед на изпълнителния директор на Агенцията. Включените в нея обекти са: производствени предприятия, търговски обекти, фурни и работилници, предлагащи хляб на място, както и супермаркети, в които се произвежда и предлага хляб и хлебчета. Фокусът на тематичната проверка е относно качеството на произвежданите и продавани видове хляб и хлебни изделия, с акцент – използваните съставни суровини, добавки и етикетирането на продуктите. Проверени са общо 1084 обекта, в това число 462 хлебозавода и цехове, фурни за хляб, сладкарски цехове, търговски обекти и складове. В хода на проверките са издадени 67 броя предписания за отстраняване на констатирани несъответствия. За допуснати нарушения са връчени и 5 бр. актове за установено административно нарушение, с наложени санкции, според разпоредбите на Закона за храните. Установените несъответствия се отнасят предимно за пропуски по отношение етикетирането на продуктите и неспазване на хигиенните изисквания. Особено внимание е обърнато на използваните брашна, готовите миксове (подобрители) и техните компоненти, маята за хляб, готови закваски за хляб, както и на използваните ензимни комплекси. Обобщеният анализ на резултатите от проверките показва, че в произвежданите видове хляб и хлебчета се влагат традиционните пшенични брашна – бяло /тип 500/, добруджа /тип 750/, типово /тип 1150/ и пълнозърнесто /тип 1850/, царевично брашно, както и брашна от други зърнени култури – лимец, царевица, ръж, и др. Всички използвани брашна са с български произход и са доставени от регистрирани мелнични предприятия. Констатирано е, че в състава на голяма част от брашната се съдържат ензимни комплекси и аскорбинова киселина, които са разрешени за използване и не носят опасност за произвеждания хляб, а в действителност, подобряват хлебопекарните качества на използваното брашно.", "date": "2018.12.08", "title": "Ензимите се обявяват на етикета на хляба, но без конкретни имена"}
{"url": "https://www.24chasa.bg/novini/article/7191043", "text": "Съществуват големи възможности за разширяване на сътрудничеството и диалога с Русия. Това заявява гръцкият премиер Алексис Ципрас в своя статия, публикувана днес в гръцкия вестник \"Ефимерида тон синдактон\". В статията Ципрас се спира на въпроси, свързани с неговото посещение вчера в Москва по покана на президента на Русия Владимир Путин, съобщава ТАСС. Гръцкият премиер посочва, че интересът на Русия към балканския регион на дипломатическо и икономическо равнище е \"много голям и желан\". \"Ние смятаме, че възможностите за диалог и сътрудничество при взаимно уважение са също големи и трябва да бъдат такива. Особено защото тази визита (на гръцкия премиер в Москва - бел. аг.) се осъществява в условията на задълбочаващи се икономически и геополитически противоречия в света, с всички произтичащи последици за мира и сигурността в нашия регион. Затова ние сме длъжни да активизираме нашите усилия за разширяване на сътрудничеството и диалога на двустранно, регионално, европейско и международно равнище\", подчертава гръцкият премиер, цитиран от БТА. Ципрас пише, че след петгодишния период на стагнация, през 2015 г. е било взето решение за осъществяване на многовекторна и енергична външна политика въз основа на собствена доктрина. \"Политика, която позволява на Гърция, без да пренебрегва своите задължения към международните организации, в които членува (ЕС, НАТО), да поддържа взаимноизгодни отношения на сътрудничество с други важни държави от региона\", пише гръцкият премиер и отбелязва, че такъв характер са имали първите две негови посещения в Москва и в Санкт Петербург през 2015 г. Гръцкият премиер посочва, че тогава не е искал финансова помощ от Русия, както мнозина невярно са съобщавали. \"Не само, защото излизането на Гърция от еврото никога не е било опция за нас, но и защото ние не бихме могли да си представим Гърция като страна, която търгува своята геополитическа роля срещу временни финансови изгоди\", посочва Ципрас. Гръцкият премиер отбелязва, че сегашните обстоятелства са напълно различни. \"Гърция сега е излязла от строгия контрол на своите партньори, приключила е с продължилите осем години програми за адаптация и се е върнала към положителни темпове на растеж\", пише в статията гръцкият премиер. \"В същото време Гърция се оказва транзитен и енергиен възел в региона, създавайки нови възможности за инвестиции\", допълва той. Гръцкият премиер припомня в статията и трудностите, които възникнаха в отношенията между Гърция и Русия през изминалото лято, когато Атина експулсира руски дипломати. \"През лятото преживяхме трудни времена в двустранен план, които изискваха изпращането на ясни сигнали. Сигналите бяха изпратени и продължаваме нататък\", пише Ципрас и посочва, че отношенията между двете страни се връщат \"в релси\". По думите му Гърция не решава своите важни национални проблеми с оглеждане към трети държави. \"Било то съюзниците в НАТО или важни партньори, като Русия. Ние се занимаваме с нашите национални проблеми и работим над тяхното решаване само при отчитане на нашите национални интереси\", посочва гръцкият премиер и подчертава, че при решаването на проблема с бившата югославска република Македония, страната се ръководи само от националните си интереси. Ципрас подчертава, че залозите в гръцко-руските отношения са големи и касаят руски инвестиции в стратегически отрасли на гръцката икономика; увеличаване на гръцкия износ, въпреки режима на санкции; разширяване на сътрудничеството в областта на енергетиката при новите условия; ролята на Русия в решаването на кипърския въпрос; диалог по регионални процеси, партньорства и съюзи в период на сътресения в Източното Средиземноморие, както и съдействие в развитието на отношенията между ЕС и Русия.", "date": "2018.12.08", "title": "Ципрас: Съществуват големи възможности за разширяване на диалога с Русия"}
{"url": "https://www.24chasa.bg/novini/article/7190870", "text": "Великобритания да остане в Европа. Това поиска кандидатът на левицата за президент на бъдещата Еврокомисия Франс Тимерманс в емоционално слово пред конгреса на ПЕС, който подкрепи единодушно номинирането му. От Лисабон той реално стартира предизборната си кампания. В моя политически живот има две събития, свързани с Европа - най-хубавото е падането на Берлинската стена, а най-лошото е Брекзит. Уважаваме вотът на британските граждани, но след този вот много неща се променят, затова Великобритания винаги е добре дошла да остане. Нека британците знаят, че едно политическо семейство иска страната им да остане в ЕС, заяви Тимерманс. Предстоящите избори не са обикновени - те са за душата на Европа. Дали ще има демокрация и върховенство на закона или ще се върнем към върховенството на силата, каза Тимерманс. Ние сме континент на малцинствата. Дори най-големият народ - германците, са малцинство в Европа. Те са съпричастни на Европа, защото знаят, че диктатурата на силата никога не бива да се връща, обяви той и се обърна специално към поляците. Голямата разлика между патриоти и националисти е, че първите обичат своята страна, но не твърдят, че тя има превъзходство над други. А националистите имат нужда от врагове - семити, роми. За социалистите има само една раса - човешката. Помогнете ми да убедим тези в нашето семейство, които все още не са убедени, че ратифицирането на Истанбулската конвенция е важно, призова Тимерманс залата. И обясни, че повечето от европейските жени са подложени на сексуално насилие не за секс, а за власт и надмощие над тях. Това не е Европа, в която вярваме, тя сега е замръзнала, безполезна за нашите граждани, каза още Тимерманс. В речта си той атакува САЩ и Русия и позиционира Европа като основен играч в света. Обясни, че отговорността за Африка е на всички европейски страни и всички заедно трябва да се справят с проблема с бежанците. И разказа как карал колело с дъщеря му, когато била на 8 г., и стигнали до остатъци от огради, които са спирали танковете. Тя го попитала какво са границите? Не е ли хубаво децата да не знаят какво са границите, попита Тимерманс. Най-напред трябва да се научим да слушаме гражданите, да се вслушваме от какво се страхуват. На първо място се страхуват от глобализацията. Ние можем да регулираме глобализацията. Това заяви пък португалският премиер Антонио Коста. Следващите избори са важни, защото сме заплашени да разделим Европа, да издигнем нови берлински стени, прeдупреди той. Според Коста са нужни по-високи социални стандарти. Трябва да защитаваме европейския социален модел срещу другите модели, каза той. И призова левицата да победи феномена на радикализацията със социално включване. Отговорът на страховете не е да затвориш границите, имаш ценности и живееш според тях, допълни той. Достойнството на човешкото същество никога не трябва да бъде жертвано. Това се отнася както за религиозните права, така и за сексуалната ориентация, категоричен бе Коста. За нов социален договор в Европа, който да гарантира пенсии, работни места, равенство между половете, мерки срещу климатичните промени и други мерки се обяви пък испанският премиер и лидер на Испанската социалистическа работническа социалистическа партия Педро Санчес. Много по-важно е какво правиш, когото си в управлението, каза той. И обясни, че испанските социалисти са били вдъхновени от управлението на португалските им колеги, начело с Антонио Коста. Според Санчес големите предизвикателства пред Европа са популизмът и авторитаризмът и социалистите трябва да се борят за промяна. Едно от най-емоционално приетите изказвания на конгреса бе на лидера на британските лейбъристи Джеръми Корбин. Той обяви, че партията му ще остане в ПЕС дори и след Брекзит. Нужна е такава промяна, че Европа да работи за всички както в институциите, така и извън тях, каза Корбин. \"Консерваторите виждат Брекзит като възможност, за да превърнат Велкобритания в нерегулиран данъчен рай. В споразумението на Тереза Мей клаузите за правата на работниците и екологичните стандарти са изрично изключени. Според консерваторите това ще даде възможност за “гъвкавост” – но “гъвкавост” за кого? За работодатели да използват работници ли\", каза още Джеръми Корбин. Той обяви още, че лейбъристите защитават точно противоположните ценности и искат Великобритания да е лидер в битката за правата на работниците в света. Моля, спечелете изборите, обърна се към левицата икономистът Джефри Сакс. Той говори за неравенствата и обясни, че има над 2000 милиардери в света. Бежанците, където и да са по света, бягат от конфликти, породени от политиката на САЩ, критикува Сакс.", "date": "2018.12.08", "title": "Тимерманс поиска Великобритания да остане в ЕС (Снимки)"}
{"url": "https://www.24chasa.bg/novini/article/7190852", "text": "Обръщам се към Вас, тъй като аз съм на гребена на информационната вълна и в окото на бурята на общественото мнение. Изключително некоректно като фалшива новина е твърдението, че аз Николай Николаев Банев, син на Николай Банев съм \"основен свидетел срещу негo\" в обвинението на специализираната прокуратура, по повод на което последва задържане на сем. Баневи и екстрадицията им. Ето какво искам да заявя като един от многото свидетели по този повод: Нямам никакъв контакт с баща ми, тъй като след като се разсинових от Евгения Банева, той ме затрупа със среднощни електронни писания и заплахи, в които ме изпращаше в\"деветия кръг на ада\" (цитатът е точен). До този момент не знаех почти нищо за полагащото ми се като наследство от починалата ми на 31.08.2005 г. майка. Впоследствие научих, че аз и сестра ми Раиса сме били подложени на множество опити за измама, като например: моят подпис е бил фалшифициран по дело за делба (когато е било заведено, дори не знаех за него). Фалшифициран е бил и подписът на вече мъртвата ми майка, в опит за измама по съдебен път чрез пълномощник на офшорката \"ДЖУРИСКАНДО\". За всичко това вече има прокурорски и следствени действия, които се намират в различни фази. Що се отнася до обвиненията на Специализираната прокуратура за над 1 милиард, веднага след ареста на Евгения и Николай Баневи във Франция, аз бях призован за разпит, заедно с много други хора. Да, казах само истината! Да, известно ми беше, че съществуват офшорни фирми, управлявани от баща ми и Евгения Банева. Това го знае ценият български народ още от времето, когато гръмна \"Панама гейт\". Дори Евгения обясни по много медии, че това било световна практика. Отговорих на всички въпроси на Специализираната прокуратура искрено и казах, каквото знам. За никакви \"милиарди\" обаче не съм знаел! Затова намирам за злонамерено да бъда обявяван за \"основният свидел\". Да, свидетелствах, но съм дълбоко убеден, че баща ми е също сред жертвите на Евгения Златева Банева, без изобщо да го оправдавам. Това мое твърдение е дълбоко лично, болезнено и не смятам да влизам в детайли. Сега, след като в коментар под публикациите в сайтовете се изсипаха стотици мерзости - че съм \"предал\" баща си , че \"всичко е за пари\", наистина съм решен да потърся тепърва полагащото ми се като наследство от майка ми. От двете дела, заведени от сестра ми, от които едното приключи окончателно преди повече от три години и половина, получих около 140 хиляди паунда, които използвах да погася заеми и за да завърша следването си в Англия, тъй като баща ми спря издръжката ми. Второто дело, пак заведено от сестра ми, и спечелено на първа инстанция, се обжалва от баща ми. Моят дял от него е родната къща на майка ми в Ямбол и малко дворно място в землището на с. Мало Бучино. Повтарям, че сега обаче смятам да потърся всичките си права на наследник чрез съда, и ако евентуално получа нещо, въпрос на лично решение и съвест е какво ще направя с него. Водещо за мен винаги е било да защитя паметта на майка си, а не материалните облаги. Справедливостта и истината преди всичко! С уважение, Николай Николаев Банев", "date": "2018.12.08", "title": "Николай Банев - младши: След като се разсинових от Евгения, баща ми ме прати в ада"}
{"url": "https://www.24chasa.bg/novini/article/7190901", "text": "Германският външен министър Хайко Маас разкритикува страните, обявили се против спорния Пакт на ООН за миграцията, който ще бъде приет на конференция на високо равнище в Маракеш следващата седмица, предаде ДПА. Това необвързващо споразумение дава насоки за регулиране на миграцията и за защита на правата на мигрантите. САЩ и Австралия са сред държавите, които се противопоставят на пакта, защото се опасяват, че след време той може да се превърне в законова норма, отбелязва агенцията. Разногласията по миграционния пакт разтърсиха и европейски правителства. Миналата седмица словашкият външен министър Мирослав Лайчак подаде оставка, след като страната му отхвърли споразумението. Сред други държави, които публично са отхвърлили пакта, са Унгария, Австрия, Италия, България, Хърватия, Чехия, Полша и Швейцария, припомня БТА. В интервю за сп. \"Шпигел\" Маас заяви, че всяко едно решение против пакта е \"зърно за мелницата на тези, които водят злонамерени дезинформационни кампании против пакта\". Пактът на ООН за миграцията \"за пръв път предлага международна рамка за контрол, организиране и регулиране на миграцията\", добави той. Самият Маас е обвинен, че германското правителство твърде късно е уведомило парламента за пакта, което засилва позициите на критиците на документа в Германия.", "date": "2018.12.08", "title": "Хайко Маас разкритикува страните, които са против пакта на ООН за миграцията"}
{"url": "https://www.24chasa.bg/novini/article/7190074", "text": "Статистиката е категорична - потреблението на хляб, особено на традиционния български хляб от пшенично брашно, замесен с мая, спада неумолимо и се заменя от всякакви други разновидности на тестените изделия и зърнените храни. От 1992 г., когато е изяждал по 160,4 кг хляб годишно, до 2017 г. българинът на практика е намалил двойно консумацията му - през 2017 г. данните са за 87,1 кг. Става въпрос за консумацията в домашни условия, без да се броят ресторантите и другите заведения за хранене. През тези 25 години тенденцията е към непрекъснато намаляване на яденето на хляб. Има само едно изключение - данните за 2010 г. показват леко нарастване от 105,9 кг през предишната 2009 г. на 108 кг през 2010 г. Това беше първата пълна година от началото на световната финансова криза, когато безработицата рязко нарасна и възнагражденията паднаха. Най-вероятно финансовите притеснения са накарали хората инстинктивно да купуват повече хляб. Но оттогава насам консумацията му отново продължава да спада. Любопитното е, че тази тенденция не започва от началото на прехода, а е сякаш вечна. През 1965 г. например българинът е изяждал у дома си по 270,6 кг хляб годишно, през 1970 г. - по 252,2 кг, а през 1975 г. - по 232,2 кг. Тогава изследванията на консумацията са се правели през 5 години и интересното е, че от 1980 г. нататък спадът, макар че продължава, е с много по-ниски темпове, отколкото през 60-те и първата половина на 70-те години. Това не означава непременно, че благосъстоянието на хората у нас тогава е нараствало, но със сигурност трапезата е ставала по-разнообразна и това е карало хората да намалят консумацията на хляб. И ако през прехода намалението на консумацията на хляб може да се обясни и с демографски причини - намаляващото население, то за времето преди това е ясно, че просто хлябът на трапезата се заменя с други продукти. От данните на статистиката не може да се направи категорично заключение кое точно заменя насъщния на трапезата. Консумацията на брашно например също намалява - от 12,8 кг годишно през 1992 г. на 8,7 кг през 2017 г. За същия период консумацията на продукти от друго зърно се увеличава двойно - от 0,3 кг през 1992 г. на 0,6 кг през 2017 г., но това са твърде малки количества. В тази група статистиката поставя всичко, което не е от пшенично брашно. В същото време обаче у нас тече друга тенденция, която по отношение на здравословното хранене е коренно противоположна на намаляващата консумация на хляб. Това е потреблението на сладкарски изделия от брашно, което се увеличава двойно за последния четвърт век - от 3 кг годишно през 1992 г. на 6,1 кг през 2017 г. Консумацията на тази група изделия у нас се мери едва от 1992 година насам и в нея статистиката поставя всички онези сладкарски изделия, които не се произвеждат индустриално и не се продават пакетирани - пасти, торти, тестени сладкиши и т.н. Макар и в съвсем малки количества у нас има внос-износ на хляб. По данни на министерството на икономиката, предоставени на “24 часа”, износът на хляб от България през 2017 г. е в размер на 6 млн. евро. Основните пазари са Румъния, Гърция, Словакия, Словения Вносът на хляб през миналата година възлиза на 3 млн. евро, България внася хляб основно от Германия, Румъния, Франция, Чехия. Най-вероятно става въпрос за специфични видове траен хляб и хлебни изделия, защото принципно хлябът, дори и опакован, не издържа повече от седмица-две и търговският му вид бързо се влошава.", "date": "2018.12.08", "title": "За 25 години българинът намали консумацията на хляб два пъти"}
{"url": "https://www.24chasa.bg/novini/article/7190813", "text": "Учени от университета \"Рокфелер\" изясниха защо геконите могат да бягат по вода, използвайки тази техника от милиони години, пише сайтът Лайф. Тайната се състои в това, че предните и задните им лапички образуват при съприкосновение с водоемите малки въздушни мехури, които ги поддържат на повърхността, предава БТА. Специалистите стигнали до тези заключени след видеонаблюдения в продължение на няколко седмици в тропическите райони на Сингапур. Изследователите установили, че лапичките на гекона имат особена структура на кожата, която им позволява да използват повърхностното налягане на водата за бързо придвижване. Фактически крайниците им работят по принципа на снегоходките. Те създават достатъчен импулс при движение, без да пропадат под водата. Уникалната структура на кожата и мускулатурата позволяват на тези гущери да бягат по водата със скорост 1 метър в секунда.", "date": "2018.12.08", "title": "Специалисти установиха защо геконите могат да бягат по вода"}
{"url": "https://www.24chasa.bg/novini/article/7190830", "text": "Румънският премиер Виорика Дънчила има намерение да уволни шефа на Националната компания за управление на пътната инфраструктура (CNAIR), ако до 31 декември не бъдат пуснати за движение 100 км магистрала, каквато е целта на правителството за 2018 г., съобщава информационният сайт Зиаре. В предаване на телевизия Антена 3, записано в Брюксел, премиерът Виорика Дънчила каза, че \"тази година трябва да завършим 100 км магистрала. На 31 декември трябва да дойде шефът на CNAIR да каже, че ги имаме\". Запитана какво ще стане, ако директорът на CNAIR съобщи, че 100-те км не са готови, Дънчила отговори: \"Ако каже, че ги нямаме, си отива вкъщи!\", предава БТА. До момента Националната компания за управление на пътната инфраструктура (CNAIR) е успяла да открие само 29 км от магистралата Себеш-Турда в Централна Румъния и 9 км от автомагистрала Трансилвания, отбелязва информационният сайт Зиаре. Според информация от компанията, предоставена на Зиаре, до края на годината следва да бъдат открити официално още 17 км от автомагистрала Трансилвания. В началото на годината румънските власти се надяваха, че ще успеят да открият участък от 21 км от автомагистрала 1, която следва да свърже Букурещ със западните райони Банат и Кришана. Междувременно стана ясно, че според изчисленията на CNAIR този участък може да бъде завършен през първата половина на 2019 г. Към момента Националната компания за управление на пътната инфраструктура (CNAIR) има реални шансове да завърши годината само с 55 км нов магистрален път, посочва информационният сайт.", "date": "2018.12.08", "title": "Дънчила: Ако на 31 декември нямаме 100 км магистрала, шефът на пътищата си отива у дома"}
{"url": "https://www.24chasa.bg/novini/article/7190832", "text": "Гражданската гвардия в Испания иззе в хода на спецоперация през 2007 година цигулка, която най-вероятно е била изготвена от легендарния лютиер Антонио Страдивари и сега издирва нейния собственик, пише в.\"Паис\", цитиран от ТАСС. Музикалният инструмент е оценен на 3 милиона евро. Преди 11 години силите на реда получили информация за намерението на румънски граждани да продадат цигулката в Андалусия. При това дотогава нямало сведения за откраднат Страдивариус или за намерението на законния му собственик за продажба. При проведената операция с участието на силите на реда и на агенти под прикритие музикалният инструмент в крайна сметка бил иззет, предава БТА. След това цигулката била подложена на експертна оценка, като двама специалисти се произнесли, че това е имитация от по-късна дата, след като е починал Страдивари. Но други експерти оцениха стойността на инструмента на 3 милиона евро като заявиха, че става дума за оригинал. Сега конфискуваната вещ фигурира на сайта на Гражданската гвардия като автентичен. В интернет портала се качват сведения за иззети произведени на изкуството. Конфискуваната цигулка понастоящем се намира в подразделението на Гражданската гвардия в гр. Кордоба. След 11 години съдът трябва да реши каква ще бъде по-нататъшната й съдба.", "date": "2018.12.08", "title": "В Испания издирват собственик на цигулка \nСтрадивариус, оценена на 3 млн. евро"}
{"url": "https://www.24chasa.bg/novini/article/7190853", "text": "Американският президент Доналд Тръмп номинира генерал Марк Мили за председател на Съвета на началник-щабовете на въоръжените сили на САЩ, съобщи Асошиейтед прес. Генерал Мили е понастоящем началник-щаб на сухопътните войски. Ако кандидатурата му бъде утвърдена от Сената, той ще заеме мястото на генерал Джоузеф Дънфорд, който ще се пенсионира през октомври 2019 година, предава БТА. Генерал Дънфорд е бивш командващ Корпуса на морската пехота и командващ коалиционните сили в Афганистан. Генерал Мили е командвал войски в Ирак и Афганистан и заема поста на началник-щаб на сухопътните войски от август 2015 година. Тръмп обяви решението си чрез Туитър, като благодари на \"тези двама невероятни мъже за службата им за нашата страна\". Той отбеляза, че датата на предаването на поста предстои да бъде определена.", "date": "2018.12.08", "title": "Тръмп номинира генерал Марк Мили за шеф на началник-щабовете на въоръжените сили"}
{"url": "https://www.24chasa.bg/novini/article/7190910", "text": "Студенти от държавни университети в Албания продължават и днес да протестират в столицата Тирана с искане за намаляване наполовина на таксите за обучение, предаде Асошиейтед прес. Студентите не се уплашиха от дъжда и увеличиха исканията си, като отхвърлиха предложенията за преговори с правителството, както и подкрепата на политическата опозиция. Те блокираха улицата пред сградата на министерството на образованието. Към тях се присъединиха и някои родители, предава БТА. Основното искане на студентите е намаляване наполовина на таксите за обучение. Таксата за бакалавърска степен възлиза на 20 000 до 45 000 леки годишно или между 180 и 410 долара, посочва АП. Някои студенти заявиха, че се готови да започнат и гладна стачка. Осми декември е национален празник в Албания, като на тази дата се отбелязва студентският протест през 1990 г., довел до свалянето на комунистическия режим, отбелязва агенцията.", "date": "2018.12.08", "title": "Студентите в Албания протестират заради високите такси за обучение"}
{"url": "https://www.24chasa.bg/novini/article/7190918", "text": "Хиляди природозащитници излязоха на улиците на южния полски град Катовице, където протича международна конференция на ООН за климата, предадоха ДПА и Асошиейтед прес. Демонстрацията бе под надслов \"Шествие за климата: Събудете се! Време е да спасим дома си!\" Според полицията в нея са участвали около 2000 души, а според организаторите - близо 4000. Някои демонстранти носеха костюми на бели мечки или орангутани - два застрашени от изчезване животински вида заради предизвиканото от човешката дейност глобално затопляне и обезлесяване, предава БТА. Представители на близо 200 страни участват в конференцията на ООН в Катовице от 2 до 14 декември, на която обсъждат правилата за прилагане на Парижкото споразумение за климата. Целта е повишението на планетарната температура да се задържи в границите на 1,5 до 2 градуса по Целзий в сравнение с прединдустриалната епоха в средата на 18-и век. \"Трябва най-после да докоснем сърцата на политиците, които разискват от наше име и да пробудим амбицията и смелостта им\", се казва в изявление на активистите във Фейсбук. Според публикуван тази седмица доклад на Световната здравна организация може да бъде спасен животът на 1 милион души годишно до 2050 г., ако бъдат спазени целите за понижаване на атмосферното замърсяване от Парижкото споразумение за климата.", "date": "2018.12.08", "title": "Няколко хиляди участваха в шествие в защита на борбата с глобалното затопляне\nв Катовице (Снимки)"}
{"url": "https://www.24chasa.bg/novini/article/7190935", "text": "Руският президент Владимир Путин подложи на критика работата на партия \"Единна Русия\" по време на нейния конгрес в Москва. Той призова членовете на партията да работят в името на резултатите, а не да тъпчат на едно място. По думите му, \"Единна Русия\" трябва да докаже, че в редиците ѝ има смели, талантливи, и честни хора, които не се страхуват от промяна, предава  . Според последните проучвания на общественото мнение, броят на руснаците, които се отнасят отрицателно към партията на властта се е изравнил с тези, които я одобряват. Особено нисък е рейтингът на „Единна Русия“ в столицата Москва и сред висшистите, сочат данни от проучване на \"Левада\" център.", "date": "2018.12.08", "title": "Путин: \"Единна Русия\" трябва да покаже, че в нея има смели, честни и талантливи хора"}
{"url": "https://www.24chasa.bg/novini/article/7190942", "text": "Няколкостотин \"жълти жилетки\" се събраха отново днес в Брюксел, за да протестират срещу цените на горивата и бедността. За пръв път от началото на тяхното движение преди около месец на събитието се чуха речи, озвучавани с мегафон. Два часа след началото на протеста избухнаха първите сблъсъци между полицията и протестиращи. Силите на реда използваха водни оръдия, за да отвърнат на хвърлените по тях тежки предмети. Съобщава се за общо стотина задържани. По пътя си някои от протестиращите преобърнаха кофи за смет и малки електромобили, чупеха витрини и стъкла на паркирани превозни средства, предава БТА. Участници в протеста от всички възрасти обясниха, че е трудно да се живее с днешните доходи в \"дивия капитализъм\", защитаван от управляващите. Направи впечатление участието на много пенсионери и хора от провинцията, които обясниха, че с доходите си не успяват да изкарат месеца. Днешната проява отново не бе разрешена от властите, тъй като за нея не бе поискано позволение по официалния ред. Въпреки това полицията се намесваше главно, за да спре най-агресивните участници, но не и за да попречи изобщо протестът да се състои. Движението в града бе силно затруднено за няколко часа, но в късния следобед се съобщава за успокояване на обстановката. ", "date": "2018.12.08", "title": "\"Жълтите жилетки\" заляха Брюксел и днес (Снимки)"}
{"url": "https://www.24chasa.bg/novini/article/7190950", "text": "Един от лидерите на опозицията в Черна гора - Небойша Медоевич, бе хоспитализиран днес след деветдневна гладна стачка в затвора, предаде агенция ТАСС, като цитира публикация на депутата Славен Радунович във Фейсбук. \"Небойша се почувства зле. Той е откаран в клиника. Току-що ни съобщиха, че след деветдневната гладна стачка здравословното му състояние сериозно се е влошило\", съобщи депутатът, цитиран от БТА. На 29 ноември Медоевич бе арестуван в центъра на Подгорица. Друг опозиционен лидер - Милан Кнежевич, след като забеляза полицаите, дошли да го арестуват, се барикадира в парламента, където остава до момента. По-рано политикът заяви за агенция ТАСС, че няма намерение да се предаде на полицаите. Според опозицията арестът на Медоевич е осъществен без необходимата процедура по отнемане на парламентарния имунитет. Върховният съд публикува решение за двумесечно задържане на Медоевич и Кнежевич заради отказ да свидетелстват по разследване на специалната прокуратура. Медоевич и Кнежевич представляват опозиционната коалиция Демократичен фронт, която се застъпва за сътрудничество със Сърбия и Русия и е категорично против прозападната политика на сегашните черногорски власти. При подготовката на Черна гора за присъединяване към НАТО Демократичният фронт организира антинатовски протести и поиска референдум за членството на страната в Северноатлантическия съюз, припомня ТАСС. Адвокатите на двамата депутати обжалваха арестите пред Апелативния съд, но той отхвърли жалбата и потвърди решението на Върховния съд двамата да останат в ареста два месеца заради отказа им да свидетелстват по дело на специалната държавна прокуратура, образувано по повод твърдения за получаване и даване на подкупи.", "date": "2018.12.08", "title": "След 9 дена гладна стачка в затвора приеха в болница лидер на опозицията в Черна гора"}
{"url": "https://www.24chasa.bg/novini/article/7190080", "text": "Объл, красив, добре оформен, но никъде не е напукан, има формата на бял хляб, но на етикета пише, че ръжен. Това означава, че в него има поне 90% бяло брашно и 10% ръжено, обясняват експерти пекари част от заблудите, които прилагат търговци. 100% ръжен хляб може да има само в един вариант - изпечен в калъп и приличащ на тухличка. А че се боядисвал, било технология от 300 години. Тогава се въвежда ръженият малц, или т.нар. печена ръж. Малцът се вари като кафе, има запарка и заварка. Така се получават цвят и аромат. Според експерти по здравословно хранене хлябът трябва да се избира според ястието. По-леките като белия, типовия, “Добруджа”, може да се съчетават с по-тежки храни като боб например. Салатата трябва да се съчетава с по-тежки хлябове като ръжен и пълнозърнест. Не може човек да твърди, че е на диета, а да е консумирал супа от елда, която е тежък продукт, с хляб от лимец. Това е взрив за стомаха, който три дни ще се чуди как да го обработи. Диетични хлябове са тъмните, те са тежки и трудно обработваеми. Затова се ядат по малко, засищат и се комбинират с лека храна. Има и хляб с квас, който е с нисък гликемичен индекс и е подходящ за диабетици, защото не качва рязко нивото на кръвната захар. Действал и като пробиотик, както киселото зеле и киселото мляко. За производството на квас се смесвят брашно и вода, оставят се да ферментират при температура, на която да се развият качествените бактерии, с които да се закваси хлябът, обяснява Станислава Кунева, която е хлебопроизводителка. При кваса ферментацията е дълъг процес. Той на практика не може да стане за 2-3 часа, без значение дали температурата ще е 20, или 100 градуса. Хлябът с квас не е никога бял, има леко кремав оттенък и леко кисела жилка. По тези белези се познава, но външно рядко може да се разпознае. Използват се различни брашна - от бяло до пълнозърнесто. Бялото е много фино, пълнозърнестото съдържа над 95% от зърното, което се смила. Работи се с пшеница, лимец, спелта, ръж, овесени флейки. Най-скъп е лимецът, понеже не се отглежда масово и дава нисък добив спрямо пшеницата например. Лимецът се различава от пшеницата, която е с много по-високо съдържание на глутен. Хлябът от лимец е тежък и плътен, а другият - лек и въздушен. Но хлебопекарните качества не трябва да се бъркат с полезните на хранителния продукт, обяснява Кунева. По-полезен хляб сред тези направени с квас е този, който втасва с дълга ферментация, което гарантира, че захарите в него са разградени и е наситен на млечнокисели бактерии - той е богат на пробиотици и това го прави по-лесносмилаем и с повече хранителни свойства. Пълнозърнестото брашно например има повече хранителни елементи за разлика от бялото, което е пресято и в него е останало основно нишесте. “Цветът на хляба идва както от културата, така и от смилането на брашното, което се нарича фракция. За да се постигне бял цвят, брашното се пресява няколко пъти, за да се отдели обвивката на зърното. От 100 кг зърно ще се получат 71 кг брашно. При пълнозърнестото брашно - от 100 кг суровина се получават 95 кг, като от него се маха зародишът, който съдържа мазнина, за да не гранясва”, казва Кунева. Всяка култура може да бъде пресята като фина фракция или да е в пълнозърнест вид. От това как се пресява брашното след смилане на зърното и каква част от обвивката се маха, зависи какъв вид брашно ще се получи. Ако се пресеят всички обвивки, т.е. брашното мине няколко пъти през ситото - остава само 71 кг. Настрана остават грубите люспи, или т.нар. трици. При пълнозърнестото брашно те се връщат в брашното, при бялото - не. “Ако купите хляб от магазина, който е мек и с тъмен цвят, може да има част пълнозърнесто брашно, но не е 100%. Триците, фибрите тежат, създават плътност. Ръженото брашно е по-сиво и може да даде оцветяване, но е по-вероятно да има някаква добавка”, казва Кунева. Цената и качеството на хляба зависят от материалите, труда и уменията. В Украйна например има т.нар. социален хляб, който се прави с по-евтини материали и е предназначен за хората с ниски доходи. Те обаче са информирани, че ядат нискокачествен продукт.", "date": "2018.12.08", "title": "Хлябът трябва да се подбира според храната"}
{"url": "https://www.24chasa.bg/novini/article/7190989", "text": "\"Скъпи колеги, преподаватели и учители, бъдете ментор и партньори на студентите, подкрепяте ги с радост и усмивка, защото това е призванието ви. Скъпи студенти, трудете се усърдно с постоянство и любознателност. Мислете самостоятелно, правете своя избор, но го правете с отговорност. Бъдещето принадлежи на вас. То ще е много различно от сегашния свят и ще бъде такова, каквото вие го изградите.\" С тези думи ректорът на Софийския университет проф. Анастас Герджиков поздрави всички ръководители, преподаватели и студенти по повод 130 годишнината на най-стария университет у нас. \"Софийския университет е най-старият и най-голям университет на България, който президентът Радев нарече светския храм на България, а министър-председателят Борисов емблема за българското образование\", каза още той и направи равносметката защо. \"Университетът дава над 1/3 от научните резултати на всички 53 висши училища в страната. От 15-те най-цитирани български учени, 7 са от Софийския университет. Той е единственият български университет в първите 1000 в световните класации на професионалните направления по физика и биология. Ние сме между първите 200-300, съответно 300-400. Софийският университет е в първите 4% в света, а в някои случаи и в първите 2%.\", каза проф. Герджиков. Според националната рейтингова система СУ е на първо място в половината от всички професионални направления в страната и всички приоритетни професионални направления, без техническите науки. Той предлага образование в 118 специалности и над 400 магистърски програми, допълни той. \"Пожелавам на всички колеги да се откажем достойни мисията да проведем България към икономическо и духовно развитие\", завърши реакторът. Директорът на БАН Боян Биолчев връчи на проф. Герджиков почетен плакет \"Марин Дринов\" за изключителния принос на СУ \"Св. Климент Охридски\" в образованието, науката и културата. Проф. Кирил Топалов пък получи Голямата награда за литература на Софийския университет за 2018 г. Тя се връчва веднъж на две години от 1999 г.", "date": "2018.12.08", "title": "Проф. Герджиков: Софийският университет е в първите 4% на световните университети (Снимки)"}
{"url": "https://www.24chasa.bg/novini/article/7190795", "text": "Президентът на САЩ Доналд Тръмп отново отправи остри критики към Парижкото споразумение за климата в туит, гласящ: \"Парижкото споразумение не работи добре за Париж. Протести и безредици в цяла Франция. Хората не искат да плащат големи суми пари, предимно на развиващи се страни (които са управлявани по спорен начин), уж за опазване на околната среда. Те скандират \"Искаме Тръмп!\" Обичам Франция\", предава БТА. 45-ият президент на САЩ не за първи път изказва мнението си за Парижкото споразумение, отбелязва Франс прес. Във вторник Тръмп препрати туит на консервативния коментатор Чарли Кърк, който заявява, че Франция е разтърсена от бунтове \"заради крайнолевите данъци над бензина\" и добавя: \"По улиците на Париж хората скандират \"Искаме Тръмп\". Според отдела на АФП за проверка на фактите, Чарли Кърк изглежда е цитирал видео, публикувано на 2 декември в Туитър. То е представено като записано във Франция, но в действителност е записано в Лондон, вероятно през юни, добавя АФП. В друг туит президентът Тръмп обяви днес, че прокурорите не са намерили доказателство за сговор с Русия въпреки продължителното и скъпо разследване на твърденията за руска намеса в предизборната му кампания през 2016 г., съобщи Ройтерс. Ден след като прокурорите вчера дадоха подробна информация за неизвестен досега опит на руснак да помогне на кампанията, Тръмп туитна: \"След две години и милиони страници документи (и цена от 30 милиона долара) няма сговор!\"", "date": "2018.12.08", "title": "Тръмп: Парижкото споразумение не работи добре. Хората скандират \"Искаме Тръмп!\""}
{"url": "https://www.24chasa.bg/novini/article/7190763", "text": "Сблъсъци между демонстранти и служители на реда съпътстваха днешните митинги на движението на \"жълтите жилетки\" в центъра на Париж, който е поставен под засилена охрана, предаде Франс прес. Блокади по пътища затрудняват движението в този нов ден на висока мобилизация в цяла Франция. Голяма част от французите и особено парижани се опасяват от повторение на яростните сблъсъци, кадри от които обиколиха света и предизвикаха шок в страната и в чужбина, предава БТА. Някои демонстранти отговориха като хвърляха по полицаите димки и бомбички. Властите засилиха контрола по гарите и систематично претърсваха хора около местата на демонстрациите. В цялата страна са мобилизирани не по-малко от 89 000 служители на органите на реда, а в Париж те са 8000. На някои места са разположени бронетранспортьори на жандармерията като изключителна мярка. Около 548 души бяха задържани тази сутрин в столицата. Най-малко 272 от тях са поставени под стража. Няколко чужди посолства посъветваха гражданите на своите държави да бъдат внимателни при движение в столицата или да отложат пътуването си. Много музеи, големи магазини и Айфеловата кула са затворени от съображения за сигурност. Френското правителство многократно призова за спокойствие, а няколко представители на \"жълтите жилетки\" също призоваха да се демонстрира мирно. \"Жълтите жилетки\", които са представители най-вече на работниците и средната класа, заявяват, че са разгневени от данъчната и социалната политика на президента Еманюел Макрон, които смятат за несправедливи и срещу които протестират от три седмици, като демонстрират и организират блокади и седящи стачки в цялата страна. Отстъплението на правителството от повишаването на данъците върху горивата, първоначалното искане на \"жълтите жилетки\", не доведе до успокояване на движението, което се противопоставя най-вече на политическите елити и традиционните партии.", "date": "2018.12.08", "title": "\"Жълтите жилетки\" блокираха пътища в цяла Франция (Снимки)"}
{"url": "https://www.24chasa.bg/novini/article/7190770", "text": "Нагъл апаш ограбил ученик в двора на Професионалната гимназия по техника и електротехника в Монтана. Нападението станало на 7-ми декември към 16 и 40 часа. Якият 21-годишен младеж от Монтана завардил 19-годишно момче, ударил му два шамара по лицето и претарашил джобовете му. Задигнал 50 лева. Жертвата на жестокия и неочакван побой опитал да окаже съпротива, но апашът употребил сила, за да запази парите. Момчето се съвзело и извикало полиция. От проведените бързи оперативно издирвателни мероприятия по горещи следи е установен и 26-годишен съучастник на обирджията. Ченгетата разкрили, че са пристигнали заедно и заедно избягали след грабежа. И двамата са задържани и остават в ареста за 24 часа.", "date": "2018.12.08", "title": "Апаш нападна ученик в двора на гимназия в Монтана, задигна 50 лв."}
{"url": "https://www.24chasa.bg/novini/article/7190780", "text": "\"За мен е удоволствие да Ви поздравя по случай 8-и декември – Ден на българските студенти!\", обърна се към празнуващите днес министърът на спорта Красен Кралев. Той изрази увереността си, че младото българско поколение ще бъде все по-любознателно и мотивирано за постигане на високи професионални резултати. Ето цялото му обръщение: УВАЖАЕМИ СТУДЕНТИ, СКЪПИ ПРЕПОДАВАТЕЛИ, За мен е удоволствие да Ви поздравя по случай 8-и декември – Ден на българските студенти! Днес отбелязваме академичните успехи както на студентите, така и на тези, които са допринесли за тях. Този празник е символ на младостта, непокорния дух и дръзките идеи. Затова мечтайте смело, поставяйте си високи цели, а образованието е ключът към тяхното осъществяване. Министерството на младежта и спорта ще продължава да подкрепя стремежа на студентите към знание и да насърчава тяхното развитие, защото България има нужда от млади квалифицирани кадри, които да осигурят достойно бъдеще за нашата страна. Вярвам, че младото българско поколение ще бъде все по-любознателно и мотивирано за постигане на високи професионални резултати. Пожелавам Ви да сте здрави, целеустремени и да продължавате да се изкачвате по пътя към върха! Честит празник!", "date": "2018.12.08", "title": "Кралев: Вярвам, че младото поколение ще бъде все по-любознателно и мотивирано"}
{"url": "https://www.24chasa.bg/novini/article/7190543", "text": "Американското министерство на правосъдието обяви вчера, че президентът на САЩ Доналд Тръмп е разпоредил изплащане на незаконни възнаграждения, за да купи мълчанието на две жени, чиито твърдения за извънбрачни връзки са заплашили неговата предизборна кампания, предаде Асошиейтед прес, цитирана от БТА.  За първи път прокурори свързват Тръмп с федерално престъпление. В документ, внесен в съда, прокурорите казват, че бившият адвокат и посредник на Тръмп Майкъл Коен е уредил тайни плащания в разгара на кампанията през 2016 г. \"в съответствие с и под ръководството\" на Тръмп. Внасянето на този документ в съда е на крачка от обвинение срещу президента, че е извършил престъпление. Дали президентът може да бъде даден под съд, е въпрос на правен спор. Но във внесения вчера документ няма неяснота дали прокурорите вярват, че действието на Коен е престъпно и дали Тръмп е бил замесен. Това е забележително разкритие, с потенциални политически и правни усложнения за президент, който е обект на разследвания. Тези плащания вероятно ще станат повод за демократите в Камарата на представителите да започнат разследване срещу президента догодина. Не е ясно дали Тръмп е изправен пред правна заплаха заради ролята си. Федералният закон гласи, че всяко плащане, направено \"с цел оказване на влияние\" върху избори, трябва да бъде отразено във финансовите документи за кампанията. Документът, внесен в петък, показва, че тези плащания са били направени, за да се помогне политически на Тръмп. През август Коен се призна за виновен по осем обвинения, между които за нарушаване на финансовите правила в предизборна кампания. Той даде информация за незаконна операция за потулване на истории за секс и даване на пари срещу мълчание на порно звездата Сторми Даниълс и на бившия модел на \"Плейбой\" Карън Макдугъл. Двете жени твърдяха, че са били в интимни отношения с Тръмп. Тръмп отрече да е имал връзки с тях. През април той отрече да е знаел нещо за плащанията, направени от Коен, макар че обясненията на президента и на адвоката му Руди Джулиани се променяхаeмногократно оттогава. След петъчното внасяне на документа в съда, Тръмп написа в Туитър: Това напълно оневинява президента. Благодаря!\". През 2011 г. бившият сенатор Джон Едуардс, който се бореше за номинацията на Демократическата партия на президентските избори през 2008 г., беше обвинен във връзка с плащания, направени от негово име от богат дарител на кампанията, за да бъде затворена устата на любовницата на Едуардс. Прокуратурата заяви тогава, че това е било незаконно съдействие за кампанията. Едуардс твърдеше, че плащанията били направени, за да не научи жена му за извънбрачната му връзка, а не в интерес на кампанията му, затова не били политически мотивирани. Съдебно жури оправда през 2012 г. демократа от Северна Каролина по едно от обвиненията, а по останалите не може да стигне до решение. Министерството на правосъдието не върна делото за ново разглеждане.", "date": "2018.12.08", "title": "Тръмп наредил незаконни плащания на жени по схемата \"пари срещу мълчание\""}
{"url": "https://www.24chasa.bg/novini/article/7190548", "text": "Вчера на ГКПП - Капитан Петко войвода при влизане в страната е спрян за проверка лек автомобил \"Фолксваген\" с прикачено ремарке. Водач на автомобила е бил 47 годишен гръцки гражданин, информират от МВР.  Граничните полицаи открили в специално изграден тайник на ремаркето голямо количество цигари от 3 марки без акцизен бандерол. Общото количество на укритите цигари е 4 899 кутии с 97 980 къса. Гръцкият гражданин е задържан. Уведомена е районната прокуратура. По случая в ГПУ-Ново село е образувано бързо производство. Днес районният съд в Свиленград осъди гръцкия гражданин на 2 години и половина лишаване от свобода условно с 5 години изпитателен срок.", "date": "2018.12.08", "title": "Задържаха гръцки гражданин с 98 000 къса контрабандни цигари на ГКПП - Капитан Петко войвода"}
{"url": "https://www.24chasa.bg/novini/article/7190557", "text": "Китай изстреля космически апарат \"Чанъе-4\" към обратната страна на Луната в уникална мисия, която ще обогати познанията за нашия естествен спътник, предадоха световните информационни агенции, цитирани от БТА.  Това е една от най-амбициозните китайски космически мисии. Никога досега космически апарат не е кацал на обратната страна на Луната, която до голяма степен е слабо позната. Апаратът \"Чанъе-4\" бе изстрелян в 2 ч. сутринта в събота местно време (21 ч. българско време днес) от космодрума Сичан в югозападната китайска провинция Съчуан. Кацането на Луната на тази китайска космическа мисия е предвидено за началото на следващата година. Най-интересният научен експеримент е доставянето на голям контейнер със семена и яйца на насекоми. Целта е да бъде проверено дали те могат да се развият на Луната. Далечната страна на Луната е с много по-стара и дебела кора от близката, с повече и по-дълбоки кратери. Придружаващият спускаемия апарат роувър ще трябва да навигира сред тях. Мястото на кацането е близо до Южния полюс - в кратера Фон Карман на басейна Ейкън. Басейнът е с диаметър около 2500 км и дълбочина 12 км.. \"Това е най-голямата, дълбока и стара структура, образувана от удар на Луната - каза Сяо Лун от университета по геонауки в Ухан. - Ударът може да е извадил материал от горната мантия на Луната на повърхността. Това ще може да провери спектрометърът на \"Чанъе-4\". Спектрометърът ще изследва също геохимичния състав на грунта, който вероятно се различава от този на близката страна на Луната заради същите процеси, довели до разликата в дебелината на кората. Радарът на \"Чанъе-4\" ще изследва повърхността на дълбочина 100 м. Комбинирането на данните от него със снимките от камерите на лендъра и роувъра ще даде допълнителна информация за процесите на образуване на кратерите. Пряката връзка с апарата няма да е възможна и затова Китай изстреля спътник за връзка през май. Роувърът \"Чанъе-4\" най-общо повтаря външния вид на предшественика си - лунохода \"Юйту\" (\"Нефритен заек\"), който беше спуснат на Луната с апарата \"Чанъе-3\" на 14 декември 2013 г. Амбициозната китайска лунна програма ще продължи с \"Чанъе-5\" - мисия за връщане на проби от Луната, която ще бъде изстреляна догодина. Тя ще събере до 2 кг мостри", "date": "2018.12.08", "title": "Китай изстреля космическия апарат \"Чанъе-4\" към обратната страна на Луната"}
{"url": "https://www.24chasa.bg/novini/article/7190567", "text": "Български роботи помагат на болни деца, възрастни и трудно подвижни хора. Става дума не за мечти за бъдещето, а за реални разработки на учените от Института по роботика към БАН, предаде NOVA.  Хората на науката работят ежедневно и мечтаят много скоро да научат машините сами да претоплят храна, да включват телевизора и дори да ни напомнят кога да си вземем лекарството. С технологиите на бъдещето и създателите им от настоящето ни среща Христиания Червенкова.", "date": "2018.12.08", "title": "Български роботи помагат на болни деца и трудно подвижни хора"}
{"url": "https://www.24chasa.bg/novini/article/7189978", "text": "Боядисано брашно, овлажнители, омекотители, ензими, към тях ароматизатори, овкусители. Това са част от срамните тайни на българския хляб. Че черният, смятан за по-здравословен е всъщност боядисан, е известно отдавна. За да достигнат големи обеми от по 10 000 или 20 000 хляба за кратко време, производители променят цвета на бялото брашно. Оказва се обаче, че боядисват и белия хляб. За да се използва голямо количество брашно за промишлено производство, то се изсветлява изкуствено. Защото, за да се получи естествен бял цвят на брашното, трябва в продължение на 9 седмици то да се изсветлява всеки ден по 2 пъти - така в него влиза кислород. Това води до естественото му окисляване, а оттам и до снежния цвят. Само че това брашно е 4 пъти по-скъпо от оцветеното, което е към 50 ст. на килограм на едро. Във всяко предприятие може да има качествен хляб, стига обаче да се прави по бавна технология. Много митове се навъдиха, объркват хората и ги вкарват в грешни посоки - противоречиво и обратно на това, което науката сочи, смята проф. Гроздан Караджов - специалист по хранителни и сладкарски изделия. Той не разбира защо навсякъде хлябът се анатемосва, включително глутенът. Според експерта хлябът е сред най-чистите хранителни продукти на фона на сирена без мляко и колбаси със съмнителен състав. Освен това Караджов подчертава, че има държавен стандарт за хляба и производителите, които са го приели, го спазват, защото контролът е много строг. По стандарта има три типа - “Софийски”, “Стара Загора” (бял) и “Добруджа”. Те са еднотипни като технологични изисквания. Първият се прави само от брашно тип 1150, белият е само от тип 500, а “Добруджа” - от тип 700. Стандартът изисква както точното оборудване, така и спазването на технологиите. Предвижда и внасянето само на емулгатори. Има списък на разрешените подобрители, в който е указано къде може да се добавят и в какви количества. Защо хлябът не е вкусен като едно време, питат често по-паметливи българи. Ето причината според проф. Караджов - използват се съкратени технологии при втасването и изпичането. Така липсва ферментация и съзряване на тестото. Вследствие на това не се натрупват достатъчно количество ароматно-вкусови вещества. Ако се консумира на същия ден след производството, на вкус е добър. Но ако престои, става безвкусен. Начинът на изпичане също води до натрупване на вкусови вещества - продължителното предизвиква химични реакции, които натрупват голямо количество ароматни и вкусови вещества. Но повечето производители съкращават процеса на печене. “Има производители, които държат на качеството на хляба, спазват технологиите и получават тесто по двуфазен метод, който много рядко се прилага”, казва Караджов. Този способ предполага тесто с мая и основното тесто. Двете съзряват достатъчно време, за да натрупат голямо количество ароматни вещества, които подобряват качеството на хляба. Сега обаче хлебозаводите прибавят повече вещества, които да улеснят процесите на производство. Ползват се овлажнители и омекотители, които не позволяват тестото да се залепя за машината. Добавят се ензими, които имат за задача да ускорят ферментационните процеси, така че да се натрупа по-голямо количество вещества. С тях се подобрява ароматът, вкусът, качество и цветът на кората. Не са опасни за здравето на хората, обясняват експерти. Безвредни са, но обикновено производителите на подобрители представят смес от вещества, без да е ясно какви точно са те. Това се изписва и на пакета - комплекс от ензими. Тези фирми дават указания на хлебарите как да използват продукта и как и кога да се дозира. “При промишлено производство, което е поток и не спира, за да се уеднакви качеството на хляба, е необходимо да се слагат вещества, които да коригират свойствата на брашното”, смята Караджов. “Това се практикува по цял свят при т.нар. едностранно производство. Какво и как ще се сложи, зависи от преценката на производителите, които вече имат достатъчен опит. Никой не слага нещо, което да предизвика негативен ефект върху човешкия организъм и което да влоши качеството, защото ще си вкара автогол”, смята експертът. Той препоръчва да се избягват хлябове, които са с много продължителен срок на съхранение. Това се постига с консерванти, а те действат негативно не само на външните микроорганизми, но и на човешкото тяло. 36 часа е годността на хляба, след това той се втвърдява, ако няма добавени вещества. Постепенно губи аромат и вкус, придобива мирис на стар, кората става мека и еластична, а средата - твърда. “Стои ли средата, а и целият хляб мек след 36 часа, това е сигурен признак, че в него има неща, които не са за препоръчване и за постоянна консумация”, казва професорът. В заводите често опаковат хляба още топъл, което води до конденз. Така от микробиологичното замърсяване от опаковката е много вероятно да се появят плесени. Често се появява класическата синьо-зелена - пеницилиум. Тя не е страшна и ако се отстрани, хлябът може да се консумира. Мукорът е бяла плесен, аспергилусът е черно-зелен-жълт. Розовата се предизвиква от плесен трихоциниум, която рядко се появява. “Там, където хлябът се обработва след излизането от пещта, хигиената не е на необходимото ниво. Има мерки, които да предотвратят това”, казва Караджов. Той предупреждава, че ако в средата на хляба има розово оцветяване, става въпрос за т.нар. картофена болест, но тя няма нищо общо с картофите. Предизвиква се от бацилус мезентерикус и бацилус субтилис, или т.нар. картофени пръчици, както се наричат микроорганизмите. Тази болест преминава през различни фази. Първата е лек плодов аромат, наподобяващ пъпеш. Ако е установена, хлябът не е годен за консумация. Следва появата на розово оцветяване в средината, което е първият признак за натрупването на токсините. По-нататък средината омеква, става тъмна и се точи. “Такъв хляб не трябва да се дава дори и на животните. Разграждат се белтъците до токсични вещества, които имат сериозно негативно въздействие върху живия организъм”, казва Караджов. За пълнозърнестия хляб той твърди, че може да е здравословен за някого, а за други - противопоказен. Голяма част от хората страдали от заболявания като гастрити, колити, язви и т.н. Пълнозърнестият хляб дразни стомаха, затова не е препоръчителен за хора със стомашни проблеми. Когато се говори за пълнозърнест хляб, се смята, че брашното, от което е получен, съдържа всички анатомични части на зърното - не се отделят трици, ареронов слой, зародиши и т.н. “Такъв хляб аз не съм срещал у нас. По магазините може да пише, че го предлагат, но не е такъв. Най-близкият до пълнозърнест, който се произвежда у нас, е този от брашно тип 1850, казва Караджов. “Вероятно ще засегна производители, но в интерес на истината трябва да кажа - смесват се брашна. Например тип 700 с 1150 и се слагат хранителни трици. Това не е лошо, те са хранителни, но този хляб не може да се нарича пълнозърнест”, казва Караджов. Според професора лимецът се води древна пшеница, но колко е древна, отгледана сега в наши условия, е друг въпрос. Съдържанието на глутен в лимеца и съответно фракциите - водоразтворима и неразтворима, са в различни съотношения, има по-богат белтък и по-добро съотношение на аминокиселини. “Може би е по-полезен, но едва ли надвишава в пъти пшеницата, както се твърди. Мисля, че това е търговска реклама, преекспонират се положителните качества на лимеца”, казва той. Според него е възможно да има светъл ръжен хляб, но няма как да е бял. Ендоспермът на ръженото зърно е сивкав, ако се изчисти от всякакви други обвивки - вътрешни или външни, и се извади сърцевината на ендосперма, за да се получи само чисто брашно, то ще е сивкаво. Оттам и хлябът ще има такъв оттенък, ще е доста по-тъмен от пшеница. За това спомага и производственият процес, при който се натрупват още тъмни вещества. Но някои производители изсветлявали изкуствено и ръжения хляб. Според пекаря Георги Лефтеров в заводите хлябът се приготвя за два часа. За сравнение вкъщи или в занаятчийски условия ще отнеме минимум 6 часа, а средното време, необходимо за качествен хляб, е едно денонощие. По Българския държавен стандарт от 1956 г. например само първоначалното втасване на хляба е четири часа, обясни експертът. Според него думата “мая” се интерпретира грешно в България. Означава закваска, днес обаче се приема като селектирани дрожди, или т.нар. пекарска гъбичка. По БДС на килограм брашно трябва да се добавя 6 грама мая, а в момента се използват 24 грама. Така се постига по-бърз резултат, но с по-ниско качество. Лефтеров също определя като мит твърдението, че хлябът от лимец е най-полезен - той все пак е от фуражна пшеница. “Това е един прекрасен пиар. Има в пъти по-полезни хлябове, като например ръженият, когато е правилно направен”, смята Георги Лефтеров. “24 часа” се свърза с Митко Караджов, собственик на “Симид София”, която е сред големите производители на хляб в страната. Той обясни, че ще се въздържи от коментар. “Имаме браншови съюз, обърнете се към тях”, каза той. От “Добруджански хляб” обясниха, че няма да успеят да коментират до приключването на броя. Марияна Кукушева - председател на Националния браншови съюз на хлебарите и сладкарите, не отговори на обаждането на “24 часа”. В края на миналата година тя коментира, че по време на пости, когато хлябът е основна храна на трапезата, се подават послания към обществото по неуважителен начин за неговото качество. “В българския хляб няма нито една опасна съставка. Тази чувствителност на обществото не е случайна, тъй като всяко българско дете знае, че хлябът е най-балансираната и основна храна на българската трапеза”, твърди Кукушева. Според нея у нас се произвежда пшеница с изключителни хлебопекарни качества. Рецептата била опростена - брашно, понякога от няколко вида пшеница, вода, сол за стабилизатор, мая или квас. В последните две години над 75% от предприятията, които работят на светло, предимно малки и средни, ползват квас, за да отговарят на потребителското търсене. Проблем имало със сивата икономика. Най-големият процент от оборота на тази храна ставал за 5-6 часа, което било причината и да съществува сив сектор. Но хлябът не бил рискова храна и не можел да доведе до влошаване на здравния статус на потребителя, освен ако същият няма специфични заболявания.", "date": "2018.12.08", "title": "Срамните тайни на хляба"}
{"url": "https://www.24chasa.bg/novini/article/7190571", "text": "Компромиси с историята на България няма да допусна. Това се казва в официална позиция на председателя на ВМРО – Българско национално движение и заместник министър-председател по обществения ред и сигурност Красимир Каракачанов във връзка с поредното провокативно изказване на Зоран Заев пред парламента на Македония, в което той вменява внушението, че договорът с Гърция, известен като Преспанския договор, дава идентификация за наличието на македонски език и никой няма право да противоречи на това. Ето какво заявява още Каракачанов: Като лидер на ВМРО и вицепремиер по националната сигурност, категорично се противопоставям на това твърдение. Прочитът на един междудържавен договор може да е само и единствено на основата на правата и задълженията, които той поражда. В случая документът не поражда приписваните изкуствено от Заев права, а именно македонският език, който е непризнат от никого като официален език, да бъде считан за законен такъв на територията на цялата Северна Македония. Северна Македония е географско наименование, което включва и настоящи земи от Република България. Г-н Заев с този размах утре може да поиска използваният, напълно идентичен български диалект да бъде изучаван като официален чужд език и у нас. Това е недопустимо. Това е провокация. Паралелно с тази манипулация категорично искам да подчертая, че и работата на българо-македонската комисия по исторически въпроси върви в посока, която определено не е в полза на историческата истина. Напълно правилно и в интерес на България и вицепремиерът и министър на външните работи Екатерина Захариева отбеляза, че не вижда напредък в работата ѝ. Тезите на хора като Литовски и Каров, налагани от страна на Македония, са в противовест на реалността. Още по-притеснителен е фактът, че година и половина след подписването на Договора за добросъседство между България и Македония на нас ни е предоставен списък с учебници, отново от македонска страна, в които според твърденията съдържат „националистически“, „реваншистки“, „авторитарни“ и т.н. внушения, които заедно с отправянето на заявки към Македония като „неосвободените български земи“, били против интересите на македонското общество. Най-голямото нахалство от скопска страна е посегателството и към притчата за Хан Кубрат и снопа пръчки, Цар Самуил, Братя Миладинови и т.н, към които пък се предявяват претенции за историческа принадлежност. Аз категорично няма да допусна подобно агресивно и нагло поведение от страна на представителите на Македония и все повече се убеждавам, че в този си вид, особено и с наложените от ответната страна груби манипулации, въпросната Комисия няма да защити българските интереси. Ето защо искам отново да подчертая, че македонските земи са български и това е исторически факт. От Освобождението до 1944 г. за тях се водят неспирни битки на всички фронтове – дипломатически и военни, именно защото това са доказано български територии. Конспирациите на Коминтерна окончателно ги разделят от нашето землище, като оставят един народ на територията на две държави. Внимателният прочит на Балканската история сочи точно това. Точно това кара и мен, като историк и председател на ВМРО – БНД, да смятам, че настоящата работа на Комисията и претенциите на нейните членове от македонска страна искат да се валидизира фалшива историческа версия. Това е недопустимо. Аз не дължа политическа коректност на никого, защото Македония е моя кауза. Затова заявявам напълно официално, че няма да приема хора с неясни възгледи и с обърнат прочит на историята да се промъкнат в НАТО и ЕС, на гърба и за сметка на България и историческата справедливост, още п-малко, внедрявайки задкулисно македонския език. Нещо повече - подчертавам още веднъж, че ако дори един неистинен исторически факт бъде допуснат, ако дори един исторически факт бъде подменен, ще поискам категоричната позиция от страна на държавата, кандидатурата на Македония за НАТО и ЕС да не бъде подкрепена. Това е наше право. Настоящото управление в лицето на ГЕРБ и „Обединени патриоти“ доказа своята твърдост и последователност в отстояването на българския интерес, а за мен подмяната на историята в ущърб на България е посегателство над страната ни. Това е грубо погазване на 1300-годишната памет на Родината ни и поругава паметта на нашите деди, които са дали живота си за свободата, включително и на териториите на днешна Македония. Ето защо в качеството на председател на ВМРО – БНД и заместник министър-председател по обществен ред и сигурност ще поискам ако Комисията не излезе с ясно и категорично становище, че историята на днешна Македония е обща с тази на Република България до 1944 г., да бъде изготвен Анекс към Договора за добросъседство, в който официалните власти от другата страна на границата да признаят това. Ако откажат – няма да получат нашата подкрепа за НАТО и ЕС. Компромиси с историята няма да допусна!", "date": "2018.12.08", "title": "Каракачанов: Г-н Заев, не злоупотребявайте с темата за македонския език. Това може да Ви коства членството в ЕС и НАТО!"}
{"url": "https://www.24chasa.bg/novini/article/7190573", "text": "\"Радостен съм, че българин е председател на второто най-голяма политическо семейство в Европа. Продължавайте да давате поводи за гордост на България.\" Това написа премиерът Бойко Борисов в поздравително писмо до Сергей Станишев след преизбирането му за трети мандат като президент на ПЕС на конгреса в Лисабон късно в петък. Станишев отново е лидер с внушително мнозинство от гласовете на 83,9% от делегатите и така ще постави рекорд начело на европейските социалисти. Пожелавам ви здраве и успех в третия ви последователен мандат като председател на ПЕС, написа Борисов. \"Избирайки ви за трети пореден път за свой лидер, социалистите в Европа ясно показаха каква е оценката им за свършената от вас работа. Твърдо вярвам, че демокрацията е най-голямото благо на съвременното ни общество, а неделима част от демократичния процес е опозицията. Вашата роля на колектив към властимащите носи големи отговорности и аз съм уверен, че вашият безценен опит ще бъде истински компас за всички европейски социалисти\", написа още премиерът на Станишев.", "date": "2018.12.08", "title": "Борисов към Станишев: Продължавайте да давате поводи за гордост на България"}
{"url": "https://www.24chasa.bg/novini/article/7190588", "text": "Членове на британското правителство са предупредили премиерката Тереза Мей, че ще й се наложи да подаде оставка, ако парламентът отхвърли договореното от нея споразумение за Брекзит и тя не успее да постигне по-добра сделка с ЕС, съобщи британският в. \"Телеграф\". Министрите смятат, че няма никакъв шанс споразумението да бъде прието на гласуването във вторник. Над 100 депутати на торите се обявиха публично против него. Ако това се случи, Мей ще трябва да се върне в Брюксел за нови преговори, отбелязва изданието. Споразумението на Тереза Мей е най-добрият вариант и единственият план за напускане на ЕС, заяви министърката на труда и пенсиите Амбър Ръд, цитирана от Ройтерс. Тя добави, че според нея Мей ще остане премиер, дори ако парламентът отхвърли предложението й. \"Не става и дума тя да подаде оставка\", подчерта министърката на труда и пенсиите.", "date": "2018.12.08", "title": "Британски министри са предупредили Мей, че може да й се наложи да подаде оставка"}
{"url": "https://www.24chasa.bg/novini/article/7190590", "text": "В стабилно състояние в „Пирогов” остава момчето, което пострада снощи при катастрофа между автомобил и миниван, превозващ детски футболен отбор. При удара младежът получи травма на главата. Други две момчета бяха ранени в областта на краката, но са освободени след преглед на място. Миниванът със шестте деца пътувал към София след футболен мач в Мирково, когато от насрещната лента в тях се врязал автомобил.                                                                                                                                                                                                                                                                                                                       ", "date": "2018.12.08", "title": "Стабилно е състоянието на детето, пострадало най-тежко в катастрофа вчера"}
{"url": "https://www.24chasa.bg/novini/article/7190593", "text": "\"Щастлив съм да кажа, че България е готова за Шенген след всички усилия. Мисля, че е крайно време, защото България свърши страхотна работа и Еврокомисията е на това мнение\" Това заяви вицепрезидентът на ЕК и кандидат на левите в Европа за бъдещ президент Франс Тимерманс пред български журналисти на конгреса на ПЕС в Лисабон. Той обясни, че членството ни в Шенген не трябва да се обвързва с други теми и условия. За съжаление, това обаче не зависи от комисията, а от съвета. И без да спирам, аз ще настоявам за това в съвета, и дори в страната си, за да съм сигурен, че ще стане скоро, каза още Тимерманс. Холандия е с най-скептично настроените към членството на България за Шенген. Тимерманс обясни, че като кандидат за шеф на ЕК предизвикателството пред него и цялата левица е да даде надежда на хората от ЕС, да им покаже, че може да има съюз, който е честен и справедлив не само за тези, които са вече успешни, но и за тези, които са социалнослаби и се борят за оцеляване. Трябва да дадем надежда на хората, да разберат, че този ЕС е много отворен и политиците имат отговорността да се погрижат за техните страхове и притеснения, допълни Тимерманс.", "date": "2018.12.08", "title": "Тимерманс: България е готова за Шенген"}
{"url": "https://www.24chasa.bg/novini/article/7190603", "text": "Президентът Румен Радев и съпругата му Десислава Радева ще участват на 9 декември в традиционния ритуал за запалване на свещите за Празника на светлината - Ханука, съобщиха от прессекретариата на държавния глава. Церемонията ще започне в 17.00 часа в Централната софийска синагога на улица \"Екзарх Йосиф\" 16. Президентът Румен Радев ще запали основната свещ от ритуалния свещник, която символизира чудото на светлината.", "date": "2018.12.08", "title": "Президентът и съпругата му ще участват в церемония по запалване на свещите за Ханука"}
{"url": "https://www.24chasa.bg/novini/article/7190617", "text": "Полицията използва сълзотворен газ в центъра на Париж срещу протестиращи \"жълти жилетки\", които влязоха в сблъсъци със силите на реда, предаде Ройтерс, цитирана от БТА. Говорителка на полицията каза пред репортери, че на Шанз-Елизе са се събрали около 1500 протестиращи. Властите съобщиха, че 127 души са били задържани, след като полицията открила у тях чукове, бейзболни бухалки и метални топки за петанк. Демонстранти, развяващи френски знамена, облечени със символичните светлоотразителни жълти жилетки, се събраха днес, още преди разсъмване, край Триумфалната арка, която беше повредена при безредиците миналата седмица, предаде Асошиейтед прес. Други се подреждаха, за може дрехите и багажът им да бъдат претърсени от полицаи. Групи от протестиращи, разгневени от президента Еманюел Макрон и високите данъци, се опитаха да стигнат днес до президентския дворец, заобиколени от голям брой полицаи, за да не се допуснат изблици на насилие след най-големите бунтове в Париж от десетилетия, предаде АП. В социалните мрежи се появиха призиви за сваляне на президента Еманюел Макрон, станал изключително непопулярен и редовно обвиняван от недоволните, че е \"президент на богатите\", предаде Франс прес.", "date": "2018.12.08", "title": "Парижката полиция използва сълзотворен газ срещу протестиращи \"жълти жилетки\""}
{"url": "https://www.24chasa.bg/novini/article/7190539", "text": "При жестока катастрофа тази сутрин на пътя между Враца и Криводол загина 36-годишна жена. Според първоначалната информация починалата на място от удара е съпругата на попа на врачанското с.Ракево. Загиналата била пътник във „Форд галакси”, който се е обърнал край шосето, след като преди това се завъртял на заледения асфалт. Зад волана пък бил попът на Ракево, който вероятно е карал с по-висока скорост от разрешената. По време на катастрофата в района е имало гъста мъгла и шофьорът на колата изтървал управлението след като се опитал да избегне удар с идваща насреща кола, която изпреварила друга. Злополучният водач бил тестван с дрегер от пристигналия полицейски екип за алкохол, но пробата му била отрицателна. Няколко часа по-късно „Ситроен“ предизвика катастрофа на околовръстния път на Козлодуй като изхвърли джип от шосето. Според водача на джипа, ситроенът предприел изпреварване на колона от автомобили, когато срещу него се задал друг автомобил. Той се опитал да се прибере в своята лента за движение, при което ударил джипа и го изхвърлил от пътя. Пострадал е водачът на ситроена, който е откаран с линейка в болницата на крайдунавския град.", "date": "2018.12.08", "title": "Жена загина на място в катастрофа между Враца и Криводол, мъж пострада край Козлодуй"}
{"url": "https://www.24chasa.bg/novini/article/7190656", "text": "Мъжът, чието тяло бе открито в улична шахта във Варна снощи, е загинал в резултат на инцидент, съобщиха от полицията в крайморския град. Снощи около 18 ч. на тел.112 е подаден сигнал за открито тяло на мъж в улична шахта на кръстовище във Варна, а полицията разследваше дали става въпрос за престъпление или инцидент.                                                                                                                                                                                                                                                                                                                       ", "date": "2018.12.08", "title": "Мъжът, открит в шахта във Варна, е починал заради инцидент"}
{"url": "https://www.24chasa.bg/novini/article/7190687", "text": "Европа няма да бъде цяла без празното петно на Балканите. Това заяви президентът на ПЕС Сергей Станишев по в дебат за бъдещето на ЕС с македонския премиер Зоран Заев по време на конгреса в Лисабон. Станишев похвали Заев, че не се отказа и изпълни обещанията си, които направиха възможна европейската перспектива за Македония. Ние сме съседи, близки сме, искаме да ви помогнем, обърна се той към Заев. И разказа, как като премиер на България преди години се е срещал с тогавашния македонски премиер Никола Груевски, който за 10 г. е търсил винаги причини как да не подпише договора за добросъседство между двете страни. Зоран дойде и за 3 месеца това се случи, а то създаде коренно различна атмосфера между страните ни и в региона, допълни Станишев. И похвали Заев, че партията му винаги е давала ясна европейска перспектива за Македония. Минахме през болезнена битка, тук съм всички белези по лицето си, но най-накрая успяхме, защото браним европейската душа на Балканите, заяви пък Заев. Битката беше ползотворна, защото постигнахме няколко неща - свобода и върховенството на закона. Европа забрави за европейските ценности, но ние на Балканите много ги ценим. Имате нашата подкрепа да се борите за това, заяви още Заев. И обясни, че има не чак авторитарни, но хибридни режими в Европа. Той обясни, че е щастлив, защото Македония е  водила битки с всичките си съседи, а сега е приятел с всички и върви към Европа. Подписахме договора с България и видяхме,че това носи само ползи. Затова подписахме и договора с Гърция, обясни той и благодари за куража на Алексис Ципрас. И понеже и двамата били политици от прогресивното политическо семейство, а това било бъдещето на Европа. Дясното е концентрирано в миналото, а ние трябва да покажем на младите, че само левите партии са гаранция за бъдещето на Европа, завърши Заев.", "date": "2018.12.08", "title": "Станишев: Европа няма да бъде цяла без празното петно на Балканите"}
{"url": "https://www.24chasa.bg/novini/article/7190691", "text": "Трупът на 40-годишната рейнджърка от карловската бригада Десислава Стоянова е престоял 8 дни в ракла под диван. Това бе съобщено на извънредна пресконференция в Пловдив, на която присъстваха окръжният прокурор Румен Попов шефът на полицията Атанас Илков и наблюдаващият прокурор Петър Петров.  Въпросният диван се намира в къщата в Сопот на бившия рейнджър Светослав Каменов. Според разследващите именно той е умъртвил Стоянова като й е счупил врата.  \"Има данни за неуредени финансови отношения между двамата. Нямаме информация да са били в интимна връзка, посочи окръжният прокурор Румен Попов. Директорът на полицията Атанас Илков уточни, че преди две седмици Стоянова е дала фиата си на Каменов, за да го ремонтира. Той обаче го е откарал в автоморга, където е намерен пресован. Тъй като документите за автомобила са били у Стоянова, Каменов не е получил пари от моргата. Предполага се, че именно заради въпросното возило е избухнал скандал между двамата, който е приключил с насилствената смърт на красивата рейнджърка. На 29 ноември вечерта Каменов и негов приятел са я взели от жилището й в Карлово и са я закарали в сопотската къща на бившия рейнджър. Оказа се, че той е с няколко осъждания - за шофиране в нетрезво състояние, за отклонение от военна служба, за подаване на неверен сигнал за бомба в ДСК Карлово. През 2014 г в районният съд в Мездра срещу него е било образувано дело за неплащане на издръжка за двете му малолетни деца. Каменов обаче не е получил наказание, тъй като е платил сумата. Бившата му съпруга и двете му деца живеят в село Зверино, Северна България, където на 7-ми декември Светослав Каменов е заловен.  Той се е обадил на свой познат полицай и му поставил заплашително условие, че трябва да се срещнат в силно гориста местност, в противен случай щяло да стане нещо лошо. Служителят информирал колегите си и бившият рейнджър е задържан при въпросната среща.  Срещу него предстои да бъде повдигнато обвинение за убийство. ", "date": "2018.12.08", "title": "Трупът на убитата рейнджърка престоял  8 дни под диван"}
{"url": "https://www.24chasa.bg/novini/article/7190138", "text": "    - Всяка книга носи обема в себе си. Нито по-малко, нито повече, тя може само да е точна. Как да кажем на ниския човек, че би било добре да е по-висок, или обратното. Книгата е духовно създание, но се побира в книжно тяло, което й е единствено заложено. Убеден съм в това. Никога не съм написал и един ред отгоре. Съкращавал съм, когато съм усещал, че съм залитнал в словоохотливост. Опитът ми е показал, че в такива случаи е по-добре да спреш за известно време, за да се съживи в тебе страничният поглед. И, разбира се, много неща поправям. И слушам редакторите. Както и за тази книга съм благодарен на редакторите на издателство “Труд”. Аз мислех, че в съвременното книгоиздаване ролята на редактора е залиняла. Но те ме опровергаха. Пък и не ми се сърдеха, че не всичко приемам. - Чух го и от други хора, с които споделих текста. Но, шеговито казано, получило ми се е, защото съм харпунджия и съм свикнал да си задържам дъха при гмуркане. - Като млад харпунджия отсядах лятно време в Царево, тогавашния Мичурин. Старият град се наричаше Василико, каквото е всъщност най-старото име. Там още живееха преселенци от онова време. Те бяха на около 80 години. През 1913-а са били 6-годишни. Бяха с напълно съхранена емиционална памет. Записвах ги на аудиокасети с помощта на тогавашната техника, която на съвременните млади хора би изглеждала като измислена от динозаври. Но запазих записите през всичките тези 30 години. Усещах, че съм се докоснал до свирепа плънка за белетристика, и сега съм щастлив, че не се подлъгах да започна да пиша веднага. Защото точно такава книга изисква не огорчената мъдрост на зрялата възраст, а смирената мъдрост на по-късните години. - Всъщност по време на Междусъюзническата, която е трагично историческо заличаване на Балканската, когато българската войска достига до Чаталджа. Няколко месеца българите там са живели с чувството, че най-после са в своя държава, и заедно с възторга е имало и отклонения спрямо другите от присъщата ни човещина, както споменаваха и преживелите го старци, които разпитвах. Но тогава се случва нещо, немислимо за която и да било държава, да не говорим за империите. Никой не оттегля войската от мястото, до което е достигнала. Чакат се преговори, но войникът си стои на мястото. А българската войска е вдигната оттам и преместена в района на Горна Джумая, за да нападне гърците и сърбите. В резултат на което се надига ответна вълна от Турция и започва това насилствено преселение с хиляди и хиляди убити. Понеже съм се мъчил да бъда напълно откровен към всичко и понеже винаги съм бил далече от от патриотарски екзалтации и като учен, и като писател, знам, че няма две истини. Няма само частни истини или еднонационални. И само месеци след преместването започва един зверски реванш... И това трябва да се осъзнава. Войната е котило на жестокостта, но ответната война е по-страшна и отмъстителна от, нека го нарека евфемистично, девиациите на освобожденското поведение. - Да, това е, няма по-трагично от него. Тогава ние сме достигнали поне на изток почти до размера на естествените етнически граници. И понеже винаги до местата, където се раждат съдбовни решения, се добират или се спускат и хора, които мислят покрай народа си и само през раздутото си его, дали е цар, или висш военен, няма значение. Върховете остават в летописите, а редовият човек, редовото семейство поема върху себе си всичко. Колкото и тривиално да звучи, това е истината. Грешките отекват в биографиите на политици и владетели като исторически факт, но долу, в многоброя на семействата те се взривяват като трагично оцеляване или неизбежна смърт. - Не съм аз убиецът, историята го е направила. Семейството в книгата не е убито, а е лишено от смисъла за живота си. И случайната му смърт всъщност е закономерен развой на безсмислието. Най-страшното е изкореняването на човека. Трудно е да се осъзнае днес какво означава да те изринат като вещ от родната ти къща, а още по-трудна е представата какво всъщност е преселението, когато зад тебе е физическата смърт, а пред тебе - мъглата на неизвестното, будната кома на психическото самозатриване. Трагедията е неописуема. Зная го, имам го записано и никой не може ми внуши други истини, защото аз съм научил това от живи оцелели хора. Освен това имам и родова памет. Дядовците ми и по баща, и по майка са преселенци. - Цялата книга е моя фантазия, а вътре в нея има инкрустирана реалност - кървави парчета истина. Мисля, че трудно може да бъде възстановено само фактологически едно време с емоцията и трагедията му. Трябва да го построиш отново и това не става без творческа фантазия. - Не. Има наслоения от живи хора, но не описвам конкретни личности, защото литературата има свои собствени пространства и поднася сгъстената истина, а не педантично пресъздадената случка. - За всяко време важи. Народите се срещат по време на мир само в митовете, легендите и в тривиалните разговори. Дори и в съвременния спорт се срещат по правила. На война се срещат директно - въоръжени един срещу друг. Това е истинската физическа среща. И, за съжаление, това е част от цивилизацията ни и даже бих казал, че е маята на тази цивилизация. Ние сме излюпени във вродения инстинкт, че трябва да мразим. А човекът успява да се извиси до себе си когато започне да обича. И тук пак ще спомена думи от Новия завет. Думи на Спасителя. “Ако обичате тези, които вас обичат - каква вам награда. Но ти обичай тези, които те мразят”. - Да, остава жива, остава в него като ракова тъкан. Хората са се подигравали дълги векове още от първи век след Христа с откровението, че “когато те ударят по едната буза, подложи си и другата”. Идеята за несъпротива на злото не е паническо бягство, а прозрение, че единственият начин злото да изчезне е поне веднъж да няма ответ. Преди да изчезне злото, трябва да си отиде отмъщението. Макар че това очевидно е също нереализиран мит, защото всичките тия 2000 години след Христа и още 7 хиляди преди него го опровергават. - Доста са книгите ми. Броя ги рядко, само когато се налага да пиша сивито си... - Много. Книгата я прочетоха мои приятели и познати, вкючително и литератори и всички казаха това, с което започнахте нашия разговор и вие. И те употребиха израза “чете се на един дъх”. Не може да не ми е скъпо това признание. - Надявам се. Прочетоха я вече и млади хора и реагират адекватно. В крайна сметка, ако читателят се убеди независимо от възрастта си, че няма изневяра на истината или заиграване с нея – и в историческата материя, и в писателския език, той започва да се приобщава независимо от отдалечеността или дори архаиката на описваната действителност. Има ли усещане за истина, окото не бяга от редовете, то се сприятелява с това усещане. Ако действително се окаже, че го има в “Преселението” - не ми трябват нито похвали, нито анализи. Ако не – никой не ми е виновен. - Има такова нещо. Но нямам книга, в която да присъства само едното. Тъгата и смехът са винаги заедно, ръка за ръка - като близнаци. Просто в различните ми книги единият близнак е по-видим от другия. - Име има и увреденият умствено брат. Той понася всички тежести на преселението, без да ги осъзнава. И може би това е единственото “щастие”, което съществува в такива “умствено увредени” мигове на историята. Когато броят на загубилите живота си е изчисляван в цифри. Цифровизация на името не е съществувала тогава, всъщност я няма и днес. И именно затова всички останали са безименни. Но има и още едно изключение – Учителя, човекът, който води Иван при общото им заточение на остров Трикери през дебрите на смисъла и безсмислието да останеш жив, също има име - името на своя възпитаник. Не съм го обмислял предварително. Някак се получи от само себе си и реших да не го променям. Като писателска задача е доста мъчително, защото обърква очертаването в характерологията на безименните герои кой кой е. Името е разпознавателен знак. Не се притесних от затруднението в желанието да съхраня родилата се спонтанно метафора. Но, както бе споменато не само от вас в интервюто, след като книгата “се чете на един дъх”, значи не съм допуснал фатална грешка. - Има. Има и покъртителни спомени, но и своеобразни апологии на живота, който шестгодишните тогава са усещали чрез посвещението и стоицизма на своите семейства. И, разбира се, съжителството на болката и смеха, за което вече говорих. Животът е по-силен от всичко, което спъва неговия естествен ток. Но няма как да не помним безброя на трагични човешки съдби. Изгорели са като бенгалски огньове. Дори и да са били на новогодишна историческа елха - пак е тъжно. - Прозата зависи само от писателя. Неиздадената проза не е мъртва - тя чака своя шанс и своето време. Филмовият сценарий е като участие в тираж на лотарията. Той е жив само на екрана. Трябва да има съмишленици - режисьор и продуцент. Ако те, които и да се те, проявят интерес към литературното предизвикателство, тогава, естествено, аз бих приел да съм съучастник във филмовото съзидание. Автор съм на сценариите на шест игрални филма, някои от които имат и национални, и международни награди. Но имам и горчив опит - “Амазонката на Варое”. Сценарий за игрален филм, написан през 1987 г. Реанимирах го след почти трийсет години като роман, макар че, честно казано, литературният подход му даде живот не като клонинг, а като самонадеяно различна белетристика. - Веднъж на чаша вино Павел Вежинов, който, имах честта да ме приеме в едно късно свое приятелство, ми каза: “Писателят трябва да се радва не на това, че книгата му се появява бързо в книжарниците, а на това, че бързо ги напуска...”", "date": "2018.12.08", "title": "Боян Биолчев: \"Преселението\" разказва за  най-трагичното време в историята на България"}
{"url": "https://www.24chasa.bg/novini/article/7190412", "text": "Южна Корея планира да купи десетки американски ракети \"вода-въздух\" в сделка за около 300 млн. долара, за да засили противовъздушната си отбрана срещу Северна Корея въпреки стъпките, които предприема за намаляване на напрежението с Пхенян, предаде Ройтерс, като се позова на министерството на отбраната в Сеул. От 2013 г. Южна Корея купува ракети \"Стандарт Мисайл-2\", разработени от компанията \"Рейтиън\", на отделни доставки, за да въоръжи три разрушителя \"Иджис\", които подготвя да въведе на въоръжение към 2025 г., предаде БТА.  Решението на министерството урежда финалната доставка. Негов представител отказа да уточни броя на ракетите от съображения за сигурност, като каза само, че ще бъдат \"десетки\", а общата стойност на сделката е около 304 милиона долара. През септември Държавният департамент на САЩ одобри възможни военни продажби за Южна Корея на стойност 2,6 млрд долара, включително шест самолета за морско разузнаване \"Посейдон Р-8 А\", производство на \"Боинг\", и 64 противоракетни системи \"Пейтриът\" на \"Локхийд Мартин\".", "date": "2018.12.08", "title": "Сеул планира да купи от САЩ ракети \"вода-въздух\" за над 300 млн долара"}
{"url": "https://www.24chasa.bg/novini/article/7190416", "text": "Президентът на САЩ Доналд Тръмп отговори на критиките на бившия си държавен секретар Рекс Тилърсън, като го нарече \"тъп\" и ленив\" ден след като той разказа как предупреждавал президента да не предприема неща, които биха нарушили закон или договор на САЩ, предаде Ройтерс. Тръм уволни (с туит) Тилърсън през март след серия публични разногласия за политиката спрямо Северна Корея, Русия и Иран. Освен политическите спорове, отношенията между двамата бяха обтегнати от медийни твърдения, че Тилърсън в частен разговор нарекъл Тръмп \"идиот\". Разказвайки за преживяванията си в Държавния департамент, Тилърсън описа президента като \"доста недисциплиниран - не обича да чете, не чете информационните доклади, не обича да вниква в подробности\". Според Тилърсън отношенията им се развалили, защото казвал на президента, че той не може да върши някои неща, защото са незаконни или биха нарушили договори. \"Налагаше се да му казвам: Вижте, г-н президент, разбирам какво искате да направите, но не може да го направите по този начин. Това нарушава закон, нарушава договор. Това наистина го ядосваше\", разказа Тилърсън. Тилърсън говори на събитие в Хюстън, Тексас - първата му публична поява от почти девет месеца. Думите му бяха цитирани от Си Би Ес и \"Хюстън кроникъл\". \"Тревожи ме това, че американците изглежда се интересуват толкова малко от проблемите, че се задоволяват със 128 букви\", добави още бившият първи дипломат, намеквайки за Туитър, предпочитаното от президента средство за комуникация. Тръмп отвърна на удара отново с туит. \"Майк Помпейо върши страхотна работа. Много се гордея с него. Неговият предшественик Рекс Тилърсън нямаше необходимия умствен капацитет. Той беше тъп като пън (dumb as a rock) и не можах да се отърва от него достатъчно бързо. Беше дяволски мързелив (lazy as hell). Сега е напълно различно. Страхотен дух в Държавния департамент\", написа Тръмп.", "date": "2018.12.08", "title": "Тръмп нарече бившия си държавен секретар Тилърсън \"тъп\" и \"ленив\""}
{"url": "https://www.24chasa.bg/novini/article/7190414", "text": "Седемчленна делегация на \"жълтите жилетки\" се срещна с премиера на Франция Едуар Филип снощи и заяви, че очаква отговор от президента Еманюел Макрон на своите предложения, предаде Асошиейтед прес, цитирана от БТА.  \"Премиерът съзнава сериозността на ситуацията. Той ни изслуша и обеща да предаде нашите искания на президента на Републиката. Надявам се, че той ще говори на народа на Франция като баща, с обич и уважение, и че ще вземе силни решения\", заяви на излизане Кристоф Шалансон, говорител на движението. По думите на Шалансон пред репортерите делегацията на протестиращите е поискала мерки за подобряване на заплащането на работещите и на покупателната способност на французите. \"Премиерът ни чу, сега чакаме президента да говори\", каза Жаклин Моро, друга участничка в срещата. Тя бе представена от правителството като опит за постигане на диалог преди очакваните днес масови демонстрации и опасенията от насилие, отбелязва АП. Макрон, който запази мълчание пред цялата седмица, даде да се разбере, че няма да говори за кризата преди началото на следващата седмица, припомня Франс прес. Изненадващо снощи президентът посети парижко предградие, за да се срещне с мобилизирани жандармеристи, които ще пазят реда на \"Шанз-елизе\" днес. Визитата в казарма в Ножан-сюр-Марн източно от Париж не беше обявена предварително. Нямаше представители на пресата. Според Елисейския дворец Макрон е разговарял около час с около 60 офицери, които са участвали в потушаването на безредиците миналия уикенд. Той насърчил офицерите и им благодарил за работата.", "date": "2018.12.08", "title": "Представители на \"жълтите жилетки\" се срещнаха с премиера на Франция"}
{"url": "https://www.24chasa.bg/novini/article/7190119", "text": "Доналд Тръмп и Бойко Борисов могат да се срещнат в първите месеци на 2019 г. Това е последното изречение от официалното съобщение, с което партия ГЕРБ описва срещата на Цветан Цветанов с Фиона Хил в Белия дом, завършила преди часове. Коя е обаче дамата, с която парламентарният шеф на премиерската партия уговаря визита на Бойко Борисов в САЩ? Тя не е милиардерка, не играе голф и не пише в туитър. Затова всички, които следят как Тръмп сглобява екипа си в Белия дом, са изненадани защо Фиона е не просто сред избраните, а и разполага с внушителна власт. 53-годишната Фиона е вероятно американката, която най-добре познава Владимир Путин. Цели двадесет години тя следи, изучава и анализира пътя на руския президент от КГБ до голямата политика. Старши директорът по европейските и руските въпроси в Съвета за национална сигурност на Белия дом е Фиона Хил дори написва през 2013 г. книгата “Мистър Путин - спецагент в Кремъл”, в която “улавя” руския президент как използва манипулативните трикове от времето в КГБ, за да убеждава събеседниците си в своите тези. Затова и родената в малко градче в Северна Англия дама се смята за толкова важна за американския лидер. Тя е първият член на семейството на миньор и акушерка, завършил университетско образование. Фиона не само познава Русия, тя е стажувала в Москва, а в “Харвард” става магистър по съветология. Опитва неуспешно на няколко пъти да влезе в дипломатическата служба на Великобритания и през 1989 г. заминава за САЩ. На следващата година се омъжва и става американски гражданин. Неуспешно се за да могат с Путин да общуват на немски.  Фиона Хил влиза в президентската администрация през април 2017 г., след като напуска директорски пост в американския институт “Брукингс” във Вашингтон. Съветничката на Тръмп учи в университета “Св. Андрюс” в Шотландия, а по-късно и в “Харвард”. Тя има магистърска степен по съвременна история на Русия. Прекарва в учене и две години в института за чужди езици в Москва. В руската столица тя кара стаж при Мария Шривер, водеща на Ен Би Си. В продължение на две десетилетия Хил е проследявала пътя на Владимир Путин - от член на КГБ до лидер след хаотичните времена при Борис Елцин. Заради познанията ѝ се смята, че тя разбира действията на руския президент по-добре от всеки друг в американската външна политика. Първата ѝ среща с Доналд Тръмп обаче не преминава добре. Президентът на САЩ я обърква за чиновничка и ѝ дава бележка, която да редактира. На учудения поглед на Хил американският лидер се ядосва, което води до намесата на тогавашния съветник по национална сигурност ген. Хърбърт Макмастър. На него му се наложило да обясни на президента коя е Хил. В своята книга Хил обяснява, че падането на Съветския съюз и борбата на Русия да се възстанови през 90-те години е наложило ожесточено желание у Путин да превърне Русия отново в доминираща сила и да отмъсти на Запада. Според нея Путин се е научил да разгадава много бързо хората и да открива слабите им места по време на разговори благодарение на 15-годишната си служба като офицер на КГБ. Тя не мрази Русия, нито Путин. Хора, които познават Фиона от години, дори твърдят, че не могат да разберат нейните политически пристрастия. С едно изречение - извън семейното му обкръжение. Повече от час от първоначално предвиденото време е продължил разговорът между председателя на парламентарната група на ГЕРБ и зам.-председател на партията Цветан Цветанов и старши директора по европейските и руските въпроси в Съвета за национална сигурност Фиона Хил. И двете страни изразили безпокойство от ескалацията на напрежението в Азовско море и Керченския пролив. Двамата се обединили около необходимостта от деескалация на конфликта. Цветанов представил резултатите от българското председателство на Съвета на ЕС и подчертал приоритетността, която България отдава на евро-атлантическата перспектива за Западните Балкани. Фиона Хил и Цветан Цветанов са постигнали съгласие, че евро-атлантическата перспектива пред тези държави е от ключово значение за ограничаване на влиянието на трети страни в региона. Предстоящата модернизация на българската армия е била посочена като Цветан Цветанов информирал, че България е в заключителния етап за избор на нови изтребители за авиацията.  До момента финалисти са три самолета - Ф-16, “Грипен” и “Юрофайтър”, като се очаква българският парламент да излезе с решение в идните няколко месеца. Според Цветатов подобно решение ще затвърди геополитическата ориентация на България за десетилетия напред, тъй като след модернизацията на ВВС предстои модернизиране на сухопътните войски и военноморския флот. По време на разговора била подчертана и голямата важност за сигурността на България и на диверсификацията на енергийните доставки за страната. Председателят на ПГ на ГЕРБ е запознал Фиона Хил с важността на европейските избори през май 2019 г. е от решаващо значение за крайния резултат, е било общото мнение и на двамата политици. Важно условие според тях е и недопускането на популистките партии да имат предимство при определяне на политическия дневен ред в Европа през следващите 5 години. В края на срещата двете страни са се договорили взаимният обмен на мнения да продължи и в бъдеще. От българска страна било посочено, че прекрасна възможност за подобен обмен на мнения би била бъдеща среща между министър-председателя на България Бойко Борисов и президента на Съединените щати Доналд Тръмп в началото на 2019 г. ", "date": "2018.12.08", "title": "Коя е Фиона Хил, с която Цветанов говори за среща Борисов - Тръмп"}
{"url": "https://www.24chasa.bg/novini/article/7190418", "text": "Сутринта ще има разкъсана облачност, над много райони намаляваща до ясно и слънчево. Преди обяд от запад облачността ще започне да се увеличава и вплътнява, но чак вечерта, първо в крайните западни райони, ще превали слаб дъжд, информира НИМХ, цитиран от БТА.  През нощта ще е почти тихо, през деня ще се появи слаб югозападен вятър. Минималните температури ще са предимно между минус 5 и 0 градуса, максималните слабо ще се повишат и ще са от 5 до 10 градуса.", "date": "2018.12.08", "title": "Днес ще е слънчево и студено"}
{"url": "https://www.24chasa.bg/novini/article/7190420", "text": "Днес е празникът на българските студенти. През 1897 г. министърът на просвещението проф. Иван Шишманов поставя въпроса първото Висше училище в България да има \"по-особен, свой празник\". На заседанието си от 2 ноември 1902 г. Академичният съвет на Висшето училище определя деня на просветителя Св. Климент Охридски - 25 ноември /8 декември - нов стил/, за свой празник. За първи път студентите го отбелязват през 1903 г. в салона на читалище \"Славянска беседа\" в София. През 1905 г. в Правилника на Висшето училище, което тогава вече се нарича Софийски университет \"Св. Климент Охридски\", за пръв път е записан текстът, че 25 ноември е патронен празник на университета. От 1916 г. в резултат на официалното въвеждане на Григорианския календар в България годишният празник на университета се измества с 13 дни напред и започва да се чества на 8 декември. Така с годините най-старото и престижно висше училище в България създава и утвърждава 8 декември като символна дата на университетската празничност. Празнуването на 8 декември е отменено след 1944 г. и е заменено с датата 17 ноември, когато е Международният ден на студентската солидарност. През 1962 г. празникът на висшето училище на 8 декември отново е възстановен. След 1968 г., когато Българската православна църква връща стария стил на Юлианския календар, денят на Св. Климент Охридски отново става 25 ноември. Академичният съвет на Софийския университет решава да отдели патронния празник на висшето училище от общия на 8 декември и определя за свой официален празник 25 ноември - денят на патрона на университета - Св. Климент - архиепископ Охридски. Осми декември остава светска дата и продължава да обединява българските студенти с изключително популярния им празник. Официално 8 декември е обявен за неучебен ден и за празник на всички български студенти на заседание на Съвета на ректорите от 28 октомври 1994 г.", "date": "2018.12.08", "title": "Днес е празникът на българските студенти"}
{"url": "https://www.24chasa.bg/novini/article/7190422", "text": "Паническа блъсканица сред събралите се в италиански нощен клуб младежи причини смъртта на петима непълнолетни и една жена, предадоха световните агенции, цитирани от БТА. Ранените са над 100, включително 12 в тежко състояние, съобщава Франс прес. Асошиейтед прес и ТАСС съобщават за 35 ранени. Следствието проучва дали аварийните изходи са били отключени. По данни на италианските пожарникари, съобщени в Туитър, причина за паниката може да е станало пръскането на дразнещо вещество. Осем души вече бяха арестувани днес по подозрение, че са пръскали събралите се с лютив спрей, отбелязва АФП. Според следствието целта им е била да откраднат от събралите се ценни вещи. Възможно е те да са замесени и в други аналогични случаи при други събирания на открито. Трагедията се случи около 1:00 ч. местно време (0:00 ч. по Гринуич) в нощния клуб \"Лантерна адзура\" в градчето Кориналдо. Около 1000 души, повечето младежи, се събраха за концерт на рапъра Сфера Ебаста. Загинаха три момичета, две момчета и пълнолетна жена, която решила да придружи дъщеря си на концерта на популярния сред младежите изпълнител, наречен \"краля на рапа\". \"Танцувахме преди началото на концерта, когато усетихме лютива миризма\", разказва пред медиите ранен младеж на 16 години, намиращ се в болница в град Анкона. \"Побягнахме към един от аварийните изходи, но се оказа блокиран и охраната ни каза да се върнем\". Според свидетелства на очевидци, публикувани в италианските медии, тълпата се насочила към ниска стена, през която паднали десетки младежи. Оказалите се най-отдолу били смазани. Ранените, понесли травми и охлузвания, са били отведени първо в най-близката болница в град Сенигалия, а оттам най-тежките случаи били изпратени в болницата в град Анкона. ", "date": "2018.12.08", "title": "6 загинали и 120 ранени при паническа блъсканица в нощен клуб в Италия (Снимки)"}
{"url": "https://www.24chasa.bg/novini/article/7190426", "text": "Нов изкуствен интелект, разработен от китайски учени, ще предсказва дали вашето дете има вероятност да развие късогледство, предаде  В продължение на 3 години учените от Центъра по офталмология „Джуншан\" към университета Сун Ятсен в провинция Гуандун анализирали 1,25 милиона медицински досиета за зрението на пациенти, за да идентифицират стадиите за развитие на късогледството, в резултат на което съставили модел за изкуствен интелект, който да прогнозира състоянието при деца и юноши. Резултатите от тяхното изследване бяха публикувани в международното списание „PLOS Medicine\". В него били включени деца на възраст между 5 и 18 години, чието зрение било проверявано в периода 2005 г. – 2015 г. в осемте най-големи офталмологични центъра в провинция Гуандун. Учените открили, че късогледството обикновено се появява на седемгодишна възраст и се развива бързо преди навършване на 10-та година. То може да достигне до 3 диоптъра в тинейджърска възраст и да се качи до 6 през 20-те. В разработването на алгоритъма, който прогнозира степента на късогледството в продължение на 10 години и възможността то да достигне високи нива преди 18-та година, учените използвали като основни променливи възрастта, диоптъра и годишното напредване на късогледството. Точността на диагнозата при тестовете била 90% в рамките на три години и 80% на десет. Високата степен на миопия обикновено прогресира бързо и може да причини загуба на зрението и други тежки очни проблеми.", "date": "2018.12.08", "title": "Китайски учени разработиха алгоритъм за прогнозиране на късогледството при децата"}
{"url": "https://www.24chasa.bg/novini/article/7190449", "text": "Безветрието в петък и събота създава условия за натрупване на високи концентрации на фини прахови частици във въздуха над големите градове, предаде NOVA.  Рано сутринта в петък силно замърсен беше въздухът само в Русе и Горна Оряховица – в 04:00 часа сутринта стойностите на концентрацията на фини прахови частици (PM10) в Русе беше около 85 микрограма на кубичен метър, а в Горна Оряховица – около 75. 24 часа по-късно към градовете с концентрация на прах над нормите вече са още Видин, Плевен, Шумен, Варна, София, Перник, Пловдив, Благоевград и Смолян. В столицата три от станциите – „Надежда”, „Хиподрума” и „Павлово” – отчитат концентрация на фини прахови частици два пъти над допустимата среднодневна норма.", "date": "2018.12.08", "title": "Безветрието ще задържи мръсния въздух"}
{"url": "https://www.24chasa.bg/novini/article/7190443", "text": "На 6 декември в гр. Гуанджоу се проведе конференция на глобалните партньори на Чайна Мобайл. Главният изпълнителен директор на компанията Шан Бин обяви, че ще пуснат 5G смартфоните и първите мобилни устройства на компанията през първата половина на 2019 г., предаде  По време на форума Чайн Мобайл представи три свои продукта – мобилните телефони N5 и N5pro и първото 5G устройство на компанията за тестване „Forerunner-1\", което според съобщенията, ще осигури интелигентен 5G достъп за различни приложения. Според Шан Бин, 2019 е подготвителна година, докато през 2020 г. компанията ще пусне 5G технологиите в търговска употреба в по-широк мащаб. С популяризирането си новото поколение мобилна връзка ще предостави пространство за напредъка в дистанционното управление, интелигентния транспорт, културата, развлеченията и други сфери. Очаква се също 5G приложенията да задълбочат интеграцията на индустриите и да насърчат общата производителност на факторите.", "date": "2018.12.08", "title": "Чайна Мобайл ще пусне 5G смартфоните през 2019г."}
{"url": "https://www.24chasa.bg/novini/article/7190296", "text": "Осъдителни решения в Страсбург заради снимани арестанти и Европейският регламент за защита на личните данни (GDPR) са причината Евгения и Николай Баневи да не бъдат снимани в лице при завръщането си в България. “24 часа” попита експерти какви са практиките и правилата при показване на кадри на екстрадирани и арестувани. Много отдавна МВР разпространява кадри и видео от свои акции. Отскоро обаче кратките филмчета са различни - при монтажа се набляга на детайли в едър план, като или изобщо не се показват лица, или пък са размазани. Хората, които снимат и монтират кадрите, са от МВР Те също имат правомощия да преценяват какво и как може да се разпространи до медиите, научи “24 часа” от запознати. Имената и обемът на информацията с картина и звук се определят и от ръководните кадри в министерството, а понякога и от прокуратурата. Обикновено видео се подава към медиите само при разследвания с широк отзвук. Общественият интерес към семейство Баневи е огромен както преди разследването срещу тях, така и след ареста им. Какво се вижда на записа, разпространен от МВР в четвъртък, когато на летището кацнаха най-очакваните обвиняеми в държавата? Къдрава чернокоса жена, облечена неглиже, крачи, обута с кецове. Плътно до нея върви руса млада жена, тя води къдравелката под ръка. Около тях - мъже в униформи. Следва кадър, на който чернокосата жена е на стол, загърната в шал, докато записват личните ѝ данни. Лицето ѝ остава скрито за публиката. В едър план се показват само ръцете ѝ - оковани с белезници. Камерата улавя краката на арестантката, единият нервно потропва. Нов кадър показва къдрава черна коса до табела “Гранична полиция”. На кадрите никой не би познал Евгения Банева - светска лъвица, кандидат за президент, бизнесдама и съпруга на приватизатор №1, ако публиката предварително не беше запозната с арестите във Франция, обвиненията срещу нея и мъжа ѝ Николай Банев за източване на заводи и пране на пари, делото за екстрадиция във Франция и най-вече разточителния и показен начин на живот на семейството. Промяната в политиката за снимане на акции и арести, както и показването на лицата на задържанитет идва след няколко осъдителни присъди в България и в Страсбург. Най-известни са решенията за “абсолютния престъпник” Николай Цонев и Алексей Петров.  Другата причина да ги няма лицата на Евгения и Николай Баневи е европейският регламент за личните данни GDPR. Според него снимка на лице, от която то може да бъде разпознато, е “събиране на лични данни”. За използването на такива кадри се иска съгласието на снимания. В случая обаче Евгения Банева няма как да претендира, че са събирани незаконно личните ѝ данни, защото нито е съобщена с имената си, нито е показана в лице така, че да я разпознаят. “Днес на летище София две задочно обвинени лица бяха предадени от френските власти на разследващия екип от Специализираната прокуратура”, пише в съобщението на МВР, в което не се посочват имена. Второто “лице” е Николай Банев, който каца с друг полет. За него също има клипче. Отново е сниман как върви в гръб, а после и седнал с белезници. Единствено майка му би го познала, и то по типичната прическа на косата, леко посивяла, вероятно от липсата на боя, каквато не предлагат нито във френските, нито в българските арести. Клипчето е без звук, монтирано е за час, час и половина Ефектно са снимани лампите на конвойните коли, строените маскирани служители на Министерството на правосъдието и отличителни белези и надписи на полицията. Обикновено операторите са служители на МВР, които действат под надзора, контрола и разпорежданията на прокуратурата. Какви данни да се съобщават обаче, преценяват в МВР. В последните години имена и подробности от акции оповестява прокуратурата. Преди по-малко от 2 месеца по същия начин беше предаден и циганинът Северин Красимиров, обвиняем за бруталното убийство на журналистката Виктория Маринова в Русе. И неговото филмче започва със самолет, но приликите са само дотук. В клипа 3-ма цивилни служители почти влачат Красимиров към сградата на летището. Вътре той е седнал на същия стол, на който и Баневи, докато записват личните му данни. За разлика от тях кадрите със Северин са в лице, което при монтажа все пак е замазано. Вижда се повече - включително редките му мустаци. “Германските власти предадоха задържания в страната 21-годишен жител на Русе. Той ще бъде конвоиран до следствения арест”, пише в лаконичното съобщение. Тук има повече данни - възраст и град, където живее задържаният. “Кое как се снима и съобщава, е оперативна преценка на екипа”, каза източник на “24 часа”. От МВР не пожелаха да коментират представянето на информация в съобщенията си и кадрите, които се публикуват. Няколко месеца по-рано, през юни, от Испания беше екстрадиран Венцислав Ангелов-Чикагото, който се издирваше, за да лежи в затвора за дрога. Тогава и клипчето на МВР, и информацията за него беше доста повече - три имена, прякор и почти биографична справка. Чикагото обаче има окончателна присъда за трафик на кокаин. Какво се промени за 7-8 години, когато на клиповете с арести имаше лицата на задържаните, звук, реплики, а на прессъобщенията - имена, прякори и длъжности още в деня на задържането? Преди 2 седмици стана ясно, че бившият военен министър Николай Цонев е осъдил прокуратурата за 108 хил. лв. заради ареста си от 1 април 2010 г. Тогава Роман Василев, който отдавна не е в държавното обвинение, ръководеше полицаите от ГДБОП по време на операцията по задържането му. Акцията се снима от служител на МВР. Клипчето се появява още същия ден на сайта - със звук, картина и лицето на Цонев в профил, анфас, цял ръст, белезници и всички други екстри. Заглавието на съобщението е “Задържан е бившият военен министър Николай Цонев”. “Г-н Цонев, ще бъдете обвинен в престъпление корупционно. Тъй като сте абсолютен престъпник, колеги - както за всеки престъпник - на земята”, казва Роман Василев на записа, който още стои на сайта на МВР. Години по-късно Николай Цонев и другите двама арестувани Тенчо Попов и съдията Петър Сантиров бяха оправдани. Без цензура и с режисирани сцени протече и арестът на Алексей Петров по делото “Октопод”. На кадрите антимафиотите му заповядват да легне на земята, питат го дали има други хора в къщата и му слагат белезници. Имало е няколко дубъла на извеждането му от спалнята, става ясно от делото, което оправданият на първа инстанция спечели в Страсбург заради ареста от 2010 г.", "date": "2018.12.08", "title": "Защо снимаха Евгения Банева в гръб и без звук, а Цонев в профил и анфас (Видео)"}
{"url": "https://www.24chasa.bg/novini/article/7190447", "text": "В навечерието на Международния ден за борба с корупцията, който се отбелязва на 9 декември, китайската програма „Скайнет\" за залавяне на бегълци, които живеят в чужбина, отбелязва значителни успехи. Според информация на „People's Daily\", от началото ѝ през 2015 г. в Китай са върнати над 4800 души от 120 държави. Сред тях са 955 държавни служители и 54 издиравни от 100-те в червения списък на Интерпол. Кампанията е възстановила и повече от 10,3 милиарда юана (1,5 милиарда щатски долара) активи. Китай е подписал 54 договора за екстрадиране и 63 за взаимопомощ със 71 държави. От началото на годината международното антикорупционно сътрудничество на страната е постигнало забележителни резултати. На 30 ноември от България бе екстрадиран Яо Дзинци, бивш заместник-ръководител на окръг Синчан, провинция Джъдзян. В продължение на 13 години той бе издирван от Централната комисия на ККП по проверка на дисциплината в обвинение, че се е възползвал от служебното си положение и е вземал подкупи. Връщането на Яо Дзинци в Китай е първото успешно екстрадиране след създаването на Държавния комитет за надзор. Това е и първия случай, когато страната залавя обвинен в корупция държавен служител от държава-членка на Европейския съюз.", "date": "2018.12.08", "title": "Над 4 800 бегълци върнати в Китай в рамките на кампанията за борба с корупцията"}
{"url": "https://www.24chasa.bg/novini/article/7190200", "text": "Българската компания “Прогрес” изработва отливки за машиностроене и ги доставя за цял свят. Основана е през 1913 г. и за своята 105-годишна история е носила все същото име, разказва изпълнителният директор Славин Янакиев. Той работи от 22 години в компанията, а от 15 г. заема поста на изпълнителен директор. През тази година “Прогрес” е единствената фирма в Европа, изработваща отливка за хидравличен разпределител от чугун със специални физико-механични характеристики, които само те са успели да постигнат. Допреди няколко години продуктът е бил внасян от Америка, но българската компания го усвоява и започва износ към Франция, Италия, Германия и Турция. Янакиев определя доверието на фирмите, за които правят доставки, като признание и ключ към успеха. Клиентите са над 20, всеки от тях прави поне веднъж годишно проверка на системата за управление на “Прогрес”. И те винаги показват високото качество на продуктите. В асортимента на компанията има над 5000 вида отливки, като най-голям дял от продажбите заема изработката на такива за хидравлика. “Прогрес” доставя продукти за едни от най-големите световни компании. Отливките намират приложение в широк спектър от машиностроенето. Сред услугите, които се предлагат, е и механообработка. Годишно “Прогрес” произвежда 11 хил. тона в завода си в Стара Загора, който е най-големият за България с площ 73 декара, в компанията работят около 500 човека. Изпълнителният директор казва, че е важно постоянно да се модернизира техниката, за да бъде в крак с новите тенденции, да отговаря на най-високите стандарти. Това давало възможноста да са конкурентни на световния пазар. Компанията разполага и с акредитирана лаборатория, която извършва пълен контрол на входящи суровини, както и характеристики на стопения материал и на вече готовите изделия. “Самото име “Прогрес” е напредък и целта, която сме си поставили, е да го оправдаваме ежегодно и да постигаме 10% ръст всяка година”, казва Янакиев. “Във фокуса са и постоянно подобряване на условията на труд и повишение на заплатите на служителите ни. Те да се чувстват уверени, че ще получават добро възнаграждение и сигурността това да става навреме. Когато идвам на работа и минавам през завода, да виждам все по-усмихнати хора.” Изпълнителният директор допълва, че е важно неговият екип да се чувства свободно да казва, ако има проблеми, и да се чувстват свободни да дават предложения за подобряване на работата. Другият приоритет на компанията е да продължава да инвестира в енергоефективни мощности за топене на метал, защото цените на електроенергията напоследък са предизвикателство за предприятията и може да направят оцеляването им трудно. Тази година “Прогрес” стана победител в конкурса “Най-добра българска фирма” в категорията за средни и големи компании. Янакиев казва, че конкурсът е обективен, и доказателството е, че “Прогрес” не са клиенти на банката, а са получили приза. Чест и почитание за Fibank, които са направили конкурса с такова безпристрастно жури, допълва още той и акцентира, че хората от банката наистина подкрепят българския бизнес. “Всички в “Прогрес” се почувствахме много горди, че сме оценени на толкова високо ниво, и се надяваме да го заслужим и тази година. Това е стимул за нашия екип”, акцентира Янакиев. И допълва, че компанията два пъти е била носител и на приза “Леярна на годината”. Така той определя успехите на компанията. Янакиев казва, че България е на добро стратегическо място. И допълва, че суровините идват от Украйна и Русия, преработват ги на европейска земя и ги продават във вид на отливки предимно за Западна Европа. Изпълнителният директор акцентира, че целта на компанията е да разширява и развива пазарите си в чужбина, като от компанията не са мислили да преместят производството си извън България. “Тук е създаден нашият бизнес и го отстояваме. В него са вложени големи инвестиции и с много тежка система, за да бъде преместен\", допълва Янакиев. Той казва, че мястото на България е голям плюс за бизнеса, защото страната е почти в центъра на Стария континент между Изтока и Запада и това трябва да е предпоставка за инвестиции в страната, но за последните 20 години няма много големи компании, които да правят производствени предприятия у нас.", "date": "2018.12.08", "title": "Славин Янакиев: Fibank подкрепя българския бизнес, доказва го с конкурса “Най-добра българска фирма”"}
{"url": "https://www.24chasa.bg/novini/article/7190459", "text": "Полиция ще бъде разположена около местата, където се очаква струпване на повече празнуващи днес, а пътни полицаи ще следят за неправоспособни водачи и такива, употребили алкохол, предаде БТА.  От полицията заявиха, че са взели всички нужни мерки студентският празник да протече безпроблемно. От пожарната са проверили заведенията, където се очаква да има празнуващи. Полицейското присъствие по пътищата е засилено, като ще се разположат екипи по пътя за Банско и Сандански, където традиционно се събират празнуващи студенти. Полицаите ще следят за неправоспособни водачи и такива, употребили алкохол и наркотични вещества. От полицията казаха, че са провели нужните разговори с охранителните фирми и са готови да реагират при възникване на ситуации. Полицейското присъствие по градовете и курортите ще бъде засилено.", "date": "2018.12.08", "title": "Засилени мерки за сигурност заради студентския празник"}
{"url": "https://www.24chasa.bg/novini/article/7190461", "text": "Болезнена ревност е причината за убийството на 40-годишната рейнджърка от карловската бригада Десислава Стоянова.  Това една от основните версии на разследващите по случая. Трупът на красивата редничка бе открит снощи в пристройка на къща в Сопот.  Имотът е на 42-годишния бивш рейнджър Светослав Каменов. Пак вчера той е бил задържан в Северна България, след като е бил издирван няколко дни. Именно Каменов е заподозрян за насилствената смърт на Десислава.  Двамата са имали интимна връзка. По непотвърдена информация рейнджърката обаче е имала и друг ухажор, което е извадило от релси Каменов. От военно-окръжната прокуратура в Пловдив отказват до този момент информация. Стоянова бе обявена за издирване като изчезна мистериозно преди 11 дни.  На 5 декември жилището й в Карлово е било открито с работещ телевизор, а нейният телефон се зареждал на масата. Според криминалистите това показва, че рейнджърката е излязла набързо и по спешност от апартамента си.  Очаквайте подробности", "date": "2018.12.08", "title": "Вижте заподозрения за убийството на красивата рейнджърка от Карлово"}
{"url": "https://www.24chasa.bg/novini/article/7190472", "text": "Надявам се да успеем да повлияем на обществения климат за това, че духовността има значение. Това каза в предаването „Тази събота” по bTV ректорът на Софийския университет „Св. Климент Охридски” проф. Анастас Герджиков. „Липсата на човечност и на добри отношения между нас е резултат и на това, че стремейки се само към материалното, загърбихме духовното”, изтъкна той. От 10-те специалности, които са най-търсени в момента, поне 4 са свързани с информатика и информационни технологии, каза ректорът на СУ. По думите му специалности като „Психология” също от години са сред най-търсените. Ректорът даде за пример и някои от филологиите, които се изучават в Алма матер. „Математиката е подценена, същото важи и за някои природни науки. Имаме данни, че те дават много висок доход след завършването. В случая с математиката доходът е същият, какъвто и при информатиката”, отбеляза проф. Герджиков. Според него студентите неправилно подценяват някои от специалностите. В разговора той коментира и как решението болница „Лозенец” да се превърне в детска болница ще се отрази на студентите и преподавателите от Медицинския факултет на СУ. „Тази неяснота поражда напрежение, защото болница „Лозенец” е нашата учебно-клинична база. Нашият факултет и неговата акредитация са пряко свързани и с учебната база, в която от университета сме инвестирали милиони, и с преподавателския състав, който е изцяло на щат в болница „Лозенец”. Това не са механични процеси, при които ако болницата бъде закрита, може да се пратят преподавателите в други болници и да си останат наши преподаватели”, изтъкна проф. Герджиков. Той е убеден, че няма да се стигне до опасността факултетът да бъде закрит. „Аз съм сигурен, че и ние, и правителството ще направим така, че изобщо да не се стига до такава опасност. Въпросът е в детайлите. Ако университетска болница „Лозенец” стане педиатрия, възниква въпросът какво значи това. Дали прибавяме и педиатрично отделение към съществуващите множество отделения, или закриваме, унищожаваме тези отделения, за да направим педиатрично. Има голяма разлика и трябва да изясним този въпрос”, каза ректорът на Алма матер.", "date": "2018.12.08", "title": "Ректорът на СУ: Липсата на човечност е резултат и на това, че загърбихме духовното"}
{"url": "https://www.24chasa.bg/novini/article/7190504", "text": "Съдебното заседание за мярката за неотклонение на финансовата директорка на китайската компания \"Хуавей\" (Huawei Technologies Co Ltd), задържана във Ванкувър, ще продължи на 10 декември, предаде Ройтерс, цитирана от  Мън Ванчжоу се яви вчера в съда във Ванкувър, където бе задържана на 1 декември по искане на САЩ, докато сменя полет на път за трета страна. Тя е обвинена от американското правосъдие, че е прикривала връзките на компанията с фирма, която се опитвала да продаде оборудване на Иран в нарушение на американските санкции, заяви канадски прокурор по време на съдебното заседание, продължило пет часа.", "date": "2018.12.08", "title": "Канадският съд решава за мярката за неотклонение срещу директора на „Хуауей“"}
{"url": "https://www.24chasa.bg/novini/article/7190507", "text": "Американските продажби на оръжие превръщат Близкия изток в \"барутен погреб\", заяви иранският външен министър Мохамад Джавад Зариф, цитиран от Ройтерс. \"Равнището на продажби на оръжие от страна на САЩ е невероятно и далеч надхвърля нуждите на региона\", подчерта външният министър. \"Това говори, че американците следват много опасна политика\", предупреди Зариф, цитиран от националната иранска агенция ИРНА и БТА. ", "date": "2018.12.08", "title": "Иран: Американските продажби на оръжие \nпревръщат Близкия изток в \"барутен \nпогреб\""}
{"url": "https://www.24chasa.bg/novini/article/7190517", "text": "В Лисабон продължава конгресът на Партията на европейските социалисти. Очаква се днес делегатите да излъчат Франс Тимерманс за общ кандидат на ПЕС за председател на Европейската комисия. В отговор на въпрос на  , Тимерманс заяви, че ще пледира членството на страната ни в Шенген да се случи възможно по-бързо. Франс Тимерманс. Страстен проевропеец, владеещ сложния баланс на отношенията и интересите в Брюксел. Европейското ляво семейство разчита на силните позиции на втория човек в комисията Юнкер и на качествата на популярния холандски политик. \"Да дадем надежда на европейците, да покажем, че може да съществува Европейски съюз, който е честен и справедлив към всички, не само към онези, които вече са успели, но и към тези, които се борят. Това е най-голямото предизвикателство\", каза Франс Тимерманс- общ кандидат на ПЕС за председател на Европейската комисия.", "date": "2018.12.08", "title": "Очаква се ПЕС да излъчи Франс Тимерманс за кандидат за председател на ЕК"}
{"url": "https://www.24chasa.bg/novini/article/7190514", "text": "Късо съединение е подпалило в нощта срещу събота къща в село Арбанаси, съобщават в бюлетина на РСПБЗН – Велико Търново. Сигнал за инцидента е получен 03:13 часа в оперативен център – гр. Велико Търново, незабавно наул.“П.Грамадов“ в архитектурния резерват са пристигнали пожарен автомобил с трима огнеборци, които овладели пламъците, преди да погърнат цялата къща. Унищожена е бяла и черна техника и са опушени стени – 20 м2. Неправилно ползване на отоплителни уреди пък предизвика пожар в с.Благоево. Сигналът за горяща къща на ул.\"Бузлуджа\" постъпил около 22 ч. В борбата с пламъците се включили две пожарни от службата в Стражица. Сградата е спасена, но са унищожени домашно имущество, 2 квадрата от покрива и са опушени 120 кв.м стени. Часове по-рано пък в с.Сливовица е изгоряла каравана,а причината за стихията отново е неправилно ползване на печка.Произшествието е ликвидирано от РСПБЗН – Елена. Пожарникарите успели да загасят пожара, преди да се прехвърли на съседна сграда.", "date": "2018.12.08", "title": "Две къщи гасиха тази нощ пожарникарите във Великотърновско"}
{"url": "https://www.24chasa.bg/novini/article/7190513", "text": "Окръжният съд в Пазарджик наложи наказание от 4 години и 10 месеца затвор на надзирателя Георги Доков, блъснал и убил с колата си 16-годишния Станислав Стоянов на пътя между пазарджишките села Сарая и Ивайло. Тежкият пътен инцидент стана на 30 август. След катастрофата става ясно, че затворническият надзирател е управлявал колата си след употребата на 1.56 промила алкохол, поради което беше уволнен дисциплинарно от системата на правосъдното министерство. Делото премина в условията на съкратеното съдебно следствие, след като Георги Доков призна вината си и прие всички факти и обстоятелства в обвинителният акт. Във фаталната вечер Станислав и трима негови приятели се прибират с велосипедите си от Сарая, където играли футбол, към родното Ивайло. Починалото момче карало пред приятелите си и спряло в тревната площ край пътя да ги изчака. В този момент в далечината се задал „ Опел“, който криволичел по пътното платно. Секунди по-късно колата, зад волана на която бил пияния Доков, блъснала и убила Станислав пред погледите на ужасените му приятели. Прокурорът по делото Димитрия Ганчева поиска наказание от 7г. лишаване от свобода за обвиняемия, което съдcт прие, но редуцира с 1/3 до 4г. и 10 месеца ефективен затвор, според изискването на закона. Пред съдебният състав подсъдимият изрази съжаление за случилото се. Той няма право да управлява МПС в продължение на 6 години. Присъдата може да се обжалва пред апелативния съд в Пловдив.", "date": "2018.12.08", "title": "4г. и 10 месеца затвор за надзирателя, убил пиян дете на пътя край Пазарджик"}
{"url": "https://www.24chasa.bg/novini/article/7190531", "text": "Догодина може и да нямаме къща на Левски. Предупреждението е на архитекти. А къщата е музеят на Васил Левски в село Батулци. Причината е ремонтът, който се прави, предаде NOVA.  На полусрутената българска светиня се натъкна случайно преминаващ фотограф. Турски документи от преди 6 века за пръв път отбелязват съществуването на село Батулци. Не далеч от Ловеч, някога селото било на кръстопът - между София, Пловдив и крайдунавските градове. От някогашния живот в Батулци, днес не е останало много. Една от полусрутените къщи в края на селото е различна. В нея през 1871 г. Васил Левски основава един от революционните ни комитети. „Първото печатно издания на „История славянобългарска”се съхраняваше тук, както и кореспонденцията на Левски, писма до революционния комитет\", разказа Горин Горанов. Като всяка подобна българска светиня, къщата била превърната в музей, с уредник, експонати и много посетители. Допреди 15 години, когато вратата хлопва. Експонатите изчезват, а къщата потъва в разруха. Преди 4 години е инициирана подписка за ремонта на къщата и Министерството на културата отпуска 24 000 лева. „Цели елементи са подменени или липсват. Рогатките са заменени с обикновени мартаци. А бяха красиви, извити. Плочите са укрепвани с пирони. Челната дъска и черната хартия - ковани са с пирони и кабърчета”, показва Горин Горинов. „Тези неща, които ги виждате, може да ги сложите на една механа в Банско, но не може да се сложи на паметник на културата! Такова чудо в това време няма! Челната дъска се появява много по-късно като елемент на архитектурата”, коментира архитект Миломир Богданов. Архитект Богданов е съдебен експерт. Той обясни, че при ремонта на такива обекти всички елементи трябва да бъдат автентични, а етапите - следени от архитекти, художници или реставратори, специализирани в тази област. Служителят на фирмата, спечелила обществената поръчка, обявена от община Ябланица, Ивайло Нинов каза, че никой не го е уведомил, че в къщата има проблем. Фирмата, спечелила обществената поръчка за ремонта, е от Мездра. Техен представител заяви, че никой не им е казал, че има проблеми. Кметът на Ябланица Иван Цаков отказа да обясни защо проектът изглежда така. Отказа и да обясни защо в Батулци не е идвала комисия, която да одобри ремонта след приключването му, както става ясно от протокол на Министерство на културата. \"След тези сигнали виждаме, че всъщносот състоянието е много лошо. Комисията ще определи не само параметрите на състоянието и какво трябва да се направи като консервация и реставрация, но и как са разходвани парите\", заяви министърът на културата Боил Банов. Министерството на културата е разпоредило, че кметът на Ябланица трябва да свика такава комисия още пред май. Цаков ще бъде санкциониран с глоба до 2 000 лв.", "date": "2018.12.08", "title": "Архитект: Догодина може и да няма къща на Левски в Батулци"}
{"url": "https://www.24chasa.bg/novini/article/7190535", "text": "През изминалото денонощие в страната са станали 12 тежки пътни произшествия, при които има 14 пострадали. Това съобщи пресцентърът на МВР. От СДВР информират, че през денонощието в София са регистрирани 38 леки и три тежки катастрофи, при които трима души са ранени.                                                                                                                                                                                                                                                                                                                       ", "date": "2018.12.08", "title": "През денонощието са станали 12 тежки катастрофи в страната, има 14 пострадали"}
{"url": "https://www.24chasa.bg/novini/article/7190701", "text": "Руският президент Владимир Путин смята, че военното сътрудничество с Израел трябва да се подобрява, предаде ТАСС, като цитира телефонен разговор на президента с израелския премиер Бенямин Нетаняху. \"При обсъждането на ситуацията в Сирия Владимир Путин подчерта необходимостта от усъвършенстване на руско-израелското военно сътрудничество. Подчертано беше, че скоро предстоят контакти между експерти от министерствата на отбраната на двете страни в рамките на съвместна работна група\", съобщи пресслужбата на Кремъл, цитирана от БТА.  Нетаняху информира руския президент за подробностите по предприетата от Израел операция по линията, разделяща Израел и Ливан. В отговор Путин заяви, че е важно да се спазва строго резолюция 1701 на Съвета за сигурност на ООН, при координираща роля на Временните сили на ООН в Ливан. Разговорът между двамата лидери беше по инициатива на израелската страна. Путин и Нетаняху се споразумяха да работят за подготовка на нова лична среща.", "date": "2018.12.08", "title": "Путин смята за важно подобряването на военното сътрудничество между Русия и Израел"}
{"url": "https://www.24chasa.bg/novini/article/7190704", "text": "Организацията Активисти на Партията на европейските социалисти (ПЕС) в Румъния приветства преизбирането на Сергей Станишев за председател на ПЕС и отбелязва, че той е приятел на Румъния и на румънската левица, съобщава агенция Аджерпрес, цитирана от БТА.  \"Сергей е истински приятел на Румъния и на румънската левица. Заедно се борим за присъединяване на Румъния и България към Шенген. Под негова координация си поставяме за цел на предстоящите избори за Европейски парламент да запазим проевропейския дискурс, борейки се за една справедлива, свободна и стабилна Европа за всички свои граждани\", посочи лидерът на активистите на ПЕС в Румъния Виктор Негреску в изявление на организацията във Фейсбук. Сергей Станишев бе преизбран за лидер на ПЕС с гласовете на 84 процента от делегатите на конгреса на ПЕС в Лисабон, посочва Аджерпрес, като се позовава на активистите на ПЕС в Румъния. Станишев заяви след преизбирането си, че на следващите избори ПЕС ще предложи отговори на проблемите на европейските граждани.", "date": "2018.12.08", "title": "Активисти на ПЕС в Румъния: Станишев е приятел на Румъния и на румънската левица"}
{"url": "https://www.24chasa.bg/novini/article/7190706", "text": "Иранският президент Хасан Рохани окачестви като икономически тероризъм изтеглянето на САЩ от иранското ядрено споразумение и повторното налагане на санкции, предаде Ройтерс, цитирана от БТА.  \"Икономическият тероризъм означава създаването на ужас в една страна, и на страх в други страни, които имат намерение да инвестират\", подчерта президентът на провеждана в Техеран шестстранна среща на председателите на парламентите на Афганистан, Иран, Китай, Пакистан, Русия и Турция, предаде Франс прес. Рохани подчерта, че Техеран е изправен пред нападение в глобален мащаб, което не само заплашва независимостта и идентичността на Иран, а и се опитва да подкопае дългосрочните му отношения с други страни. Рохани предупреди, че ако наложените санкции отслабят способността на Иран да се справя с тях, към Запада ще се насочи \"потоп\" от наркотици, бежанци и атентати, предаде Ройтерс. \"Предупреждавам тези, които налагат санкции, че ако бъде засегната способността на Иран да се бори с наркотиците и тероризма, няма да бъдете в безопасност от потоп от наркотици, бежанци, бомби и тероризъм\", подчерта президентът в реч, излъчена по иранската държавна телевизия. Иран се намира на важен път за трафик на наркотици между Афганистан, Европа и страните от Персийския залив. Всяка година Техеран изгаря около 100 тона конфискувани наркотици, като символ на решимостта си да се бори с тях. Икономиката на страната обаче е разклатена от въведените отново санкции на САЩ, след като американският президент Доналд Тръмп се изтегли от многостранното ядрено споразумение с Иран, отбелязва Асошиейтед прес. Иран граничи с Афганистан, който е най-големият производител на опиум в света, припомня Ройтерс. Пакистан е важна транзитна страна за наркотиците. Освен това Рохани призова страните от региона към сътрудничество в борбата с тероризма, предаде ТАСС, цитирайки телевизия \"Маядин\". \"Страните, които ни бойкотират, трябва да знаят, че действията им няма да окажат никакво влияние на способността ни да се борим с тероризма\", подчерта той. От своя страна иранският външен министър Мохамад Джавад Зариф заяви, че американските продажби на оръжие превръщат Близкия изток в \"барутен погреб\", предаде Ройтерс. \"Равнището на продажби на оръжие от страна на САЩ е невероятно и далеч надхвърля нуждите на региона\", подчерта външният министър. \"Това говори, че американците следват много опасна политика\", предупреди Зариф, цитиран от националната иранска агенция ИРНА. Основният регионален съперник на Иран, Саудитска Арабия, купува големи количества оръжия от западните страни, отбелязва Ройтерс. В изказване на конференцията председателят на долната камара на руския парламент Вячеслав Володин заяви, че САЩ използват терористи като инструмент за натиск и повод за намеса в суверенните работи на други страни, предаде ТАСС. Според Володин поради геополитическите амбиции на САЩ световната общност все още не е успяла да обедини усилията си за борба с тероризма, особено в Сирия. Вашингтон се опитва да обоснове действията си с така наречената концепция за противопоставяне на свързания с насилие екстремизъм. \"В рамките на тази концепция на държавите се налага идеята за внедряване на антиекстремистки стандарти за възпитаване на гражданското общество от така наречени независими международни експерти, като се заобикалят законните власти\", подчерта той. Според Володин това води до подкопаване на ролята на държавните институции, засилване на екстремистките настроения и призиви към \"цветни революции\". \"Трябва да имаме общо разбиране по въпроса какво е тероризъм, трябва да бъде създаден единен списък на терористичните организации и не трябва да допускаме двойно тълкуване на действията им. Трябва да направим всичко, за да лишим тероризма от финансова поддръжка, която най-често идва от търговията с наркотици и трансграничната престъпност\", предложи още председателят на долната камара на руския парламент. Русия, Китай, Иран, Афганистан, Турция и Пакистан трябва да се обединят срещу протекционизма и ограничителната политика на САЩ, включваща издигане на търговски бариери и въвеждане на санкции, добави Володин на конференцията.", "date": "2018.12.08", "title": "Иранският президент нарече санкциите на САЩ икономически тероризъм"}
{"url": "https://www.24chasa.bg/novini/article/7190713", "text": "Полицаи от префектура Родопи в Северна Гърция са задържали 23-годишен чуждестранен гражданин, който е превозвал към вътрешността на страната седем нелегални мигранти, съобщава агенция АНА-МПА, цитирана от БТА.  Според информацията трафикантът не се е подчинил на полицейски сигнал да спре автомобила си. След преследване той е бил спрян принудително в нива край пътя и се е опитал да избяга, но е бил задържан на място от полицейските служители. При проверката в автомобила са намерени седем мигранти без необходимите документи. Освен за трафик на нелегални мигранти, 23-годишният задържан е обвинен и в нарушение на закона за движение по пътищата, защото не притежава шофьорска книжка.", "date": "2018.12.08", "title": "Трафикант и седем мигранти са задържани \nв Северна Гърция"}
{"url": "https://www.24chasa.bg/novini/article/7190718", "text": "Неизвестен мошеник, представил се като полицай Александър Николов въвел в заблуждение 82- годишна баба от Лом. Той позвънил на стационарния телефон у дома й на 7-ми декември за времето от 10 до 13 часа и поискал парите й, като я заплашил, че ще стане жертва на ало измамници и трябва да съдейства на полицията за залавянето им. Възрастната госпожа изтеглила от клон на Пощенска банка сумата 2370 лева, за да ги предостави на полицията. Деянието останало недовършено заради намесата на полицейските органи. Недалеч от дома й е задържан 61- годишен мъж , който трябвало да прибере парите. Той най-вероятно е муле на тарторите, които въртят телефонните измами като замесват полицията.", "date": "2018.12.08", "title": "Спипаха \"муле\" на ало измамници в Лом"}
{"url": "https://www.24chasa.bg/novini/article/7190727", "text": "Американският космически товарен кораб \"Дракон\" на частната компания \"Спейс екс\" се скачи с Международната космическа станция /МКС/, за която достави провизии и коледни подаръци за екипажа, предаде Асошиейтед прес, цитирана от БТА.  Скачването беше осъществено три дни след изстрелването на космическия апарат от стартовата площадка в щата Флорида. Бяха необходими два опита, преди роботизираната ръка на МКС да може да прехване \"Дракон\". Първото доближаване беше преустановено от НАСА поради смущения в комуникациите. Вторият опит за скачване се оказа успешен. Товарният кораб доставя над 2,5 тона провизии, сред които фигурират хранителни продукти и материали за научните експерименти. Това е шестнадесетата поред мисия на \"Дракон\" до МКС.", "date": "2018.12.08", "title": "Товарният кораб \"Дракон\" се скачи с МКС"}
{"url": "https://www.24chasa.bg/novini/article/7190747", "text": "Археолози от университета в Гьотеборг откриха по време на разкопки в Югозападна Швеция най-древните в света следи от причиняващата чума бактерия Йерсиния пестис, съобщава сп. Cell, цитирано от БТА.  Находката може би свидетелства, че болестта се е появила в Европа - на границата между днешните територии на Молдова, Украйна и Румъния. Фрагменти от бактерията са открити в масов гроб в района на Фалшьопинг. С помощта на усъвършенствани скенери били идентифицирани части от генома на чумата в скелети на селяни, живели преди около 4900 години. Учените увериха, че находката може да послужи като доказателство, че първата епидемия от чума се разпространила по търговски пътища от Европа към Азия, а не от Азия към Европа, както се смяташе досега. Учените освен това предполагат, че чумата се е появила първо в междуречието на Дунав и Днепър, на границата между днешните територии на Молдова, Украйна и Румъния, преди да се разпространи на запад и изток. \"Смятаме, че първата епидемия от чума е избухнала в кукутен-триполската цивилизация, на север от Черно море, няколко века преди болестта да стигне до Фалшьопинг и да се разпространи както на запад, така и на изток\", заяви археологът Карл-Йоран Шьогрен.", "date": "2018.12.08", "title": "Чумата вероятно се е появила на днешните територии на Молдова, Украйна и Румъния"}
{"url": "https://www.24chasa.bg/novini/article/7190789", "text": "Протестите във Франция показват провал на демокрацията и проблем със свободата и спазването на човешките права в Европа, заяви днес турският президент Реджеп Тайип Ердоган, предаде ТАСС. Протестните акции на \"жълтите жилетки\" показват провал на демокрацията, правата на човека и свободите в Европа. В много европейски страни се създаде напрегната обстановка. Днес ние следим ситуацията в държави, които предпочетоха да не реагират на действията на лица, които се опитват да устроят кръвопролитие в Турция, заяви Ердоган, цитиран от Анадолската агенция и БТА. Турският президент отбеляза, че \"някои сили са обвинявали\" турската полиция в \"прибягване до прекомерна сила\". \"Вижте как се отнася с хората тяхната полиция. Нашите полицаи действат хуманно\", заяви Ердоган. Той посочи, че Турция е както против \"хаоса, който сеят демонстрантите\", така и срещу \"използването на прекомерна сила спрямо протестиращите\". Днес в Париж за четвърти пореден уикенд се организират демонстрации на т. нар. \"жълти жилетки\", които протестират срещу увеличението на цените и данъците. Френската полиция използва сълзотворен газ. Според кореспондента на агенция ТАСС, намиращ се в района на Триумфалната арка, група екстремисти, въоръжени с железни пръти, се опитва да нападне кордона от полицаи и жандармеристи. Френската полиция използва и звукови гранати. На \"Шанз-Елизе\" са разположени около 1600 полицаи и жандармеристи, а в цялата страна за поддържане на реда са мобилизирани 8000 служители на полицията и жандармерията.", "date": "2018.12.08", "title": "Ердоган: Протестите във Франция показват провал на демокрацията в Европа"}
