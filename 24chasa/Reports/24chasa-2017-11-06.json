{"url": "https://www.24chasa.bg/novini/article/6535780", "text": "Близките на жертви на убийства у нас масово не получават нито стотинка от присъдената им кръвнина. Убийците дължат милиони леваве, които никога няма да изплатят. Проучване на \"Телеграф\" показва, че към днешна дата са единици семействата, които са загубили близки при брутални убийства или катастрофи, на които е изплатена някаква част от присъденото им обезщетение. Най-масово използваният начин убийците да се измъкнат, е като прехвърлят цялото си имущество преди произнасянето на присъдата. Възбрана върху имуществото на обвиняемия може да се иска още в хода на досъдебното производстов, но хората често не знаят или нямат допълнителни средства за адвокат. Само австралиецът Джок Полфрийман, заклал Андрей Монов, и Явор Колев, осъден за убийството на сестрите Белнейски, дължат по 400 000 лв. кръвнина, и то без лихвите.", "date": "2017.11.06", "title": "Убийци дължат кръвнина за милиони,\nпочернени близки не вземат и стотинка"}
{"url": "https://www.24chasa.bg/novini/article/6535689", "text": "Най-малко шестима души са загинали в резултат от нападение на терористи от групировката „Боко харам“ срещу град в североизточната част на Нигерия, предава ТАСС. Според сведенията около 20 въоръжени мъже, членове на групировката „Боко харам“, са нападнали град Джаданам, разположен на около 50 км от Майдагури – столицата на щата Борно. „Те са убили шестима души и са изгорили почти целия град, а също така са унищожили селскостопанските животни и продоволствените запаси“, съобщи представител на местните власти. В резултат от нападението населението на града е останало без хранителни запаси. Служебните лица са призовали централното правителство да дойда на помощ и да увеличи броя на патрулите в гъстонаселения район, който често е подложен на атаки от джихадистите. Според наблюдатели в последните седмици „Боко харам“ чувствително е увеличил активността си в североизточната част на Нигерия и Северен Камерун, информира \"Фокус\".", "date": "2017.11.06", "title": "Терористи нападнаха и изгориха град в Североизточна Нигерия"}
{"url": "https://www.24chasa.bg/novini/article/6535547", "text": "Бивш американски военен разстреля 26 души и рани поне 20 богомолци по време на неделната служба в баптистка църква в град Съдърланд Спрингс, щата Тексас, съобщи Ройтерс. Жертвите са на възраст от 5 до 72 г. Сред тях са 8 членове на едно семейство и 14-годишната дъщеря на пастора. От посолството ни в САЩ съобщиха, че няма данни за убити или ранени български граждани. Нападателят е идентифициран като от Военновъздушните сили на САЩ по обвинения, че малтретира съпругата и детето си, съобщи Би Би Си. В неделя бившият военен - в черна тактическа екипировка и с пушка “Рюгер”, паркирал пред храма. Със слизането от колата открил огън, след което нахлул в църквата и започнал да стреля на месо по хората. “Баща ми видя, че стрелецът тича към църквата, след което чухме изстрели и видяхме, че хората бягат. Беше като в ада”, заяви очевидецът Дейвид Шутър. Касапницата била прекъсната от местен герой, който се изправил срещу нападателя. Стивън Уилифорд, който живее в близост до църквата в Тексас, грабнал собствената си пушка и започнал да стреля по Девин Кели. В паниката бившият военен изпуснал оръжието си и избягал с колата си. Героят преследвал нападателя, който катастрофирал на границата между окръзите Уилсън и Гуадалупе. “Девин Кели е открит мъртъв. Не е ясно дали се е самоубил, или е бил застрелян от преследващия го гражданин”, обяви полицията. На мястото на клането веднага пристигнали полицаи, хеликоптери и линейки. 23-ма души са намерени мъртви в църквата, а телата на двама души са открити навън. Един от пострадалите е починал в болница, съобщиха властите.  “Дяволът никога не почива”, заяви жена, която е познавала много от жертвите в църквата. Мотивите на убиеца не са ясни, отбеляза Си Ен Ен. Девин Кели живял в предградие на Сан Антонио. Няма данни за връзки между него и терористични групи. В колата му били открити множество оръжия. Говорителката на американските ВВС Ан Стефанек съобщи, че през 2012 г. нападателят е бил за насилие срещу жена си и детето си. Бил е понижен в чин, а през 2014 г. - уволнен за лошото си поведение. Кели служил в логистичния отдел на база в Ню Мексико от 2010 г. до уволнението си. 26-годишният мъж бил женен за Даниел Шийлдс, която преди е била учителка в атакуваната баптистка църква. Съседи на Кели чували през последните дни интензивна автоматична стрелба от дома му. Така бивши съученици описват Девин Кели. “Той беше първият атеист, когото срещнах. Отиде във военновъздушните сили след гимназията, но беше освободен”, посочва съученикът Патрик Бойс. Той винаги говореше, че хората, които вярваме в Бог, сме глупави и се опитваше да проповядва пред нас атеизма си, заяви Нина Нава, съученичка на Кели. На пресконференция тексаският губернатор Грег Ебът каза, че това е най-тежкият инцидент с масов разстрел в историята на щата. Твърде рано е веднага след стрелбата в Тексас да се обсъждат проблемите на контрола върху продажбите на оръжия в САЩ, заяви президентът Доналд Тръмп, който е в Япония. “Според мен основният проблем е психичното състояние на човека. Имаме много проблеми в тази област, както и всяка друга страна. Това обаче не е проблем, свързан с оръжията - естествено, може да започнем дискусия по въпроса, но мисля, че е твърде рано за това”, подчерта Тръмп. “Именно благодарение на това, че имаха оръжия, нападнатите успяха да дадат отпор - в противен случай нещата щяха да приключат още по-зле”, добави лидерът на САЩ. Руският президент Владимир Путин изрази съболезнования на Тръмп във връзка с трагедията.  l 1 октомври 2017 г. - 58 човека са убити, а над 500 - ранени, в Лас Вегас на музикален фестивал. l 12 юни 2016 г. - застреляни са 49 души в нощен клуб в Орландо, Флорида. l 25 февруари 2016 г. - Седрик Форд уби трима души и рани 14 в завод в Хестън. l 20 февруари 2016 г. - 6-има убити в град Каламазу. l 2 декември 2015 г. - в център за социални услуги в Сан Бернардино са разстреляни 14 души. l 1 октомври 2015 г. при стрелба в колежа “Умпкуа” в Роузбърг са убити 10 души. l 17 юни 2015 г. - Дайлън Руф застреля девет човека в афроамериканска църква в Чарлстън.. l 23 май 2014 г. - студент уби 6-има в Калифорнийския университет в Санта Барбара. l 16 септември 2013 г. - психично болен уби 12 човека в корабостроителница във Вашингтон. l 26 юли 2013 г. - мъж застреля шестима души в своя жилищен блок в Хаялия. l 14 декември 2012 г. - 20-годишен мъж уби 26 души при стрелба в училище “Санди Хук” в Нютаун. l 27 септември 2012 г. - служител на фирмата “Аксент сайнидж систъмс” застреля шестима в сградата на компанията в Минеаполис. l 5 август 2012 г. - Уейд Майкъл Пейдж уби шестима души в сикхски храм в Оук Крийк. l 20 юли 2012 г. - 12 са убити в кино в Орора. l 2 април 2012 г. - бивш студент откри огън в университета “Ойкос” в Оукланд, уби 7 души. ", "date": "2017.11.06", "title": "Уволнен военен, атеист, изби  26 души в църква в Тексас (Обзор)"}
{"url": "https://www.24chasa.bg/novini/article/6535728", "text": "От началото на конфликта в Сирия броят на загиналите репортери достигна 634 души, сочи доклад на Сирийската мрежа за човешки права, посветен на 2 ноември – Международен ден на борбата срещу ненаказаните престъпления, извършени срещу журналисти. През последните 7 години са убивани средно по двама журналисти на седмица, което е доказателство за безпрецедентното ниво на насилието и посегателствата срещу местните и чуждестранните репортери в Сирия от началото на бунта за свобода през март 2011 г., се посочва в доклада на организацията Syrian Network for Human Rights – SNHR, базирана във Великобритания,  526 журналисти са преки жертви на поддръжниците на режима на Башар Асад, който умишлено извършва престъпления срещу представителите на медиите и нарушава техните права, и е отговорен за смъртта на 83% от тях,  Много от журналистите в Сирия и днес са убивани, арестувани, подлагани на изтезания. Други групировки, в това число Ислямска държава, също извършват подобни престъпления, но в други мащаби. По данни от доклада действията на военните части на Русия в Сирия са причинили смъртта на 16 репортери, ислямските джихадисти са замесени в убийството на 46, ПКК и сирийското й крило – на трима, а групировката Хаят Тахрир аш-Шам – на шестима журналисти. В боевете на въоръжената опозиция с армията на Асад загиналите журналисти са 21 души. В доклада се посочва, че от началото на конфликта в Сирия 1 124 журналисти са били отвлечени или арестувани. Фактът, че нито един от убийците не е изправен пред съда, несъмнено насърчава извършването на още повече престъпления на фона на пълна безнаказаност, а това води до разрушаване на обществата и до липсата на справедливост, констатират правозащитниците от сирийската мрежа. Войната в Сирия започна през март 2011 г., когато мирни протестни демонстрации прераснаха във въоръжен конфликт, след като военните откриха огън по демонстрантите. По данни на ООН в хода на конфликта са убити над 400 000 души, повече от 10 млн. бяха принудени да напуснат домовете си, 4, 8 млн. бежанци намериха убежище извън пределите на страната. ", "date": "2017.11.06", "title": "Стотици журналисти загинаха в Сирия от началото на конфликта"}
{"url": "https://www.24chasa.bg/novini/article/6535587", "text": "Българинът има нагласа да прави големи разходи в през идните 12 месеца, включително за покупка или построяване на къща, обзавеждане за дома и свързаните с това разходи. Това показва октомврийското изследване на НСИ за общия показател за доверието на потребителите. Потребителското доверие се следи от 2005 година насам. Според данните на НСИ в момента нагласите за купуване на дом са на едни от най-високите нива за целия този период и са съизмерими с данните за 2005 и 2006 година, когато на практика започна имотният бум.  Една от причините за тази нагласа вероятно е следствие от очакванията за продължаване на увеличението на цените не само на имотите, а и изобщо. Според данните като цяло потребителското доверие пада с 0,7 пункта в сравнение с предишното изследване през юли. Причината за това е, че средният българин очаква по-висока инфлация през идващата една година и прогнозите му, че това ще стане, водят до снижение с 4,6 пункта на оценката му за икономическото му състояние през следващите 12 месеца в сравнение с оценката, която е дал през юли 2017 г. Прогнозите на потребителите за заетостта ги карат да вярват, че предстоят съкращения на персонала. В това много повече е убедено селското население у нас, отколкото градското, показват данните. Все пак нагласите и очакванията за повишаване на безработицата са несравнимо по-малки, отколкото в своя пик през 2009 и 2010 година. Мненията на анкетираните за общата икономическа ситуация в България през следващите 12 месеца почти не са се променили в сравнение с тези преди три месеца. Изследвания на потребителското доверие се правят от НСИ под формата на анкети чрез задаване на въпроси. ", "date": "2017.11.06", "title": "Българите се готвят да харчат за жилища като при имотния бум"}
{"url": "https://www.24chasa.bg/novini/article/6535637", "text": "Около 330 хиляди в държавата са демотивираните за труд българи, показват данни от целево проучване на изследователски център “Тренд”, проведено между 10 и 28 септември и представително за тази група. То бе представено вчера от социоложката Евелина Славкова в партньорство с фондация “Фридрих Еберт” и Института за икономика и международни отношения (ИИМО). Демотивираните са хората в трудоспособна възраст, но нито учат, нито работят, нито си търсят работа, нито са регистрирани в бюрата по труда, нито се осигуряват. Най-голямата група безработни и демотивирани сред всички 330 хиляди са 18-29-годишни - 27% или близо 90 хиляди. Над 80 на сто от безработните пасивни българи са без работа повече от година, като 12% от тях никога не са имали постоянна работа. “Пресни” безработни са 21% - последно са упражнявали някаква професия преди година. “Отлежали” - между 2 и 5 г. без работа, са 36 на сто “Ветерани” са 11% - те са без работа между 6 и 10 г., а още 11% - и над 10 години. Около 47 на сто от тях не си търсят работа с аргумента, че за тях няма. 42% са правили опити, но неуспешно. Любопитен щрих от портрета на тази специфична група е, че 80% търсят работа чрез роднини, близки и приятели. “Това говори за обезсърчаване от основните методи, които им се струват ненадеждни. Разчитат основно на помощта и ходатайството на близки хора” , убедени са социолозите от “Тренд”. Едва 28% преглеждат обяви в интернет. 17 на сто следят обяви в печатни медии, а още 9% - в специализирани издания. Висшистите са онези, които търсят работа по“втория начин” и чрез интернет. Като цяло обаче близо половината сред тях - безуспешно. По думите на бившия министър на труда и социалната политика Ивайло Калфин демотивираните българи са около 10 на сто от трудовата сила у нас и могат да се превърнат в значим ресурс в днешния глад за работна ръка. “Те са неизползван ресурс, към който трябват специални политики и цялостна концепция”, каза Калфин. Според него не работи политиката на пазара на труда хората без работа сами да си я търсят. “Тези над 300 хиляди българи не са такива. Те не получават и не очакват социални помощи и се маргинализират. Това е обществен проблем, защото генерира бедност и разделение в обществото”, заяви той. По около една пета от хората във всяка от възрастовите групи - 30-39, 40-49, 50-59-годишните са демотивирани. Едва 10 на сто сред демотивираните са висшисти, мнозинството от 53% имат средно образование, 26% - основно, 9 на сто - начално и незавършено - 3 на сто. Цели 43 на сто обаче твърдят, че имат квалификация. Любопитно е, че 56% са се определили като българи, 27% - като роми, 14% - като турци. Повечето - 43%, живеят по селата Всеки пети е от малък град, останалите 35% са в областен център и столицата. Всеки втори в тази група е семеен (54 на сто), а всеки 4-и- не ( 26%), сочат данните. Демотивираните българи обикновено разчитат на доходите на член от семейството - 57 на сто твърдят това. Едва 12% се изхранват от социални помощи, а 19% - от заплата от чужбина. 6 на сто твърдят, че получават парични преводи от член на семейството, който е на гурбет. От инвалидна пенсия се издържат 5%, а от пенсия на човек в домакинството - 4%. Без никакъв доход твърдят, че са 72 на сто, според данните. Около 13 на сто получават до 500 лв., 2% твърдят, че получават между 500 и 1000 лв., 1% - че получават 1500 лв., показват данните. За да започнат работа, мнозинството - 53%, от попитаните поставят на първо място добро заплащане. Малцина обаче са готови да пътуват за работа в друго населено място на 50 км от тяхното - едва 33 на сто срещу 56%, които биха се отказали. Слаб е и ентусиазмът за включване в курсове за преквалификация - 37% срещу 47%, които не биха го сторили. Почти половината от демотивираните българи (47%) са готови да започнат работа, ако получават между 500 и 1000 лева. Сред висшистите и живеещите в София желаната заплата е между 1001 и 1500 лева, което според експертите е реалистично. 52 на сто сред демотивираните искат държавата да им осигури работа 42% смятат, че това е тяхно лично задължение. Мнозинството анкетирани - 63%, са убедени, че онези от българите, които получават социални помощи, трябва активно да си търсят работа. 53% отиват по-далече - искат държавата да отказва социални плащания на онези, които имат възможности да работят, но отказват да търсят заетост. Попитани какво трябва да направи държавата, за да подпомогне хората в намирането на работа, 59 на сто отговарят: “Държавата да поеме част от осигуровките”, 31% - да подпомага деца и зависими членове на семейството, 19% - помощ при преместването и наемането на жилище в друго населено място, и едва 3% - да си оправи икономиката и да създаде повече работни места. 58% от анкетираните предпочитат да живеят в България. Малко над една четвърт обаче - 27%, при първа възможност биха отишли да живеят в чужбина. Най-висок е процентът сред най-младите (41%) и тези с висше образование (35%). 8% биха се преместили в друго населено място в България, показват данните от проучването на изсбедователски център “Тренд”.", "date": "2017.11.06", "title": "90 000 млади не учат, не се трудят и не си търсят работа"}
{"url": "https://www.24chasa.bg/novini/article/6535682", "text": "ВЕРОЯТНО финансовият министър Владислав Горанов е знаел името на бъдещия здравен министър преди седмица, след като още тогава очерта търсения профил: финансист мениджър.  Сигурно е, че Кирил Ананиев не се е съгласил лесно да стане 23-ият, седнал на най-неудобния във всяко правителство стол от 10 ноември насам. Дори в правителството разказват, че при първата оферта е отказал на Бойко Борисов. Допълват още, че министър Горанов бил убеден как Ананиев ще бъде първият здравен министър, който ще изкара пълен мандат. Почти пълен, защото ще поеме поста доста след първите 100 дни на кабинета. Ако попитате самия Ананиев кои са най-напрегнатите дни от годината, той ще се усмихне неразбиращо и ще каже: “Е, как кои? Когато се прави бюджетът”. А бюджетите всъщност са три - на държавата, на ДОО и на НОИ. И точно Ананиев е този, който може да ги подреди в един. Колегите му са единодушни - знае всяка цифричка, записана в редовете. Знае всеки лев, който влиза и който излиза от хазната, знае кога това ще се случи, знае на кого кога и колко да се даде и от кого и кога да се вземе. Знае и нещо много важно - че зад всяка цифра и перо стоят човешки съдби, работни места. Затова е и ревнив към “бутане” на числа насам-натам, защото означава, че нещо, което трябва да се случи, няма да се случи. “Бюджетарят”, както го наричат всички, “прави” финансите на държавата от 1990 г. Най-често от позицията на заместник финансов министър. В любимия си кабинет, който сменя за кратко. С кабинета на служебен финансов министър. “Влизам в подредена къща”, каза той на министър Горанов, когато предаде отново щафетата. А че къщата е подредена, заслуга има и самият той. В нея всички го познават и той познава всички. Никой никога не го е виждал без костюм и вратовръзка. Деликатен, възпитан, винаги във форма. Привидно мек, но трудно отстъпчив, когато е убеден, че е прав. “Много е стиснат, когато става дума за даване” е най-силната критика от негови колеги. Отказвал е и на финансови министри, които са понечвали да развържат кесията. А най-често са го чували министри, кметове, ректори на вуз-ове, управители на закъсали болници. Отказите обаче винаги са били основателни - бюджетът се прави за месец, но парите трябва така да се разпределят, че да стигнат за 12 месеца. Не обича личните разговори на служебни места. Затова за живота му извън финансите се знае малко. Съпругата му Жасмина е дипломат, сега е в Скопие. Синът му работи в болница “Токуда” и вече успя да го зарадва с две внучки. Ананиев е в отбора на заклетите пушачи, на хората, които обожават морето. В столичния му дом и в морската къща е пълно с картини, естествено, с морета и океани. Прави колекции от кораби и корабчета всякакъв калибър, “само дето не влизат в морето, а само във витрини”. За първи път той отваря вратата на финансовото министерство през 1980 г. Логичен избор за човек, завършил финанси и кредит, влюбен в математика и сметки. Без припряност минава през всички стъпала на йерархията. За първи път става началник през 1994 г., когато оглавява управление “Държавни разходи”. През 1996 г. за кратко е изпратен в Женева като завеждащ финансово-административната служба в постоянното представителство на България в ООН. След още 2 години се завръща във финансите - като зам.-министър в кабинета на Иван Костов. Трима разноцветни премиери го запазват на този пост - тъмносиният Костов, Симеон Сакскобургготски и червеният Сергей Станишев. Първият финансов министър, който го освобождава от този пост, е Симеон Дянков. С мотива да отстъпи място на младите. Ананиев е поканен от тогавашния президент Георги Първанов и става негов секретар по финансовите въпроси. Веднага след като кабинетът “Борисов 1” е сменен от този на Пламен Орешарски, всички във финансите са разочаровани от това, че не Ананиев ще бъде финансов министър. Казват, че Станишев бил твърдо против и Орешарски отстъпил. Но го направил съветник в политическия си кабинет. При поредната кабинетна смяна наследникът на Дянков - Владислав Горанов, поправя тази грешка и връща Ананиев на поста като зам. финансов министър - негова запазена марка. През февруари тази година Ананиев за кратко замени Горанов като служебен министър. За да го посрещне при поредното му завръщане. И да му остави подредена къща. Превърна се в безспорен титуляр по правенето на бюджети. Освен бюджетирането има дълбоки познания в областта на здравеопазването и най-вече във финансирането на здравната дейност. По времето на управлението на СДС бе направена реформата на доболничната помощ. Дълго време участва в управлението на НЗОК и познава икономическите и финансовите детайли. А това винаги е куцало в управлението на здравеопазването ни. Дано успее да свърши това, което трябва да се свърши, защото то е доста болезнено. Ананиев е основен стълб в управлението на държавните финанси в последните 20 години. Помня, че наред с познанията си по финанси, още когато работехме заедно, бе важен фактор и в управлението на НЗОК. Дори си спомням, че когато бях на болничното легло за операцията на коляното, хем като пациент, хем като министър, той стана председател на борда на касата. Спомням си това, защото по време на тогавашните ми операции точно той успешно ме заместваше във финансовото министерство. Мисля, че кандидатурата на Ананиев е много подходяща. На здравната система наистина ѝ трябва мениджър, който има опит в управлението на разходите на публичната сфера. Освен това той е бил и е в НЗОК и познава както проблемите, така и начините за решението им. За съжаление, попада в кабинет с неподходяща властова конструкция. Работил съм с Ананиев - изключителен професионалист. Той ми е приятел и ми беше съветник по време на 42-ото НС. Изключително лоялен към работодателя си, независимо дали се казва Станишев, Борисов или Радев. За него е важна не партийната принадлежност, а държавата. Изненадан съм, че е приел този изключително тежък пост. Още повече че е уникален като медиатор в Министерството на финансите. Разказвали са ми, че хората влизат при него с молба за финансово дотиране, а излизат готови да му дадат на него пари.", "date": "2017.11.06", "title": "Финансистът, който трябва да излекува болното здравеопазване"}
{"url": "https://www.24chasa.bg/novini/article/6535750", "text": "Комбинация от характерните елементи на всяка категория – гайчен ключ за „Машиностроене и строителство“, молекула за „Химия и биотехнологии\" и елекетрическа крушка за \"Електроника и електротехника\". Това е новата визия на статуетките, връчени на шестата годишна церемония по връчването на наградите \"Изобретател на годината\" и \"Иновативна фирма\" за 2017 г.Те са разположени в една плоскост, което символизира тяхната равнопоставеност. Новата триизмерна статуетка е израз на човешкия стремеж към съвършенство. \"Днес тук за златните умове на България. Ние трябва да запазим тези златни умове, талантите и българските млади предприемачи. България продължава да бъде в групата на плахите таланти, но се ускорява и се развива много добре и по линия на иновационна динамика е на 4 място.\" С тези думи зам.-министърът на икономиката Лъчезар Борисов откри церемонията. Той подчерта, че страната ни има много здраав икономически растеж и финансова стабилност. \" Министерството на икономиката полага усилия в сферата на иновациите. Иновациите и инвестициите са наш главен приоритет. Следващата година ше бъде годината на стартъпите и иновациите.\", допълни той. \"Днес имаме новина – ръст на приходите от ДДС с 8%. Тази добавена стойност може да се създава само от талантите и иноваторите.\" \"Тези изобретатели имат своя принос за Европа. Тази година се навършват 15 години от членството на Бъгария в Европейския съюз. България беше активен партньор в ервопейската патентна мрежа. Награди като тези са от съществено важно значение, за да покажем как изобретателите могат да бъдат полезни и при защитата по отношение на патентните.\". Така привества гостите и вицепрезидентът на Европейското патентно ведомство Реймънд Лютц. Председателят на Патентното ведомство д-р. Петко Николов приветства гостите и изрази радостта си, че нашето ведомство е основополжник на традицията постиженията на учените и иноваторите да бъдат награцдавани всяка година. В категория „Електротехника и електроника“ бяха отличени Георги Стоянов Киров и Георги Цанев Червенков за изобретението антенната решетка от микролентови къси антени с обратно излъчване. Наградата връчи зам.-министърът на земеделието, храните и горите Лозана Василева. Антенната решетка е предназначена за използване в комуникационната, радионавигационната, радиолокационната и радио- и телевизионната техника в дециметровия и сантиметровия обхват. Антенната решетка е с висока стойност на коефициента на усилване и широка честотна лента с компактна печатна конструкция. Наградените в категория „Машиностроене и строителство“ са Николай Любенов Алексиев, Пламен Чавдаров Ташев и Стефан Христов Христов за изобретението си метод и устройство за изпитване склонността на металите към образуване на пукнатини при заваряване. Призът беше връчен от председателят на парламентарната комисия по Икономическа политика и туризъм комисия Петър Кънев. Изобретението може да намери приложени при изработване на метални конструкции в машиностроенето и строителството, и изпитването на склонността на стоманите при образуването на пукнатини в метала на шева и около шевната зона. Екипът от изобретатели Иван Георгиев Иванов, Геновева Атанасова Начева, Стефан Петков Петров, Hans-Guenther Grigoleit пък беше отличен в категория „Химия и биотехнологии“. Наградата си те получиха лично от Реймънд Лютц. Екипът е изобретил супресор на ендогенния човешки гама-интерферон. Той е приложим при автоимунни заболявания и при използване на алотрансплантанти. Неговото предимство е, че подтиска действието на абнормено продуцирания hIFN-гама при автоимунни заболявания и така предоставя възможност за производството на медикамент за лечение за автоимунните заболявания множествена склероза, алопеция ареата (косопад на петна) и миастения гравис (неврологично автоимунно заболяване, характеризиращо се с абнормална мускулна слабост, поради нарушено предаване на нервните импулси), както и медикамент за потискане отхвърлянето на алотрансплантанти. Зам.-министър на икономиката Лъчезар Борисов връчи и награда за Иновативна фирма за 2017 г. В тази категория беше отличена панагюрската фирма „ОПТИКОЕЛЕКТРОН ГРУП“ АД. Тя е една от най-модерните компании, специализирани в оптомеханични, оптоелектронни и лазерни устройства и системи за защита и охрана, медицина, устройство, машиностроене. Наградата се връчва за два нейни патента. Първото е авиаторски очила за нощно виждане, които позволяват наблюдение на обекти при условия на намалена видимост през нощта или в здрач, във военната област и при управление на превозни средства. Вторият им патент е модул за наблюдение, който дава възможност да се запази високата резолюция на изображението при промяна на ъгъла на наклона на огледалото. Двама учени бяха вписани в Златната книга на българските откриватели и изобретатели за цялостния им принос към техническите и естествените науки и изобретателската дейност. Проф. д-р Димитър Неделчев Карастоянов, който работи в областта на мехатрониката и автоматизацията. Изобретател е на 23 изобретения, някои от които са в основата на най-добрия иновационен проект за 2017 г. - ACOMIN за реализирането на „Помощен компютърен интерфейс за хора с увредено зрение“, чрез който незрящите могат да „виждат“ картини. Проф. дхн Христо Ганев Крачанов пък се занимава с биоорганичната химия. Съизобретател е по 28 изобретения и полезни модели. Неговите иобретения за екстракция на плодови суровини - лечебни плодови сокове и нектари от арония и други антоцианин съдържащи плодове, водят до постигане на сериозен икономически растеж и носят неоспорим социален ефект с внедряването и пазарната реализация.", "date": "2017.11.06", "title": "Връчиха годишните награди „Изобретател на годината“ и „Иновативна фирма“ за 2017 г."}
{"url": "https://www.24chasa.bg/novini/article/6535761", "text": "Пожар гори в месокомбината във Велико Търново. Огънят е локализиран в участъка на покрива, който е засмолен. Това съобщиха за Агенция „Фокус“ от ОДМВР – Велико Търново. „В гасенето са се включили пожарни автомобили от службите във Велико Търново, Горна Оряховица, Павликени и Габрово. Няма пострадали. Гори основната част на предприятието. Към момента не може да се каже какви са причините за възникване на пожара“, обясниха от ОДМВР-Велико Търново.", "date": "2017.11.06", "title": "Пожар гори в месокомбината във Велико Търново"}
{"url": "https://www.24chasa.bg/novini/article/6535680", "text": "Нов теч на информация от адвокатска кантора в офшорна зона, обслужваща най-богатите и могъщи хора в света, разкри как руски пари влияят на най-големите социални мрежи “Фейсбук” и “Туитър”. “Парадайз пейпърс”  (досиета от рая - б.р.) разкриват за офшорните финансови операции на около 120 политици от 50 страни, обслужвани от адвокатската кантора “Епълби” от Бермудските острови. Достъп до документите е получил германският в. “Зюддойче цайтунг”, който ги е споделил с международната журналистическа разследваща организация ICIJ, в. “Гардиан”, Би Би Си, WDR, “Монд” и в. “Ню Йорк таймс”. на кантората, които са били копирани от неизвестен засега хакер и пратени на вестника.  Данните от публикуваните документи показват още и отношенията между финансови компании, които са собственост на Кремъл, и инвестициите в туитър и фейсбук. През 2011 г. инвестиционен фонд, управляван от руския магнат Юри Милнер, получил 191 млн. долара от руската банка ВТБ и ги инвестирал в туитър. В публикацията си “Зюддойче цайтунг” нарича ВТБ “черната каса за стратегически цели на Путин”. От друг близък до Кремъл концерн - “Газпром”, Милнер получил пари за инвестиция във “Фейсбук”. Друга сума той вложил в “Туитър”. И в двата случая Милнер работил с офшорни фирми, които прикривали следите на капиталите. Дъщерна на “Газпром” фирма - пощенска кутия на име “Кантон Сървисис”, превежда парите на дъщерна фирма на инвестиционния фонд на Милнер “Дигитал Скай Технолоджис”. Пред “Ню Йорк таймс” Милнер не оспорва това: “Това са просто сделки!” Фейсбук също реагира, като обясни, че инвестицията не дава право на активна намеса в делата на фирмата. Самият журналистически консорциум обяви, че “съществуват легитимни начини за използване на офшорни компании и тръстове”. “Не се опитваме да намекнем, че някои лица, компании или други структури, фигуриращи в базата данни на Международния консорциум за журналистически разследвания, създаден въз основа на “течове” за офшорките, обезателно са нарушили закона или са действали по друг неправилен начин”, се казва в съобщение за медиите, съпровождащо публикацията на новите разкрития. Разследването “Парадайз пейпърс” наподобява много предишния голям журналистически удар - “Панама пейпърс”, в който Международният консорциум от 300 репортери, сред които и Алексения Димитрова от вестник “24 часа”, спечели Пулицър за разследването “Панама пейпърс” за офшорните сметки на знаменитости. Разследването бе най- голямото изтичане на тайна информация в историята. Единственият български партньор на консорциума от журналисти бе в “24 часа”. Разкритията тогава се базираха на документи от адвокатската кантора “Мосак Фонсека” от Панама. Документите бяха хакнати и пратени отново на “Зюддойче цайтунг”. Към “Парадайз пейпърс” сега се прибавят и документи от още 19 офшорни зони. Как точно обаче журналистите се сдобиват с тях, остава тайна, както бе и с Панамските досиета.  В “Парадайз пейпърс” изплуват имена на политици от ранга на кралица Елизабет Втора, търговския министър на САЩ Уилбър Рос, дузина съветници и спонсори на Доналд Тръмп, компании като “Алианц” и “Сикст”, американската “Найк”, “Юбер”, “Уърлпул”. Има документи за зет на Путин, попзвездите Боно и Мадона. Довереник на канадския премиер Трюдо също се оказва замесен в съмнителни офшорни сделки, както и президентите на Колумбия и Либерия. Руски богаташи използвали услугите на “Епълби”, Бившият канцлер Герхард Шрьодер ползвал адвокатската кантора в периода, когато бе независим съветник на руско-британския TNK-BP. Освен него към “Епълби” са се обръщали и едни от най-богатите германци - Курт Енгелхорн и Паул Гаузелман. Енгелхорн продаде своя фармацевтичен концерн преди години за сума, възлизаща на милиарди евро, като успя чрез сложни операции да укрие по-голяма част от тях от данъчните. Гузелман пък притежава най-големите казина и игрални къщи в Германия. То настоя те да бъдат предадени и на данъчните служби. При “Панама пейпърс” “Зюддойче цайтунг” не пожела да сътрудничи с държавните власти. Не е ясно как ще реагира сега. Вестникът уточни, че инвестирането в офшорна зона не е автоматично престъпление. При панамските разкрития обаче въпреки това имаше вълна от сериозни последствия като оставката на исландския премиер Зигмундур Гунлаугсон и отстраняването на пакистанския премиер Наваз Шариф. Едно от най-шокиращите разкрития на досиетата е свързано с името на британската кралица Елизабет II. Според Би Би Си кралицата е вложила 10 милиона паунда в офшорни сметки. През периода 2004-2005 г. парите на Елизабет II били вложени във фондове, регистрирани на Каймановите и Бермудските острови.  Става дума за пари, които кралицата е спечелила от нейното херцогство Ланкастър, в което има имоти за 500 млн. паунда. Британското радио подчертава, че в тези операции “няма нищо незаконно и няма предположения, че кралицата не си плаща данъците, но може да възникне въпросът трябва ли монархът да инвестира в офшорки”. “Нашата инвестиционна стратегия се основава на препоръките на нашите инвестиционни консултанти. Херцогството инвестира средства само в много уважавани инвестиционни фондове, следвайки категоричните препоръки на нашите инвестиционни консултанти”, поясни директорът на финансовата служба на херцогството Крис Едкок. Самата кралица едва ли е знаела къде и как точно се инвестират парите ѝ, но нейните подопечни – със сигурност, става ясно от документите. Те са получавали редовно подробни доклади от кайманския си фонд. В един от докладите те са били уведомени, че част от парите ще се вложат в купуването на акции от фирми за домакинска техника във Великобритания. Така кралицата се оказва съсобственик на една от най-големите вериги за домакинска техника “Брайтхауз”, която има доста съмнителна слава на Острова. Причина за това е търговският ѝ модел, осигуряващ 100-процентова печалба от продажбите. Тя предоставя уреди на изплащане, като вместо наведнъж сумата се заплаща за около година по 3-4 паунда седмично. В крайна сметка една прахосмукачка излиза близо 330 паунда вместо нормалната ѝ цена от 120. Елизабет Втора нареди управлението на финансите ѝ да сътрудничи по разясняване на всички детайли около скандала. Министърът на търговията на САЩ Уилбър Рос е имал бизнес отношения със зетя на руския президент Владимир Путин Кирил Шамалов, става ясно от документите.  Шамалов е женен за по-малката дъщеря на Путин Екатерина Тихонова. Двамата притежават фирми за около 2 млрд. долара, най-вече от голям дял в компания за газ и петрол, която Шамалов е придобил от друг приятел на Путин, Генадий Тимченко. Рос притежава дял в корабоплавателната компания “Навигатор”. Тя пък има бизнес отношения със “Сибур” - руска газова компания, в която съдружник е Шамалов. Милиардерът Рос запази собствеността си в \"Навигатор\" дори след встъпването си в длъжност тази година. Според разследването той вероятно има изгода от руски фирми, на част от които са наложени санкции. От 2014 година досега \"Навигатор\" е получила 68 млн. долара от \"Сибур\". Рос е близък приятел на Тръмп и е известен като Краля на банкрутите – той печели парите си от изкупуването на фалирали фирми и предприятия. Бе член на Демократическата партия, но през 2012-а подкрепи Ромни, а после и Тръмп. С Тръмп се познават отдавна – още като банкер от “Ротшилд енд сън” Рос се грижи за казиното “Тадж Махал” на Тръмп.   То имаше три милиарда дългове, но вместо да премине в ръцете на кредиторите, Рос ги убеди да дадат още един шанс на Тръмп и той успя да го изправи на крака. Смята се, че постът търговски министър му е даден в знак на благодарност за тази намеса. Разкритията на консорциума от журналисти хвърлят светлина върху офшорните сметки и на друга знакова фигура - Гари Кох, съветник по икономическите въпроси на Доналд Тръмп. Според документите между 2002 г. и 2006 г. той е бил или президент, или вицепрезидент на 22 офшорки на Бермудските острови. Те пък са в тесни връзки с “Голдман Сакс” - една от най-старите инвестиционни банки в света.", "date": "2017.11.06", "title": "Кремъл плащал  милиарди на  туитър и фейсбук (Обзор)"}
{"url": "https://www.24chasa.bg/novini/article/6535772", "text": "Седем охранители на вицепрезидента на Афганистан генерал Абдул Рашид Достум бяха осъдени на пет години затвор за сексуално посегателство и незаконно задържане на един от неговите политически противници, предаде Франс прес, цитира БТА. Достум, който е бивш полеви командир и е етнически узбек и на когото в миналото са приписвани много нарушения на правата на човека, избяга в Турция през май, след като бе обвинен в изнасилване и мъчения над Ахмад Ихши, бивш губернатор на афганистанската провинция Джаузджан. Смята се, че Достум е отговорен за отвличането на Ихши. Бившият губернатор твърди, че е бил задържан за няколко дни в една от резиденциите на вицепрезидента. Ихши твърди още, че там е бил изнасилен и измъчван. Достум отхвърли тези обвинения. Миналата сряда негови охранители се признаха за виновни в съда. Според официалните съобщения на афганистанското правителство Достум е в Турция по медицински и семейни причини. Днес говорител на вицепрезидента не е коментирал присъдите на неговите седем охранители.", "date": "2017.11.06", "title": "Затвор за охранителите на вицепрезидента на Афганистан за сексуално посегателство на бивш губернатор"}
{"url": "https://www.24chasa.bg/novini/article/6535611", "text": "Петролът марка Brent достигна двугодишен максимум, като поскъпна до 62,81 долара в понеделник, което се случва на фона на чистката във висшата администрация на Саудитска Арабия, предава РИА Новости. Според данни от 17:00 часа, Brent се търгува на цена 62,61 на Лондонската борса. За последен път нефтът струваше толкова през ноември 2015 година, информира \"Фокус\". В неделя Висшият комитет за борба с корупцията на Саудитска Арабия се разпореди да бъдат задържани около 40 влиятелни държавни дейци, включително членове на кралското семейство, министри, военни и предприемачи.", "date": "2017.11.06", "title": "Цената на петрола се вдигна рязко след ареста на принцовете в Саудитска Арабия"}
{"url": "https://www.24chasa.bg/novini/article/6535630", "text": "Броят на загиналите от тайфуна и наводненията във Виетнам е достигнал днес до 61, като властите съобщиха, че някои водоеми опасно наближават капацитета си заради непрестанните валежи. Тайфунът Дамрей премина над централните райони на Виетнам в края на миналата седмица, дни преди насрочената в град Дананг среща на върха на организацията Азиатско-тихоокеаско икономическо сътрудничество (АТИС). Сред участниците са президентите на САЩ и Русия Доналд Тръмп и Владимир Путин, предаде БТА. По данни на виетнамските спасителни служби загиналите от стихията са 61, а изчезналите - 28. Някои от жертвите са от плавателни съдове, преобърнали се в морето, а други са намерили смъртта си под свлачища. Над 2000 жилищни сгради са срутени, а на 80 хиляди са нанесени повреди. Заради наводнените и отнесени от бурята пътища по оцелелите шосета в засегнатите провинции има големи задръствания. В Дананг войници и местни жители разчистват разхвърляните от урагана отломки, така че да може крайбрежният курорт да приеме регионалните лидери. Срещата на АТИС започна днес, а на 10 ноември ще преговарят лидерите на страните членки, като домакините заявяват, че графикът ще бъде спазен. Обаче голяма част от старинния град Хо Ан в близост до Дананг, който участниците във форума трябва да разгледат по план в събота, все още е под кална вода, а хората плават с лодки по улиците.", "date": "2017.11.06", "title": "Тайфунът \"Дамрей\" уби 60 души във Виетнам, други 28 са изчезнали"}
{"url": "https://www.24chasa.bg/novini/article/6535634", "text": "Бившият лидер на Каталуния Карлес Пучдемон беше освободен от ареста в Брюксел в понеделник, след решението на местния съд, че той може да остане на свобода в Белгия, докато не му бъдат предявени официални обвинения от испанския съд за организиране на метеж, предава Reuters. Решението на съда означава, че Пучдемон, който избяга от Испания миналия месец, след като Мадрид уволни регионалното правителство на Каталуния и разпусна местния парламент, е свободен да води кампания за изборите в автономната област, които трябва да се проведат на 21 декември, съобщи \"Фокус\". След освобождаването си, той заяви, че действията на неговото правителство са били напълно легитимни и разкритикува испанската правосъдна система за „очевидната липса на независимост и неутралност“. Според агенцията се очертава местните избори в Каталуния да изиграят ролята на де факто референдум за независимост на областта.", "date": "2017.11.06", "title": "Освободиха Карлес Пучдемон от белгийския арест"}
{"url": "https://www.24chasa.bg/novini/article/6535650", "text": "В Москва отслужиха панихида за смъртта на патриарх Максим и Бисер Киров. И двамата починаха на 6 ноември - патриархът през 2012 г., а певецът през 2016 г. В тяхна памет в българската църква в Москва беше отслужена божествена литургия от архимандрит Теоктист и звучаха български църковни песнопения. Присъстваха посланикът ни в Русия Бойко Коцев, приятели на Бисер Киров от Русия, Армения и България и български студенти.", "date": "2017.11.06", "title": "Панихида за патриарх Максим и Бисер Киров в Москва"}
{"url": "https://www.24chasa.bg/novini/article/6535643", "text": "С румънските ни приятели имаме общи цели, защото влизането в Шенген на България и Румъния е тема от европейския дневен ред. Аз съм убеден, че по време на европредседателството с Румъния трябва да бъдем обединени от общи каузи от взаимен интерес и да фокусираме повече внимание в региона на Югоизточна Европа.Това заяви зам.-председателят на ГЕРБ и председател на ПГ на партията Цветан Цветанов в отговор на журналистически въпрос относно утрешното съвместно заседание на Комисията по вътрешна сигурност и обществен ред в Народно събрание и Комисията по отбрана, обществен ред и национална сигурност в Камарата на депутатите на парламента на Румъния. В контекста на предстоящото председателство на ЕС от България през първите шест месеца на 2018 година - мястото за срещата е определено в Русе, съобщиха от пресцентъра на ГЕРБ. По-рано през деня Комисията по вътрешна сигурност и обществен ред ще има изнесено заседание в 10.00 часа в зала 1 на Областна администрация – Русе, като една от основните теми ще бъде посветена на промените между първо и второ четене в проектозакона за Министерството на вътрешните работи. Цветанов посочи, че Румъния и България, заедно със страните от Западните Балкани, активно участват в Залцбургския процес. „В този смисъл, за мен е изключително удоволствие ,че ще можем да говорим и за Западните Балкани с колегите от Румъния“, добави той. Зам.-председателят на ГЕРБ обясни, че през март месец България ще бъде домакин на заседанието на Съвместната група за парламентарен контрол на Европол, като на това заседание ще бъдат приети процедурните правила за работата на групата. „Радостен съм, че това ще стане у нас, защото преди месец не успяхме да постигнем консенсус в Брюксел“, заяви Цветанов. По думите му основен акцент ще бъде приемането на т. нар. Синя карта, която ще даде възможност на граждани извън ЕС да идват в страната, да работят и да се запълни вакуумът, който има в момента за висококвалифицирани специалисти. Цветан Цветанов обяви, че ще запознае колегите си с парламентарното измерение на българското председателство на ЕС, защото на 18 и 19 март в България ще има присъствие на всички депутати от държавите – членки от комисиите по сигурност и обществен ред, както и на евродепутати от Комисията „ЛИБЕ“, директора на „Европол“. Той добави, че в хода на срещата ще бъде направена презентация от зам. - директора на Гранична полиция за миграцията и пренасочването на миграционните потоци. Зам. – министърът на вътрешните работи Красимир Ципов пък ще направи изложение, посветено на ангажиментите на България покрай европредседателството в сектор „Вътрешен ред и миграция“.", "date": "2017.11.06", "title": "Цветанов: Влизането на България и Румъния в Шенген е част от европейския дневен ред"}
{"url": "https://www.24chasa.bg/novini/article/6535491", "text": "Адвокатите на редицата отстранени членове на каталунското правителство обжалваха решението на Националната съдебна колегия на Испания за ареста им без право на пускане под гаранция, съобщи днес агенция Европа прес, цитирана от ТАСС. Защитниците на четиримата задържани политици, сред които е и бившият заместник-премиер на Каталуния Ориол Жункерас, представиха в съда прошенията си за тяхното освобождаване, предаде БТА. По-рано Националната съдебна колегия постанови задържането на осем бивши ръководители на регионалните министерства, след като испанската прокуратура ги обвини в бунт, метеж и прахосване на средства. Според испанското законодателство само обвинението в подстрекателство към бунт срещу централната власт ги заплашва с 30-годишна затворническа присъда.", "date": "2017.11.06", "title": "Адвокатите на арестуваните каталунски ексминистри обжалват ареста им"}
{"url": "https://www.24chasa.bg/novini/article/6535510", "text": "Германското правителство поиска документите от разследването на вестник „Зюддойче цайтунг“, който разкри поредната голяма афера с укрити данъци в офшорни зони. Замесени този път са западни лидери, банкери, звезди от шоубизнеса, милиардери. В разкритията за германци изплуват имената на бившия канцлер Герхард Шрьодер, най-големият хазартен бос Паул Гаузелман, милиардерът Курт Енгелхорн,  Файловете с имена на известни личности, които са се опитали да укрият данъци в офшорни зони, са изтекли към медиите, след като хакери са източили информация от бермудската адвокатска кантора „Епълбей“, която е обслужвала именитите клиенти. Сред тях е и бившият канцлер Герхард Шрьодер, който е използвал услугите на адвокатите в периода, когато бе независим съветник на руско- британския TNK-BP. Бившият канцлер засега не е дал позиция по случая. Освен него към адвокатите от „Епълбей“ са се обръщали и едни от най-богатите германци – Курт Енгелхорн и Паул Гаузелман. Енгелхорн продаде своя фармацевтичен концерн преди години за сума, възлизаща на милиарди евро, като успя чрез сложни операции да укрие по-голяма част от тях от данъчните. Гаузелман пък притежава най-големите казина и игрални къщи в Германия.", "date": "2017.11.06", "title": "Германското правителство иска оригиналите от разкритията \"Парадайз пейпърс\""}
{"url": "https://www.24chasa.bg/novini/article/6535526", "text": "Роднини на стрелеца от Тексас са посещавали понякога църквата, в която той застреля вчера 26 души и рани 20 души, съобщи шерифът на окръг Уилсън в щата Тексас, в който бе извършено престъплението, предадоха Ройтерс и Асошиейтед прес. Според шерифът Джо Такит в тази църква от време на време са идвали бившите сватове на стрелеца. Вчера обаче те не са били там по време на стрелбата, предаде БТА. Стрелецът бе идентифициран от американски представители като Девин Кели. Говорителка на американските военновъздушни сили каза, че през 2012 г. Кели е бил отстранен от военна служба, след като е бил осъден от военен съд заради насилие над съпругата и детето си. Шерифът Такит днес каза още, че нападателят вероятно се е самоубил в колата си, допълва ТАСС. Това е станало след като колата е аварирала. Нападателят е избягал от църквата, след като по него е бил открит огън от някои от местните жители, пък поясни говорителят на департамента за обществена сигурност на Тексас Фриман Мартин. Стрелецът е имал бронежилетка и е носел автоматично оръжие.", "date": "2017.11.06", "title": "Роднини на стрелеца от Тексас понякога посещавали църквата, която той атакува"}
{"url": "https://www.24chasa.bg/novini/article/6535495", "text": "Саудитски принц е загинал при катастрофа на хеликоптер, станала в близост до граница на Саудитска Арабия с Йемен, предава AFP, като се позовава на информация от местна телевизия. Информацията е съобщена след като в неделя властите в страна арестуваха голям брой висшестоящи, включително братя на престолонаследника Мохамед бин Салман, по обвинения в корупция. Не са съобщени подробности за катастрофата или предполагаемите причини, довело до падането на машината. Агенцията напомня, че в събота йеменска групировка се опита да удари с ракета летището в Рияд, но това бе предотвратено от ПВО системата на страната.", "date": "2017.11.06", "title": "Саудитски принц е загинал при катастрофа с хеликоптер"}
{"url": "https://www.24chasa.bg/novini/article/6535555", "text": "Сибирски тигър нападна служителка на зоологическа градина в Калининград в неделя, 5 ноември, когато влязла при животното, за да го нахрани. Инцидентът е станал на обяд, когато зоопаркът бил пълен с посетители. Тигърът нападнал жената и я повалил на земята, пише Ройтерс. Ужасените очевидци се опитали да привлекат вниманието на животното, като започнали да крещят и да хвърлят камъни и всякакви предмети по него, докато тигърът най-накрая се отдръпнал. Така жената успяла да избяга, пише  Тя работи в зоологическата градина от 20 години и е един от най-опитните служители. В официалното си становище от зоопарка съобщават, че е настанена в болница с множество рани и в шок. Лекарите информират, че състоянието й е стабилно и няма опасност за живота й. От зоологическата градина обясняват още, че 16-годишният тигър никога досега не е бил агресивен към хора и за първи път напада човек. Няма да бъдат предприети никакви мерки срещу него. Полицията разследва случая.", "date": "2017.11.06", "title": "Тигър нападна служителка на руски зоопарк (Видео)"}
{"url": "https://www.24chasa.bg/novini/article/6535568", "text": "„Новият здравен министър ще е мениджър!”- Това заяви в понеделник вечерта в Русе зам.председателят на ГЕРБ Цветан Цветанов. „Не очаквайте от мен да Ви кажа име, това е право на премиера Бойко Борисов, той ще го обяви на 10.11.”, каза Цветанов, но и не отрече, че става дума за Кирил Ананиев. „Благодарен съм, че с колегите от „Обединени патриоти” постигнахме пълен консенсус и ще дадем голям кредит на доверие за бъдещия министър на здравеопазването. Ясно и категорично, новият министър няма да бъде лекар. Смятам, че това решение се налага от много обстоятелства и сме взели правилното решшение, като е по-добре на поста да има един мениджър, който да управлява Здравното министерство. Парите се увеличават ежегодно и смятаме, че един подобен подход би могъл да бъде полезен, за да се избегнят абсолютно всякакви възможни влияния на определени кръгове в сферата на Здравеопазването”, обясни Цветанов. Решението, дали екипът на досегашния министър остава, ще бъде взето от следващия, обясни Цветанови допълни, че е разбираемо, след взетото решение за мениджър, в здравеопазването заместниците трябва да са задължително лекари, експерти. Във вторник Комисията по вътрешен ред и сигурност се събира в Русе, за да може да направи и двустранна среща с колегите с от Румънския парламент, обясни Цветан Цветанов. Според него, поканата била от председателя в Румънския парламент на същата комисия, за двустранна среща в Русе, или в Гюргево. „Когато ни предстои председателство, разбираемо предпочетохме Русе, смятаме, че това е доброто мяссто за тази среща”, отсече Цветанов. Така се стигнало до идеята за смесено заседание на Вътрешната комисия на България и Румъния, която ще се състои във вторник следобяд. На изнесеното заседание на Вътрешната комисия в Русе, ще бъде разгледан докладът за промените между първо и второ четене на Закона за МВР, важен елемент сред тях е т.н. „синя карта”, която ще даде възможност да се облекчи начинът за наемане на квалифицирани кадри от чужбина и да работят тук, за да се запълни вакуума за високо квалифициране кадри за определени професии. „С подобен подход, както и раззговорите с колеите от Румъния, ще имаме възможност да чуем една презентация, която ще бъде изнесена от зам.диретора на Гранична полиция, по темата миграция и евентуалното пренасочване на миграционните потоци и към Румъния. Зам.минисътрт на МВР ще представи и готовността на Бълггрия за предстоящото председателсво в сектор Сигурност и по-специално – Вътрешен ред и имиграция”, каза още Цветанов. Спред него, на 18 и 19 март в България ще има присъствие на всички депутати от националните парламенти, които са във вътрешните комисии за сигурност и обществен ред, заедно с Европарламента, също и с директора на Европол. На тази среща трябва да бъде взето решението да се осъществи парламентарен контрол върху дейността на Европол. „Благодарни сме, че това ще се сллучи у нас. Преди месец в Брюксел не се стигна до консунсус, затова се отложи за у нас. За целта се очаква подкрепа и от румънската комисия” призна Цветанов.", "date": "2017.11.06", "title": "Цветанов: Новият здравен министър ще е мениджър!"}
{"url": "https://www.24chasa.bg/novini/article/6535563", "text": "Твърдението, че фермерите тъпчат животните с лекарства, е невярно. Това обявиха във вторник от агенцията по храните по повод публикации от доклад на Европейската агенция по лекарствата. Според него в България през 2015 г. са влагани 121,9 милиграма. Показателят не е за килограм преживно тегло, а е величина, измерена по формула. Умножават се броят животни, внесени, заклани и т.н., по теглото при лечението или прогнозираните им килограми при обработка. Според някои медии за 4 години - от 2011 до 2015-а, имало скок в съдържанието на антибиотици. От 2006 г. има забрана за използването на антибиотиците като стимулатори за растеж, не може да има такива и във фуражите, посочват от агенцията, чийто шеф е Дамян Илиев. И допълват, че в данните, подадени от България, изрично е посочено, че те се предоставят от търговците на едро доброволно и трябва да се интерпретират внимателно. Ежегодно експертите на агенцията изготвяли програма за ветеринарномедицински продукти, която контролира неправилната им употреба или неспазване на срокове между употребата на медикаменти и получаването на хранителни продукти от животни. По този показател за 2015-а, 2016-а и до края на септември 2017 г. е изследвано месо от различни животни като свине, коне, птици, зайци, както и мляко, яйца, мед и аквакултури. През 2015 г. имало само една несъответстваща проба - пчелен мед с наличие на сулфатиазол. През 2016 г. три проби с патешко месо са показали наличие на тетрациклин. А през тази година от взетите проби не са открити антибиотици. Когато те се използват за лечение, има забранителен срок, през който не може да се използва млякото и животните не се колят, поради което няма как месо с антибиотици да попадне в кланиците, заяви Атанас Урджанов, председател на Асоциацията на месопреработвателите в България. Той добави, че преди клане животното е придружено от ветеринарномедицинско свидетелство, че не е третирано с антибиотици или ако е имало, е изтекъл забранителният срок. Според Урджанов месото освен гаранциите от производителя, има и от държавата. Това била здравната маркировка, която се поставя от ветеринарен лекар. Потребителите трябва да бъдат спокойни, че в месото няма остатъчни количества ветеринарномедицински продукти, заяви Урджанов. “Изнесената информация в медии е манипулативна. Не случайно преди няколко месеца бизнесът проведе кръгла маса за информираността на потребителети Считам, че с гръмки заглавия като “Българското месо е пълно с антибиотици” за пореден доказва, че някои медии не информират, а манипулират потребителите”, каза още Урджанов. Той посочва, че сравнения за България в публикациите се правели с държави, които са в други географски ширини като Исландия, Швеция и Норвегия. Ако данните били сравнени със страни от нашата географска ширина като Кипър, Испания и Италия, ще се види, че у нас има 3-4 пъти по-малко антибиотици. Данните за рекордьорите са следните- Кипър с 434 мг, Испания с 402 и Италия - с 322. Близки до стойностите у нас са Полша - със 138,9, Португалия - 134,4, 150,1 при Белгия, 100,5 - Румъния и 101,6 в Хърватия. Докладът на Европейската агенция по лекарствата анализира продажбата на антибиотици за животни в 30 европейски държави през 2015 г. Основният извод е, че те намаляват.", "date": "2017.11.06", "title": "Държавата: Фермерите не тъпчат месото с антибиотици"}
{"url": "https://www.24chasa.bg/novini/article/6535607", "text": "Най-малко 76 словенски граждани и компании са споменати в аферата \"Парадайз пейпърс\", сред които е името на най-големия данъчен длъжник в Словения, предаде агенция МИА, позовавайки се на словенските медии. , сътрудничат и журналисти от люблянския в. \"Дело\", които в близките дни ще разкрият кои словенски компании и бизнесмени крият парите си в данъчните оазиси и избягват плащане на данъци в родината си, предаде БТА. Засега се знае, че сред тях е и бившият шеф на данъчното управление на Словения Иван Симич, който е прехвърлил консултантската си компания в Кипър още докато е бил на този пост. Сега той съветва тези, които искат да основат компания в Кипър. Сред онези, на които Симич е бил данъчен консултант чрез задграничните си компании, е и Златан Кудич, основател на компанията, която е най-големият данъчен длъжник в Словения. Международният консорциум на разследващите журналисти публикува вчера откъси от около 13,4 млн. документа, отнасящи се до финансите на около 120 политици от различни страни. Архивът получи общото название \"Парадайз пейпърс\". Достъп до документите е получил германският в. \"Зюддойче цайтунг\", който ги е споделил с ICIJ, в. \"Гардиън\", Би Би Си и в. \"Ню Йорк таймс\".", "date": "2017.11.06", "title": "В аферата \"Парадайз пейпърс\" са замесени \nи словенци"}
{"url": "https://www.24chasa.bg/novini/article/6535654", "text": "Американски областен съдия отново отказа да облекчи условията за пускането под гаранция на Пол Манафорт - бившия шеф на кандидат-президентската кампания на Доналд Тръмп, предаде Ройтерс. Съдия Ейми Джаксън каза, че Манафорт и неговия сподвижник Ричард Гейтс трябва да предоставят повече финансова информация, предаде БТА. Тя посочи, че има въпросителни относно някои от имотите за 12 млн. долара, които Манафорт предложи като гаранция в замяна на снемане на ограниченията от наложения му домашен арест. Съдията визира по-конкретно няколко доживотни застраховки, вложени в тръст и издадени на името на неговата съпруга. Манафорт и Гейтс не се признаха за виновни по обвинението от 12 пункта, предявено срещу тях в рамките на разследването на специалния прокурор Робърт Мълър за предполагаема руска намеса в президентските избори в САЩ през 2016 г. и за потенциален сговор на някои хора от кампанията на Тръмп с руснаците. Миналата седмица съдията вече отхвърли първото искане на Манафорт и Гейтс за облекчаване на гаранционните условия. Днес тя каза, че не е много склонна да разреши на двамата да пътуват свободно в чужбина, а по-скоро би изисквала от тях да стоят в района на Вашингтон, като искат предварително разрешение за всяко такова пътуване.", "date": "2017.11.06", "title": "Съдия в САЩ отново отказа да облекчи гаранцията на Пол Манафорт"}
{"url": "https://www.24chasa.bg/novini/article/6535660", "text": "Двадесет и пет души загинаха в Сенегал, след като минибус се сблъска с автобус в северната част на страната,предава AFP, като се позовава на информация от местната служба за извънредни ситуации. Минибусът е пътувал към град Туба в централната част на Сенегал, когато се е сблъскал с автобус. Според официалната информация в превозното средство е имало 27 души, при капацитет от 14 места и 24 от тях са загинали при сблъсъка. 25-ата жертва е водачът на автобуса, предаде \"Фокус\".", "date": "2017.11.06", "title": "25 загинаха при катастрофа между минибус и автобус в Сенегал"}
{"url": "https://www.24chasa.bg/novini/article/6535657", "text": "Синът на холивудския актьор и носител на „Оскар“ Ричард Драйфус обвини Кевин Спейси в сексуално посегателство, което по думите му се е случило, докато баща му е бил в същата стая. Хари Драйфус, който също се занимава с кино, е бил на 18 години по време на инцидента, при който Спейси го е опипал. В текст, публикуван в американския сайт Buzzfeed, той описва Спейси като \"сексуален хищник\", който се е чувствал в безопасност да злоупотребява с него, тъй като знаел, че младото момче \"няма да каже и дума\". Драйфус посочва, че случилото се е от 2008 г. По това време неговият баща Ричард Драйфус играе в постановка, режисирана от Спейси, в Лондон. Хари е посетил баща си за Коледа и е участвал в репетиция в апартамента на Спейси, на която са били само те с баща му. На нея той на два пъти се е опитал да опипа Хари и на третия път го е направил, докато Ричард е четял своите реплики,  „Не можех да осъзная какво се случва – баща ми и аз се преструвахме на любовници в постановката, докато Кевин Спейси се опитва да ме съблазни и всичко това в реалния живот“, пише Хари. Неговата история е поредното обвинение срещу двукратния носител на \"Оскар\", включително и от служители от снимачния екип на сериала „Къща от карти“, откъдето той беше уволнен след появилите се оплаквания. В момента британската полиция води и разследване срещу Спейси във връзка с обвиненията срещу него, някои от които за сексуално посегателство срещу непълнолетни.", "date": "2017.11.06", "title": "И син на известен актьор обвини Спейси в сексуално посегателство"}
{"url": "https://www.24chasa.bg/novini/article/6535677", "text": "5 000 души във Виена използваха последната възможност тази година да посетят Зимния дворец и да разгледат експозицията в него. Разкошната барокова сграда, построена през 17-ти век като зимна резиденция за принц Евгений Савойски, е била министерство на финансите и в имперско време, и в съвременна Австрия,  От 2013 година е превърната в музей за специални изложби, но догодина ще бъде използвана за европредседателството на Австрия и ще стане свидетел на едни от най-драматичните моменти в него - преговорите за Брекзит.", "date": "2017.11.06", "title": "Зимният дворец във Виена ще приюти преговорите за Брекзит догодина"}
{"url": "https://www.24chasa.bg/novini/article/6534159", "text": "Съдът възстанови на работа Пешко Караджов, шеф на \"Физическа защита\" в АЕЦ Козлодуй. 37 хил. лева обезщетение от съда за уволнението си, което се оказало незаконно, иска мъжът, който заплаши брутално с уволнение местните полицаи, защото спрели пияни негови познати. Тогава бе наказан само със забележка, но след като премиерът Бойко Борисов реагира с възмущение, Караджов бе уволнен. Оказва се, че съдът го е върнал на работа. Патрулът в Козлодуй спрял шофьор с над 1,2 промила в кръвта. В районното управление нахлул Караджов. Полицаите го записали, защото знаели нрава му, обясни по Би Ти Ви Цецо Благоев - полицаят, пуснал клипчето във фейсбук. Последвал огромен натиск към шефа на Караджов в АЕЦ, към полицаите, към началниците ни заради подписката, която започнахме, разказа Благоев. Близки връзки с един врачански депутат са обяснението на заплахите и наглото поведение на Караджов, твърди бившият вече полицай. Преди 2 г. Караджов се беше явил пиян в полицейското управление и строил полицаите, бесен от отказа им да отидат със служебната полицейска кола да купят цигари и алкохол за банкета на охранителя, защото им били свършили. Пламен Игнатов, тогавашният шеф на управлението, покри това, твърди Благоев. Сега ни взеха подписката и гледаха кой се е подписал - на 16 от полицаите ни образуваха наказания за престъпления по служба, най-различни поводи намериха. Преди подписката не съм бил обект на една проверка или едно наказание, обясни Благоев. С протекцията на Караджов жената и синът на бившия областен шеф на МВР Газибарски, разправил се с \"провинените\" полицаи, били назначени в АЕЦ. Заплатите там са от 3 до 7 хил. лева, тази на Караджов е 5000, посочи уволненият полицай. Той обжалва заповедта си. По време на участието му тази сутрин по Би Ти Ви зрителско писмо, прочетено от водещия Антон Хекимян, го обвини във връзки с подземния свят. Въпросните лица празнуваха рожден ден в заведение във Враца, в което съм бил с колега, но не и на една маса, нито имам приятелство, напротив - един от споменатите в писмото лежа в затвора, след като аз го хванах с крадена кола, разказа експолицаят, който търси правата си заради уволнението.", "date": "2017.11.06", "title": "Охранителят от АЕЦ \"Козлодуй\", който вбеси премиера, и преди унижавал пиян полицаи"}
{"url": "https://www.24chasa.bg/novini/article/6535457", "text": "Бронзова скулптура от колумбийския художник Фернандо Ботеро, оценена на 425 000 евро, е била открадната през уикенда в галерия в Париж, оповести полицията, цитирана от Франс прес. Служители в галерията \"Барту\" си дали сметка малко преди затварянето й, че творбата, озаглавена \"Майчинство\", е изчезнала, предаде  ТА. Кадри от камерите за видео наблюдение показват, че към 19.00 ч. мъж отмъкнал скулптурата с тегло около 10 кг и избягал.", "date": "2017.11.06", "title": "Откраднаха бронзова скулптура за 425 000 евро в Париж"}
{"url": "https://www.24chasa.bg/novini/article/6535465", "text": "Испания подкрепя България във всички инициативи, особено за приемането в Шенген. Това заяви председателя на Смесената комисия по въпросите на ЕС в Конгреса на депутатите на Испания Мария Сорая Родригес Рамос на среща с вицепремиера и външен министър Екатерина Захариева. В испанската столица министър Захариева се срещна преди минути и с външния министър Хосе Мануел Гарсия Маргальо, информира  В рамките на всички разговори днес пред министър Екатерина Захариева бе изразена огромната благодарност на официален Мадрид за подкрепата, която България оказва в тежката за испанската държава политическа ситуация. Голямата част от испанския народ е убедена, че заедно ще излезем напред, заяви Мария Сорая Родригес Рамос. Нашата позиция е ясна - ние стоим зад териториалната цялост и суверенитета на Кралство Испания, посочи още тя. Вярвам в испанското правосъдие и в демокрацията пък каза министър Екатерина Захариева и добави, че България приветства свикването на демократични избори в Каталуния. След Брекзит всички осъзнаха, че процесите не са невъзвратими и че трябва да отстояваме демокрацията всеки ден, посочи още Захариева и добави, че нашите народи са сред най-проевропейски настроените.", "date": "2017.11.06", "title": "Испания подкрепя България за приемането в Шенген"}
{"url": "https://www.24chasa.bg/novini/article/6535463", "text": "„Расте броят на непридружените деца, които влизат в България, а в същото време едва около една трета искат да посещават училище. Българските институции трябва да насочат тези деца към образователната ни система, за да могат те да получат своята пълноценна интеграция в обществото“. Това посочи Илияна Йотова, която проведе днес на „Дондуков“ 2 работен обяд с жените ръководители на дипломатически мисии у нас, съобщиха от прессекретариата на президента. Според Илияна Йотова е необходимо дебатът по многогодишната финансова рамка на ЕС да получи нова насока. „Досега повече средства бяха разходвани за охрана и укрепване на границите, би следвало оттук нататък да се отделят средства за обучението и интеграцията на децата, които са най-уязвими да попаднат в обхвата на радикални елементи“, категорична бе Илияна Йотова. „Европа все още не е подготвена за проблема с непридружените деца и се надява, че те просто ще отидат в друга държава“ каза по време на срещата посланика на Република Хърватия у нас Лйерка Алайбег. „Жените, бягащи от конфликти, също са сред най-застрашените. Те стават жертва на трафик и съвременно робство“, обърна внимание върху тази тема Илияна Йотова и изрази надежда, че дипломатите ще съдействат за включването на медиатори и психолози, които да работят за обратното интегриране на тези жени в обществото. Добри практики сподели госпожа Ирит Лилиан – посланик на Държавата Израел, които биха могли да станат солидна основа на една бъдеща, обща инициатива. От своя страна посланика на Обединеното Кралство Ема Хопкинс отбеляза, че посолствата работят активно и пълноценно с представители на Българския червен кръст по въпроса за справянето с мигрантската криза. В хода на разговора посланиците на държави от Африка и Близкия Изток – Н.пр. г-жа Ахмед, посланик на Република Судан, г-жа Закия ел Мидауи – посланик на Кралство Мароко, г-жа Надра Саяф – посланик на Сирийска Арабска Република и г-жа Латифа Беназза – Алжирска демократична и народна република, отбелязаха, че България е държавата, която от десетилетия поддържа много добри дипломатически контакти с техните страни и те се надяват тези отношения да се задълбочат за напред. Те споделиха, че имат огромен опит по отношение на миграцията и биха били много полезни в тази сфера. Посланиците от азиатските и южноамериканските страни изразиха надежда, че България отново ще задълбочи дипломатическите си отношения с тях в областта на образованието, обучението и инвестициите. Те отбелязаха, че очакват от ЕС и България в частност не само помощи, отпускани при кризи, а засилени търговски връзки, чрез които да се създават работни места за младите хора в техните държави, за да не емигрират, а да останат да живеят там. На срещата бяха обсъдени актуалните теми от дневния ред на Европейския съюз, сред които кохезията и отстояването на тази политика, както и реформата на Дъблинска система за даване на убежище в ЕС, която трябва да приключи по време на предстоящото Българско председателство на Съвета на Европейския съюз.", "date": "2017.11.06", "title": "Йотова: Пълноценната интеграция на децата бежанци е възможна само чрез образование"}
{"url": "https://www.24chasa.bg/novini/article/6535261", "text": "Сръбският министър Ненад Попович заяви днес, че не е регистрирал в офшорни зони нито една своя компания. Той каза това във връзка появяването на името му в разследването за \"Парадайз пейпърс\" (Paradise Papers), съобщи Танюг. \"Всичките ми компании са регистрирани в Русия и Европа. И което е най-важно, всичките си компании съм декларирал като човек, заемащ държавен пост в Агенцията за борба против корупцията в Република Сърбия\", заяви Попович. Министърът подчерта, че е регистрирал цялото си имущество в Агенцията за борба с корупцията и че е придобил богатството си, преди да стане министър, съобщи БТА. По думите му авторитетната консултанска къща PWC, която го съветва вече 20 години, през 2012 г. му изпратила предложение за прехвърляне на юрисдикцията на компаниите му в офшор зони, но той не приел предложението. Документите показват, че Попович притежава имот, който струва най-малко 75 милиона долара, а неговата пазарна стойност е над 100 милиона долара, с което той убедително е най-богатият сръбски политик.", "date": "2017.11.06", "title": "Сръбски министър за \"Парадайз пейпърс\": Нямам нито една офшорна компания"}
{"url": "https://www.24chasa.bg/novini/article/6535260", "text": "Агенция „Пътна инфраструктура“ стартира обществена поръчка за избор на изпълнител за изграждането на нов мост над река Бели Осъм в град Троян и пътна връзка за Троянския манастир и Орешак. Това съобщиха от пресцентъра на Агенция „Пътна инфраструктура”, цитирана от \"Фокус\". Целта е транзитният трафик да се изнесе от центъра на града и да преминава през източния му край. Проектът ще се изпълни със средства от бюджета на агенцията по програма „Ново строителство“. Индикативната стойност е 2,2 млн. лв. без ДДС. Предвижда се изграждането на нов мост над река Бели Осъм в град Троян и строителство на пътна връзка между път II-35 Троян - Ловеч и път III-357 Троян – Орешак. Новото съоръжение ще бъде с дължина 43,2 метра. Ще се рехабилитират и 100 метра от съществуващия път II-35 Троян - Ловеч. Отсечката е при входа на Троян и съвпада с улиците „Васил Левски“ и „Крайречна“ в града. Индикативният срок за изпълнение на строителните дейности е 12 месеца. Кандидатите могат да подават оферти си до 17.30 часа на 11 декември 2017 г.", "date": "2017.11.06", "title": "АПИ стартира поръчка за нов мост над Бели Осъм и пътна връзка за Троянския манастир"}
{"url": "https://www.24chasa.bg/novini/article/6535267", "text": "Ливанският министър на вътрешните работи Нухад Машнук каза днес, че според него премиерът Саад Харири, който подаде оставка през уикенда, докато беше в Саудитска Арабия, ще се завърне в Ливан до няколко дни, предаде Ройтерс, цитирана от БТА. Машнук добави, че срещата на Харири със саудитския крал Салман е показала, че слуховете са \"неверни\". Вероятно той имаше предвид предположенията в Ливан, че Харири е бил арестуван в Саудитска Арабия или е бил накаран да подаде оставка, отбеляза Ройтерс. Харири обяви в събота, че подава оставка, защото се опасява, че има заговор за покушение срещу него. Той обвини Иран и ливанския му съюзник \"Хизбула\", че сеят раздори в арабския свят. Ливанският президент Мишел Аун каза днес, че няма да предприеме нищо във връзка с оставката, докато тя не му бъде връчена лично. А министърът на правосъдието Салим Джрейсати, цитиран от турския вестник \"Сабах\", отбеляза, че оставката \"трябва да бъде във всяко отношение доброволна\".", "date": "2017.11.06", "title": "Ливански министър: Подалият оставка премиер скоро ще се върне в страната"}
{"url": "https://www.24chasa.bg/novini/article/6535294", "text": "Полицията в баварското градче Пфафенхофен арестува 28-годишния мъж, който в сутрешните часове на понеделник предизвика заложническа криза, като взе в плен 31-годишна жена, работеща в местната Служба по младежта, съобщава националният ежедневник Die Frankfurter Allgemeine Zeitung, цитиран от \"Фокус\". Към момента не се привеждат подробности около ареста на мъжа. По-рано бе съобщено, че полицията е успяла да установи контакт по телефона с него. Съгласно разпространената информация, 28-годишният мъж е бил въоръжен с нож, но полицията не изключваше възможността той да разполага и с огнестрелно оръжие. Мъжът се бе барикадирал в една от стаите на третия етаж на сградата със спуснати щори и заключена врата. Районът около мястото на инцидента бе отцепен от правоохранителните органи, като на място бе изпратен голям контингент полицейски служители. Властите предполагат, че мотивите за престъплението са свързани със спор за попечителство.", "date": "2017.11.06", "title": "Арестуваха мъжа, взел заложник в Германия"}
{"url": "https://www.24chasa.bg/novini/article/6535299", "text": "Българският писател и редактор Владимир Зарев ще получи държавната награда „Св. Паисий Хилендарски“ за 2017 г. Той ще бъде удостоен с нея за изключителния си принос за развитието на националната културна идентичност и духовни ценности. Това съобщиха от пресслужбата на Министерски съвет.  Наградата ще бъде връчена от премиера Бойко Борисов на церемония в Гранитната зала на Министерския съвет утре, 7 ноември, от 9,45 ч. Годишната държавна награда „Св. Паисий Хилендарски” е учредена с ПМС №149 от 2000 г. Тя се присъжда за стимулиране на български творци и изпълнители на произведения, свързани с българската история и традиции. Тазгодишният й носител е определен от жури с председател акад. Юлиан Ревалски – председател на БАН, и членове: проф. Станислав Семерджиев – ректор на НАТФИЗ, проф. Николай Драчев – ректор на НХА, доц. Красимира Александрова – директор на НБКМ, проф. д-р инж. Иван Марков – ректор на УАСГ, проф. Маргарита Ваклинова от БАН и композиторът и диригент проф. Пламен Джуров.", "date": "2017.11.06", "title": "Борисов ще връчи наградата „Св. Паисий Хилендарски“ на носителя й за 2017 г. Владимир Зарев"}
{"url": "https://www.24chasa.bg/novini/article/6535259", "text": "Румънското кралско семейство съобщи, че здравето на бившия крал Михай Първи се е влошило, предаде Асошиейтед прес, цитира БТА. Деветдесет и шест годишният Михай, един от малкото лидери от Втората световна война, които още са живи, живее в изгнание в Швейцария. Той страда от левкемия и форма на рак на кожата. Кралското семейство съобщи днес, че най-възрастната дъщеря на Михай, принцеса Маргарита, е заминала за Швейцария, за да бъде с баща си. През март 2016 г. Михай обяви, че се оттегля от обществения живот заради влошеното си здраве. Той беше на престола от 1927 до 1930 г. и след това от 1940 до 1947 г., когато беше принуден от комунистите да абдикира. Румънското му гражданство бе възстановено през 1997 г. Съпругата на Михай Анна почина миналата година. Той има пет дъщери.", "date": "2017.11.06", "title": "Здравословното състояние на бившия румънски крал Михай се е влошило"}
{"url": "https://www.24chasa.bg/novini/article/6535306", "text": "Катастрофа между два автомобила е станала на кръстовището пред хотел „Хемус”, съобщи  „Фокус”. При пътнотранспортното произшествие няма пострадали, нанесени са само материални щети. На мястото на инцидента има полиция.                                                                                                                                                                                                                                                                                                                       ", "date": "2017.11.06", "title": "Две коли са се ударили на кръстовището пред хотел „Хемус” в столицата"}
{"url": "https://www.24chasa.bg/novini/article/6535271", "text": "Мустафа Туна от управляващата Партия на справедливостта и развитието (ПСР) бе избран днес за кмет на Анкара, съобщиха турските телевизии НТВ и СиЕнЕн-Тюрк. Туна бе избран за нов градоначалник на турската столица със 104 гласа (от общо 136) на заседание на Общинския съвет на Анкара, предаде БТА. Досега Туна бе кмет на анкарската община Синджан. Мустафа Туна е роден през 1957 г. в град Шаркъшла, окръг Сивас (Централна Турция). Завършил е Истанбулския технически университет. На изборите през 2002 г. той бе избран за депутат. На местните избори през 2009 и 2014 г. бе избран за кмет на община Синджан, посочва СиЕнЕн-Тюрк. На 28 октомври предишният кмет на Анкара Мелих Гьокчек, заемащ този пост от 1994 г., подаде оставка. Той посочи, че подава оставка по молба на президента Реджеп Тайип Ердоган. Опозиционните Народнорепубликанска партия и Партия на националистическото действие обявиха, че няма да предлагат свои кандидати или да участват в гласуването за избор на нов кмет на Анкара. Редица турски кметове в последно време подадоха оставки под натиска на Ердоган, който от дълго време говори за обновяване на кадрите на ПСР в управлението, за да се преодолее натрупаната \"умора\" преди предстоящите след две години президентски и парламентарни избори.", "date": "2017.11.06", "title": "Избраха Мустафа Туна за кмет на Анкара"}
{"url": "https://www.24chasa.bg/novini/article/6535322", "text": "На 9 ноември от 09.30 часа в зала „София“ на Хотел „Маринела“ в София президентът Румен Радев ще даде началото на 26-та международна конференция на Асоциацията на органите за управление на избори от Европа (АСЕЕЕО) на тема: „Осъзнати гласоподаватели в дигиталната епоха\". Това съобщиха от прессекретариата на държавния глава.                                                                                                                                                                                                                                                  ", "date": "2017.11.06", "title": "Радев открива в четвъртък международна конференция за управление на избори"}
{"url": "https://www.24chasa.bg/novini/article/6535359", "text": "Британският премиер Тереза Мей е дала сигнал, че е готова да плати сумата от 60 милиарда евро (53 милиарда паунда) по „сметката за развода“, така че да започнат търговските преговори, твърди вестник „Таймс“, цитиран от  . Спомената сума е около три пъти по-голяма от тази, която Лондон бе предложил преди това за покриване на двугодишния преходен период. Преговарящите от страна на ЕС обаче смятат, че Тереза Мей е готова да я плати, за да обяви победа, като извади от застоя преговорите от първата фаза и започне търговски преговори преди Коледа. Според кореспондент на „Таймс“ в Брюксел, преговарящите от страна на ЕС дори вече са започнали подготовка за очертаване на рамките на бъдещото търговско споразумение след получени сигнали от британското правителство, че ще се съгласи да плати 60 милиарда евро. Европейските преговарящи искаха тази сумата, защото ще покрие бюджетните задължения на Великобритания и средствата за пенсиите и помощите на европейските депутати. Ако обаче Тереза Мей направи това предложение на Брюксел, тя ще бъде подложена на остри критики, че плаща много повече от това, което мнозина в кабинета са готови да пожертват дори в случай на компромис. Видни фигури в Консервативната партия вече призоваха Тереза Мей да се оттегли от преговорите без сделка, ако бъде поискана голяма сума.", "date": "2017.11.06", "title": "\"Таймс\": Тереза Мей е готова да плати 60 милиарда евро по „сметката за развода“"}
{"url": "https://www.24chasa.bg/novini/article/6535365", "text": "Прокуратурата привлече като обвиняем   Обвиненията срещу младия мъж с чисто съдебно минало са две - за опит за убийство на момичето и за държане на наркотични вещества, открити у него при обиска след задържането му като извършител на първото престъпление, предаде  . От Апелативната прокуратура във Варна съобщават, че младежът е задържан за срок до 72 часа за осигуряването му пред съда по искане за вземане на мярка за неотклонение. Раненото момиче е настанено в Разградската болница с опасност за живота. Пострадалата е от Алфатар, но макар още да е ученичка, е започнала работа като сервитьорка в Разград.", "date": "2017.11.06", "title": "Повдигнаха две обвинения на 22-годишния, нападнал с нож момиче в Разград"}
{"url": "https://www.24chasa.bg/novini/article/6535375", "text": "Майки на войници, загинали в мирно време, се срещнаха днес, 6 ноември 2017 г., с министъра на отбраната Красимир Каракачанов по негова покана. На срещата майките, обединени в Комитета на родителите и близките на загиналите в казармата, поставиха проблеми, с които се сблъскват, както и предложения за законодателни промени в здравни и социални нормативни документи. Това съобщиха от пресцентъра на Министерството на отбраната. Промените са свързани с облекчаване на положението на родители, които са изгубили синовете си по време на военната служба или на участието им в мисии и операции зад граница. Министърът на отбраната Красимир Каракачанов увери майките, че този път министерството ще поеме инициативата и негови експерти ще оформят нормативно предложенията, които се отнасят до други министерства и до Народното събрание. Срокът за това е краят на ноември, а конкретен ангажимент пое директорът на Дирекция „Социална политика“ Иво Антонов. След това промените ще бъдат придвижени през Министерския съвет и Народното събрание с финансова обосновка и аргументация. Министър Красимир Каракачанов бе категоричен, че ще има откровен диалог с комитета за възможностите да се постигне напредък по техните искания. „За първи път пред нас се поемат ангажименти по този начин“, заяви на срещата Юлия Симова, председател на Комитета на родителите и близките на загиналите в казармата. Присъстващите подчертаха, че единствената институция, на която разчитат, е Министерството на отбраната, независимо, че част от проблемите, които поставят, се отнасят до Министерството на здравеопазването и Министерството на труда и социалната политика. На срещата присъстваха представители на дирекции и структури в Министерството на отбраната, към които се отнасят проблемите, изложени от близките. Сред тях бяха началникът на кабинета на министъра Илия Налбантов, експерти от Дирекция „Правно-нормативна“, от Военномедицинска академия и други.", "date": "2017.11.06", "title": "Министър Каракачанов прие майки на войници, загинали в мирно време"}
{"url": "https://www.24chasa.bg/novini/article/6535398", "text": "C кaквo xopaтa щe cи пeчeлят пpexpaнaтa, кoгaтo пpoизвoдcтвoтo изцялo бъдe зaмeнeнo c poбoти, в oфиcитe нaпълнo e нaвлязъл изкycтвeният интeлeкт, a зaд вoлaнa e пocтaвeн aвтoпилoт? Cъc cигypнocт ce виждa cлeднoтo: нaceлeниeтo нa paзвититe cтpaни cтapee, a тoвa oзнaчaвa, чe щe e нeoбxoдим пoвeчe пepcoнaл, кoйтo дa ce гpижи зa възpacтнитe xopa, информира  Бюpoтo пo тpyдoви cтaтиcтики нa CAЩ пyбликyвa cвoятa пpoгнoзa зa нaй-тъpceнитe пpoфecии пpeз 2026 гoдинa. Cпopeд тaзи пpoгнoзa, щe ce пoявят 750 000 cвoбoдни paбoтни мecтa зa пoмoщници пo личнa xигиeнa и 426 000 cвoбoдни paбoтни мecтa зa дoмaшнo пoмoщници. И пpи двeтe пpoфecии ce пpeдвиждa глeдaнe нa cтapи xopa, живeeщи в cвoитe дoмoвe. Paзликaтa мeждy двeтe e, чe пoмoщницитe пo личнa xигиeнa тpябвa дa мoгaт дa oкaзвaт пъpвa пoмoщ и дa имaт мeдицинcки cepтификaт. Kъм днeшeн дeн зaплaщaнeтo нa тeзи пpoфecии в CAЩ e твъpдe ниcкo – $10,66 нa чac, дoкaтo cpeднaтa зaплaтa e $17,86 нa чac. Haй-чecтo c тaзи нeпpиятнa paбoтa ce зaнимaвaт жeнитe, “цвeтнитe” имигpaнти и xopaтa caмo c нaчaлнo oбpaзoвaниe, a пoнякoгa и бeз нeгo. Aкo пpoгнoзaтa ce oкaжe вяpнa, зaплaщaнeтo нa тeзи пpoфecии pязкo щe ce yвeличи и тaзи paбoтa мoжe дa cтaнe пpecтижнa. Ha втopo мяcтo в eпoxaтa нa poбoтизaциятa и изкycтвeния интeлeкт ce oкaзaxa гoтвaчитe и cepвитьopитe, зa коитo ce пpoгнoзиpaт 580 000 paбoтни мecтa. Cлeдвaт диплoмиpaнитe мeдицинcки cecтpи (437 000). Eдвa нa пeтo мяcтo ca paзpaбoтчицитe нa coфтyep – зa тяx ce пpeдвиждaт 253 000 paбoтни мecтa. Cпopeд тaзи пpoгнoзa, зaceгa нe e икoнoмичecки изгoднa зaмянaтa нa ниcкo плaтeния тoвapaч, кoйтo мoжe дa извъpшвa пoлyaвтoмaтичнa paбoтa, cъc cкъп poбoт. ИИ зaплaшвa пpeдимнo виcoкo зaплaтeнитe пpoфecии – финaнcиcти, зacтpaxoвaтeли, юpиcти.", "date": "2017.11.06", "title": "Домашните помощници ще са най-търсени сред професиите през 2026 г."}
{"url": "https://www.24chasa.bg/novini/article/6535407", "text": "Британец, който беше отвлечен в Нигерия миналия месец, е бил убит, а други трима похитени са се върнали благополучно у дома, съобщи външното министерство в Лондон, цитира  Четиримата са работели за християнска медицинска благотворителна организация в южния нигерийски щат Делта. Тя бяха отвлечени на 13 октомври.", "date": "2017.11.06", "title": "Британски заложник беше убит в Нигерия, други трима са освободени"}
{"url": "https://www.24chasa.bg/novini/article/6521806", "text": "За приготвяне на кисело зеле се използват главно късно зрелите сортове, които съдържат по-голям процент захар - Кьосе, Ликоришко бяло, Дъбенско, Маринополско и др. В него се запазват до 90 на сто от съдържащия се в прясното зеле витамин С. За приготвяне на кисело зеле на глави са необходими два пъти повече съдове, в сравнение с приготвянето на нарязаното. Освен това хранителната стойност на зелето на глави запазва ценните вещества и витамини в саламурата. То се използва за приготвяне на чудесни сърмички и други вкусотийки, цяла зима.", "date": "2017.11.06", "title": "Как се прави кисело зеле?"}
{"url": "https://www.24chasa.bg/novini/article/6535424", "text": "Сръбски митничари са открили револвер и две шапки за маскировка при проверка на автомобил опел с българска регистрация и са предотвратили опит за трафик на мигранти с български камион, предаде Танюг. Опелът бил подложен на проверка на граничен пункт Батровци на сръбско-хърватската граница в неделя. Шофьорът, 39-годишен български гражданин, пътувал сам и заявил, че няма нищо за деклариране, предаде БТА. Пистолетът, в кожен кобур и зареден, бил намерен под шофьорската седалка. Едната от шапките била в джоба на вратата, друга - във фабричната кухина на стоповете. Ден по-рано, в камион с българска регистрация, превозващ алуминиеви профили за Франция, били открити четирима нелегални мигранти от Афганистан. Мигрантите били открити с помощта на мобилен скенер.", "date": "2017.11.06", "title": "Откриха револвер и нелегални мигранти в кола с българска регистрация в Сърбия"}
{"url": "https://www.24chasa.bg/novini/article/6534732", "text": "С три бронзови медала се върнаха български ученици от 22-та международна олимпиада по астрономия в Китай, съобщи пресцентърът на Министерството на образованието и науката. Васил Николов, Тодор Кюркчиев и Любомир Шойлев са се откроили сред 58 ученици от 12 страни, сред които България, Виетнам, Индия, Италия, Китай и Русия. Младежите са мерили знания в две възрастови групи - между 14 и 18 години, а надпреварата е била в три тура - теоретичен, практически и наблюдателен. Състезанието се е състояло от 27 октомври до 4 ноември в град Уейхай, Китай. Последната за годината олимпиада в областта на астрономията ще бъде в Тайланд от 12 до 21 ноември, а България ще има трима представители, информират от МОН.", "date": "2017.11.06", "title": "Български ученици с три бронзови медала  от олимпиадата по астрономия в Китай"}
{"url": "https://www.24chasa.bg/novini/article/6534755", "text": "Работниците по чистотата към община Видин не получават и стотинка за полагания извънреден труд през почивните дни. За грубото нарушение на законите алармират от синдикалната организация в звено \"Чистота\" в сведение-молба до председателя на Общинския съвет, съобщиха съветниците от групата на \"Единни за промяна\". В писмото, което е внесено в постоянните комисии към ОбС, от синдикалната организация посочват редица нарушения на трудовото законодателство от страна на община Видин. От започване дейността на звеното до днес не е имало заплащане за работа през почивните дни - събота и неделя, макар че трудовите договори са сключени при 5-дневна работна седмица. Не се заплаща и уговореното в Колективния трудов договор допълнително възнаграждение при вътрешно заместване на проверителите, което също е в нарушение на договора и Кодекса на труда. \"Към настоящия момент не полагаме нощен труд. Но предвид предстоящия зимен сезон предполагаме, че ще се наложи да даваме нощни дежурства, защото такава е практиката на работодателя от изминалите зими. През миналата зима е имало нощни дежурства, които са плащани на минимална ставка от 0,25 лв. на час\", се посочва в писмото. От синдикалната организация настояват занапред да има по-високо заплащане за нощен труд. Наред с това работниците искат да ползват поне минимални права по наредбата за предоставяне на безплатна храна и напитки. Законните си искания работниците по чистотата многократно са отправяли към община Видин, но винаги са получавали отказ с оправданието, че няма пари в общинския бюджет, пише още в писмото. От синдикалната организация очакват съдействие за решаване на проблемите и припомнят, че са в правото си да се обърнат за помощ към Инспекцията по труда или омбудсмана на Републиката, провокирайки проверка в община Видин по спазване на трудовото законодателство. За решаване на проблемите и стриктно спазване на законите настояват от групата съветници на \"Единни за промяна\", които призовават контролните органи незабавно да окажат подкрепа на ощетените работници.", "date": "2017.11.06", "title": "Община Видин не плаща извънредния труд на работниците си"}
{"url": "https://www.24chasa.bg/novini/article/6534728", "text": "Служители на полицейското управление във Велико Търново разследват грабеж, съобщиха от МВР. В петък в управлението съдействие потърсила 41-годишна жена от Видин. Тя обяснила, че същата нощ около 02,00 ч. се е срещнала с двама непознати в хотелска стая в областния град, като срещата била предварително уговорена. Единият я ударил в областта на главата, след което й отмъкнали златен ланец, два пръстена и 900 лв.  По случая е започнато досъдебно производство.", "date": "2017.11.06", "title": "Среща за тройка в хотелска стая\nзавърши с грабеж в Търново"}
{"url": "https://www.24chasa.bg/novini/article/6534756", "text": "Турски геофизик прогнозира, че в района на Мраморно море ще има земетресение с магнитуд между 7,3 и 7,7 по Рихтер, което ще е \"по-лошо от това на 17 август\" 1999 г., съобщава турската частна телевизия НТВ. По думите на доц. Огуз Гюндогду очакваният земен трус ще бъде по-кратък, но ще нанесе огромни щети, предаде БТА. \"Това, което мога да кажа е следното: Ще бъде по-лошо от 17 август\", каза ученият и обясни, че новият трус ще доведе до разцепване в северната част на разлома. Той добави, че разликата със земетресението от 1999 г. е, че този път това разцепването ще стане по-бързо, но ще нанесе много щети. Все пак, уточни доц. Гюндогду, няма сведения, които да карат учените да смятат, че в скоро време предстои голям земен трус както в района Мармара, така и в района на Егейско море. Специалистите отдавна прогнозират, че в района на Мраморно море може да стане силно земетресение, подобно на това, което Турция преживя на 17 август 1999 г. То бе с магнитуд 7,4 по Рихтер и отне живота на близо 18 хиляди души. Земният трус порази най-големия район на страната - Мармара, който включва Истанбул, където живее почти една трета от населението на Турция. Ранени бяха около 12 хиляди души, а 285 хиляди жилища и 42 хиляди офиси бяха разрушени, като без покрив останаха около 60 хиляди души.", "date": "2017.11.06", "title": "Прогнозират земетресение в Мраморно море, което ще е \"по-лошо от това през 1999 г.\""}
{"url": "https://www.24chasa.bg/novini/article/6534731", "text": "До края на годината властите в Гърция ще обявят търг за изграждане на нова система за таксуване без каси по пътищата на страната. Това оповести по телевизията гръцкият министър на инфраструктурата и транспорта Христос Спирдзис, цитиран от местното издание \"Контранюз\". Прилагането на новата тол система ще стартира още догодина, като се предвижда таксите да се плащат безкасово чрез специални бордови устройства и по мобилните телефони. Таксите ще са в зависимост от изминатите километри, предаде БТА.  Магистрални пунктове ще има само на входа и на изхода, където ще се дават тези устройства, с които ще се засича влизането и излизането на моторното превозно средство. Това ще става и алтертивно през мобилните телефони. Пъвоночално системата ще заработи на авгомагистрала Егнатия, а впоследствие ще бъде инсталирана и на останалите национални пътни артерии.", "date": "2017.11.06", "title": "Край на касите по магистралите в Гърция"}
{"url": "https://www.24chasa.bg/novini/article/6534785", "text": "С решение на правителството на Испания генералният директор на ЮНЕСКО Ирина Бокова, която след броени дни приключва втория си мандат, е удостоена с Големия кръст на Ордена „Алфонсо X ел Сабио“ за „изключителни постижения“ като ръководител на най-голямата агенция на ООН. Орденът „Алфонсо X ел Сабио“ се присъжда на граждани на Испания и чуждестранни личности за извънредни заслуги в областта на образованието, културата, науката и научните изследвания. Освен на Ирина Бокова, орденът се връчва и на генералния секретар на Иберо-американската конференция Ребека Гринспан, еврокомисаря по социалните въпроси Мариан Тисен и още девет изтъкнати личности, допринесли за развитието на културата и науката.", "date": "2017.11.06", "title": "Ирина Бокова е удостоена с Големия кръст на Ордена „Алфонсо X ел Сабио“"}
{"url": "https://www.24chasa.bg/novini/article/6534788", "text": "Доходите на домакинствата в Гърция през 2016 г. са паднали с 2,7 млрд. евро или с 2,3 на сто, съобщава в. \"Нафтемборики\", цитиран от БТА.  Изнесените от изданието данни на националната статистика показват, че доходите на нетърговските организации, обслужващи домакинствата, също са отбелязали спад до 114 млрд. евро от 116,7 млрд. евро през 2015 г. През 2016 г. намаление е регистрирано и при потребителските разходи на гърците, като то е било с 1,3 млрд. евро или с 1 на сто - от 123 млрд. евро на 121,7 млрд. евро.", "date": "2017.11.06", "title": "Доходите на гръцките домакинствата падат с 2,7 млрд. евро през 2016 г."}
{"url": "https://www.24chasa.bg/novini/article/6534798", "text": "Саудитският крал Салман се срещна днес в Рияд с подалия оставка ливански министър-председател Саад Харири, предадоха Ройтерс и Асошиейтед прес, като се позоваха на телевизия \"Ал Арабия\". Харири обяви оставката си в събота по време на посещение в Саудитска Арабия. Той каза, че според него има заговор за убийството му, и обвини Иран и ливанската организация Хизбула, че сеят раздор в арабския свят. Оставката шокира Ливан и създаде несигурност в управлението, предава БТА. \"Крал Салман се срещна преди малко с подалия оставка ливански министър-председател Саад Харири\", съобщи телевизия \"Ал Арабия\". Ливанският президент Мишел Аун заяви, че няма да предприеме никакви стъпки във връзка с оставката, докато тя не му бъде връчена лично. Аун каза, че политическите лидери реагират на призивите за спокойствие, засилвайки сигурността и националното единство след изненадващата оставка. Президентът свика среща с министри и други висши служители, за да бъде направена оценка на ситуацията със сигурността. Аун подчерта, че стабилността е \"червена линия\", каза ливанският правосъден министър Салим Джрейсати. Той каза , че президентът чака Харири да се върне в Ливан, за да разговаря с него лично и да се увери, че оставката не подадена под натиск.", "date": "2017.11.06", "title": "Кралят на Саудитска Арабия се срещна с подалия оставка премиер на Ливан"}
{"url": "https://www.24chasa.bg/novini/article/6534777", "text": "Около 330 000 души са демотивираните българи - тези, които са в трудоспособна възраст, но не учат, не работят, не се осигуряват и не са регистрирани в бюрата по труда. Това показват данните от целевото проучване на изследователски център \"Тренд\", представени от социолога Евелина Славкова. Изследването е направено в периода между 10 и 28 септември и е представително за целевата група, уточни Славкова. В извадката са попаднали 1123 души, съобщава БТА.  Над 80 на сто от демотивираните българи са без работа повече от една година, като 12 на сто от тях никога не са работили, показва изследването. Близо 47 на сто от тях не си търсят работа, тъй като твърдят, че няма работа за тях. Около 13 на сто посочват причина, че ги издържат роднини. Половината от неработещите висшисти са изразили мнението, че не могат да намерят работа по специалността. По-голямата част от анкетираните (47 на сто) са заявили, че биха започнали работа за възнаграждение между 500 и 1000 лева. Сред висшистите и живеещите в София желаната заплата е между 1001 и 1500 лева. По отношение на възрастта най-голям е процентът на младежите между 18 и 29 г. \"Трябва да отчетем тук, че една част от младежите все още са в процес на търсене на своята професионална реализация\", отбеляза Евелина Славкова. Най-голям е процентът на демотивираните българи със средно образование - 53 на сто, следват на хората с основно образование - 26 на сто, начално - 9 на сто и незавършено - 3 на сто. Данните сочат още, че малко над половината от демотивираните българи са женени/омъжени. Бившият вицепремиер и министър на труда и социалната политика Ивайло Калфин и член на Института за икономика и международни отношения заяви, че това е обществен проблем, защото той генерира бедност и разделение в обществото. Затова, за да се разреши този проблем, трябва да се намери цялостна концепция, смята Калфин. Според него трябва да се промени подходът към тези хора. По думите му резултатите от изследването показват, че това, което се прави в политиките по насърчаване на труда, не е насочено към тези хора. \"Политиките на пазара на труда на България са основани на това безработните да са активни. Демотивираните хора не са активни. Това означава, че в политиките, които ние имаме, трябва да се направи някаква принципна промяна, така че тези хора да се мотивират\", каза Калфин. Бившият вицепремиер и министър на труда и социалната политика отбеляза, че демотивираните българи представляват около 10 на сто от трудовата сила у нас и тези хора могат да се превърнат в голям ресурс.", "date": "2017.11.06", "title": "Около 330 000 млади българи без образование, работа и осигуровки"}
{"url": "https://www.24chasa.bg/novini/article/6534806", "text": "Зам.–председателят на ГЕРБ и председател на ПГ на ГЕРБ Цветан Цветанов ще проведе работна среща с представители на структурите от Русенска област днес. Срещата ще се състои от 18 часа в пленарната зала на община Русе. В нея ще вземат участие областният координатор на ГЕРБ в Русенска област и народен представител Пламен Нунев, общински съветници, кметове на общини, кметове на кметства от региона, членове на ГЕРБ от област Русе. В рамките на събитието ще бъдат връчени членски карти на новоприети членове на ГЕРБ в Русенска област. На следващия ден Цветанов в качеството си на председател на комисията по вътрешна сигурност и обществен ред Цветан Цветанов ще открие в 10.00 часа изнесено заседание на комисията в зала 1 на Областна администрация – Русе, съобщиха от пресцентъра на Народното събрание. В дневния ред на заседанието е включено разглеждане на законопроект за изменение и допълнение на закона за министерството на вътрешните работи, както и други теми. От 15.00 часа ще се състои двустранна среща на Цветан Цветанов с Дорел - Георге Къпрар, председател на Комисията по отбрана, обществен ред и национална сигурност в Камарата на депутатите на парламента на Румъния. В 16.00 часа започва съвместното заседание на Комисията по вътрешна сигурност и обществен ред в 44-тото Народно събрание и Комисията по отбрана, обществен ред и национална сигурност в Камарата на депутатите на парламента на Румъния.", "date": "2017.11.06", "title": "Цветанов връчва днес членски карти на нови в ГЕРБ в Русе (Обновена)"}
{"url": "https://www.24chasa.bg/novini/article/6534817", "text": "Европейската комисия е на мнение, че издадената от Испания заповед за задържането на отстранения премиер на Каталуня Карлес Пучдемон и връщането му от Белгия е въпрос на съдебно сътрудничество. Това коментира днес говорител на комисията, предава БТА. Това е европейска процедура на съдебно сътрудничество, ЕК няма роля тук, това са въпроси, свързани с разделението на властите. Проблемите на сътрудничеството между съдебните власти не са свързани с нас, това е единствено съдебен въпрос, добави говорителят. Белгия и Испания са демокраци, посочи представителят на ЕК в отговор на въпрос дали комисията има доверие в безпристрастността на испанското правосъдие. Говорителят отказа да коментира изявленията на различни представители на белгийското правителство по темата с Пучдемон. В последната седмица белгийският държавен секретар по убежището и миграцията Тео Франкен предположи, че Пучдемон би могъл да поиска политическо убежище в Белгия заради съмнения в безпристрастността на испанското правосъдие. Впоследствие вицепремиерът Александър де Кро уточни, че това не е позиция на правителството. По-късно вицепремиерът Ян Ямбон критикува отношението на испанските власти, издали заповед за задържане на Пучдемон и призова за намесата на ЕС. Към мнението му се присъедини бившият белгийски еврокомисар Карл де Гухт. Тези изявления бяха последвани от критики тази сутрин на вицепремиера Дидие Рейндерс, според когото по темата се изказват хора, на които това не им е работа. Пучдемон се предаде вчера на белгийските власти и след разпит бе освободен. Той е длъжен да не напуска Белгия, докато белгийски съд прецени дали да бъде изпълнена издадената от Испания заповед. Решението се очаква в двуседмичен срок, но може да бъде обжалвано. Цялата процедура се предвижда да приключи в края на годината.", "date": "2017.11.06", "title": "ЕК: Връщането на Пучдемон в Испания е чисто съдебен въпрос"}
{"url": "https://www.24chasa.bg/novini/article/6534787", "text": "По време посещението си в Япония президентът на САЩ Доналд Тръмп беше фотографиран да изсипва цялото съдържание на кутия с храна в езерце с шарани кои. Заради проявеното нетърпение държавният глава \"отнесе\" критики и подигравки в социалните мрежи, предаде Франс прес. Случката се разигра на срещата между Тръмп и японския премиер Шиндзо Абе. Първоначално двамата политици хвърляха \"щипки\" храна на прииждащите \"на талази\" шарани. В следващ момент, видимо изгубил търпение, президентът на САЩ изсипа наведнъж цялото съдържание на кутията в езерцето под развеселения поглед на държавния секретар Рекс Тилърсън, предава БТА. Коментарите в социалните мрежи не закъсняха. Много потребители на Туитър отправиха критики към Тръмп, подчертавайки, че не е здравословно за рибите да получават толкова храна наведнъж. Не липсваха обаче и подигравателни изказвания от типа, че държавният глава не може \"дори едни риби да нахрани като хората\".", "date": "2017.11.06", "title": "Доналд Тръмп отнесе подигравки заради нетърпение към японски риби (Видео)"}
{"url": "https://www.24chasa.bg/novini/article/6534859", "text": "Български учен откри непознато досега членестоного с примамка от миризливо сирене.  Проф. Павел Стоев от Природонаучния музей при БАН го е открил в мрака на пещера в Туркменистан. „В момента, в който ги видях, веднага разбрах, че съм намерил нещо уникално”, разказва той пред  . Използвал е капан, в който се хваща невижданото досега същество. Прилича на насекомо, но всъщност е членестоного с шест крака, нещо като стоножка. То е малко по размер, но от голямо значение за науката. Проф. Стоев е изненадан, че новината се разпространява толкова широко. За откритието пишат английският „Индипендънт”, „Нешънъл джиографик” и руски вестници и списания. На 43 Павел Стоев е професор по биология и откривател със световно признание. Колкото повече знаем за стоножките, толкова по-ефикасни болкоуспокояващи лекарства може да правим.", "date": "2017.11.06", "title": "Български учен откри непознато досега членестоного, получи световно признание"}
{"url": "https://www.24chasa.bg/novini/article/6534858", "text": "На 5 ноември на ГКПП \"Аерогара-София\" е пристигнал за излизане от страната с полет за Базел чужденец, който представил за проверка румънска лична карта. Граничните полицаи се усъмнили в документа. Това съобщиха от пресцентъра на МВР. При извършената експертна справка те установили, че документът е фалшив. При последвалите действия те разкрили самоличността на чужденеца - 23-годишен косовски гражданин. Той е задържан. По случая е образувано досъдебно производство. С постановление на Софийска районна прокуратура мярката му за задържане е удължена до 72 часа.", "date": "2017.11.06", "title": "Задържаха косовец с фалшива румънска лична карта на ГКПП \"Аерогара-София\""}
{"url": "https://www.24chasa.bg/novini/article/6534902", "text": "Финансистът Кирил Ананиев, който прави  бюджета на държавата от 1998 г., ще е новият здравен министър, научи \"24 часа\" от отлично осведомени източници.   след оставката на проф. Николай Петров.  Кирил Ананиев прави държавния бюджет при почти всички правителства след 10 ноември 1989 година. Той е роден през 1955 година и работи в Министерството на финансите от 1980 година. Завършил е Финанси и кредит в УНСС по времето, когато университетът се казва Висш икономически институт през 1980 г. Специализира в областта на финансирането и социално-културните разходи и в областта на реформите в здравеопазването в САЩ. В Министерството на финансите преминава през всички експертни длъжности, за да достигне до началник на Главно управление „Държавни разходи\" и заместник-министър на финансите при три последователни правителства в периода 1998-2009 г. Бил е също секретар по финансовата политика в администрацията на президента Георги Първанов в продължение на двете последни години от втория му мандат – 2009-2011 г. Проблемите на здравеопазването не са чужди на Ананиев, тъй като от години е в управата на здравната каса. В момента - за втори път при управление на ГЕРБ, той е начело на надзора на НЗОК. Ананиев беше шеф на Надзорния съвет на НЗОК и при предишното правителство на Бойко Борисов, но след разногласия с тогавашния здравен министър Петър Москов се оттегли от поста. Върна се начело на касата при настоящото правителство.  Очаквайте подробности.                                                                                                                                                                                                                                                                                                                       ", "date": "2017.11.06", "title": "Кирил Ананиев, който прави държавните бюджети, ще е новият здравен министър (Обновена)"}
{"url": "https://www.24chasa.bg/novini/article/6534847", "text": "Районната прокуратура във Велико Търново внесе в съда обвинителен акт срещу 54-годишен мъж за кражба на пари от бус. Ударът бил извършен на ул.\"Магистрална\" в Търново на 4 април м.г. Иван И. е осъждан многократно за престъпления от общ характер, част е от активния криминален контингент, известен по линия кражби на вещи от МПС, уточняват от Апелативната прокуратура.     Обвиняемият дошъл в гр. Велико Търново с автомобил „Фолксваген Пасат“ заедно с неустановено лице – негов помагач. Имали информация за графика и маршрута на товарният автомобил „Мерцедес спринтер“, собственост на търговско дружество и го проследили. Знаел, че събраните пари от заплатените доставки се оставят в буса и че няма алармена система. Когато товарният автомобил спрял пред склад на ул. „Магистрална“, обвиняемият и съучастникът му паркирали в близост с пряка видимост към буса. В 11.35 часа обвиняемият излязъл от автомобила, а съучастникът му останал, за да наблюдава. Двамата поддържали постоянна връзка помежду си чрез мобилен телефон и хендсфри устройство. Издебнали удобен момент, когато шофьорът бил до задната част на буса и се подготвяли за товарене на стоката.  Докато разговаряли с работниците от склада, съучастникът му дал сигнал, апашът се приближил до шофьорската врата и видял през прозореца чантата, в която се намирали парите. Ловко, с техническо средство отворил вратата и взел чантата с 4875 лв., след което бързо се оттеглил в междублоковото пространство. В същото време съучастникът му потеглил, след което двамата се срещнали на съседна улица. Предстои насрочване на делото за разглеждане от съда.", "date": "2017.11.06", "title": "Изправят на съд изпечен автокрадец,\nзадигнал близо 5 бона от бус в Търново"}
{"url": "https://www.24chasa.bg/novini/article/6534405", "text": "Над 25 000 литра незаконни енергийни продукти са открити при митническа проверка в района на Дунав мост 2, съобщиха от пресцентъра на Агенция „Митници”. На 29 октомври на ГКПП „Дунав Мост 2” пристига товарен автомобил, превозващ групажна стока от Италия за България. Една от стоките е 3280 литра енергиен продукт - масло с код по КН 2710 19 29, което е акцизна стока по смисъла на чл.13, т.2 от ЗАДС. Установено е, че фирмата получател в България не е изпълнила задължението и съгласно чл.76в от ЗАДС, а именно да уведоми компетентното митническо учреждение по постоянен адрес, преди изпращането на акцизните стоки от изпращача. Липсата на такова уведомление приравнява случая към движението на акцизни стоки без заплатен или обезпечен акциз, което е нарушение на чл.126 от ЗАДС. Стоката е задържана в Митническо бюро - Видин. Работата по случая продължава. Дни по-рано, на 27 октомври, на ГКПП „Дунав Мост 2” при аналогични обстоятелства е спряна полска автоцистерна, превозваща по документи 22 020 кг енергиен продукт с код по КН 3824 99 92, използван в химическата промишленост. Пратката се е движела от Германия за България. В първия случая стоката, а във втория случай и автоцистерната са задържани в Митническо бюро - Видин. Взети са контролни проби за лабораторен анализ. Работата по двата случая продължава.   ", "date": "2017.11.06", "title": "Над 25 000 литра незаконни енергийни продукти са задържани на \"Дунав мост 2\""}
{"url": "https://www.24chasa.bg/novini/article/6534403", "text": "Внукът на директорката на Йоан Матев, задържан за убийството на Георги Игнатов в Борисовата градина, е заклал брутално баща си в столичния квартал \"Павлово\", научи \"24 часа\".  Синът е нападнал баща си Георги Николов след скандал, при който двамата са били пияни. По-младият мъж е нанесъл над 20 удара с острието по родителя си. Повечето са били в торса, но има и в гърба, както и рани по главата и шията. 51-годишният Георги Николов е издъхнал в страшни мъки от кръвозагубата, a синът му избягал. В събота следобед  приятел на Николов се обадил в полицията, след като напразно от три часа го чакал да се появи на предварително уговорена среща. Георги Николов е син на Василка Николова, дългогодишен директор на частната гимназия \"Езиков свят\", където учеше Йоан Матев. Той бе задържан през февруари за   през юни 2015 г.", "date": "2017.11.06", "title": "Внукът на директорката на Йоан Матев убил баща си, наръгал го над 20 пъти"}
{"url": "https://www.24chasa.bg/novini/article/6534417", "text": "Полицията в Гърция съобщи, че 30-годишен мъж е бил арестуван за опит да превози нелегално в страната 50 души от Близкия изток в своя микробус, съобщи Асошиейтед прес. Полицията съобщи, че микробусът е бил забелязан на магистрала близо до гръцко-турската граница в събота. Шофьорът не се подчинил, когато полицаите му дали знак да спре, и последвало преследване. В крайна сметка колата е била принудена да спре и полицаите открили в нея мъже, жени и деца, предаде БТА.  30 от мигрантите са от Сирия, 19 от Ирак и един от Афганистан. Бежанците платили по 1500 евро всеки, за да бъдат транспортирани в Гърция. Шофьорът е обвинен, че е застрашил живота на своите пътници, които трябвало да стоят прави в претъпкания микробус. Полицията съобщи също, че друг мъж е бил заловен в събота за транспортиране на 10 афганистанци.", "date": "2017.11.06", "title": "Гръцката полиция арестува шофьор на микробус, превозващ 50 бежанци"}
{"url": "https://www.24chasa.bg/novini/article/6534435", "text": "Политическият съвет на управляващата коалиция утвърди официалната номинация за министър на здравеопазването. На днешното редовно заседание лидерите на партиите от коалицията разгледаха няколко възможни кандидатури. Предложението за министър ще бъде внесено от премиера Бойко Борисов в парламента веднага след приемането на Бюджет 2018, съобщиха от правителствената прессужба. Политическият съвет на коалицията ще възложи на парламентарните групи на ГЕРБ и на „Обединени патриоти“ да формират екип от юристи, който да изготви правен анализ и да направи предложения за законодателни промени по отношение на отпадането на давността за престъпления при приватизационни сделки. По време на срещата беше обсъден и внесеният от кабинета проект на държавен бюджет за 2018 г. Политическият съвет на коалицията разгледа и промени в нормативната уредба, свързани с подобряване на туристическото обслужване и гарантирането на спокойствието на туристите. Обсъдени бяха предложения за изменения в Закона за устройството на Черноморското крайбрежие, Единната система за туристическа информация, промени, ограничаващи нивата на шума в зимните и летните курорти. Разгледани бяха и предложения, свързани с преместваемите обекти по плажовете. Политическият съвет на коалицията отчете, че реализирането на 4-годишната управленската програма на правителството за първите 6 месеца се изпълнява в срок. Лидерите на партиите в Политическия съвет се обединиха около извода, че коалиционното мнозинство е стабилно. Правителството и мнозинството в парламента изпълняват ангажиментите на страната, свързани с българското председателство на Съвета на ЕС.", "date": "2017.11.06", "title": "Съветът на коалицията реши кой да е здравен министър и обяви: Властта е стабилна"}
{"url": "https://www.24chasa.bg/novini/article/6534466", "text": "Полицията разследва кражба на дамска чанта с 16 000 евро, съобщиха от Областната дирекция на МВР – Благоевград. Около 04:00 часа вчера в Районно управление „Полиция” – Сандански е получен сигнал за това, че в транспортна база в село Ново Делчево чрез издърпване със сила от ръката на 50-годишна жена от град Сандански в момент, когато тя се е качвала в товарен автомобил, от две непознати за нея лица й е отнета дамската чанта, съдържаща сумата от около 16 000 евро. За случая е уведомена Районна прокуратура – Сандански. Работата продължава.", "date": "2017.11.06", "title": "Откраднаха чантата на жена от Сандански с 16 000 евро вътре"}
{"url": "https://www.24chasa.bg/novini/article/6523141", "text": "Според специалистите от гледна точка на породата най-опасното куче е канарският дог Има мощен едро тяло и свиреп вид. Определено държи на разстояние и най-големите любители на кучета. След него е немската овчарка Това са много интелигентни и изключително лоялни към стопаните си кучета. Това куче не търпи в близост да има непознати хора. Не се доверява на никого освен на собствениците си. Следва китайската порода чау-чау", "date": "2017.11.06", "title": "Кои са най-опасните кучета"}
{"url": "https://www.24chasa.bg/novini/article/6534493", "text": "Досъдебно производство за престъпление, свързано с наркотици, открити в затвора в Бобов дол, е започнато в града, съобщиха от полицията в Кюстендил. Сигналът е подаден от надзирател в затвора. Иззети са 5,1 гр хероин и 0.7 гр барбитурати. Видът на наркотичните вещества е установен с полеви наркотест. В края на миналата седмица кюстендилски полицаи са установили още три случая на притежание на наркотични вещества. При извършените специализирани действия са били иззети почти 40 грама канабис. Видът на наркотика е установен с полеви наркотест. Задържаните С.М. /24 г./ от Бобов дол, Т.В. /24 г./ от с. Четирци, община Невестино, Г.Б. /24 г./ от Кюстендил и 18-годишната А.Ж. са останали 24 часа в полицейския арест. Срещу тях са започнати досъдебни производства в РУ Кюстендил, уведомен е дежурен прокурор, допълниха от полицията.", "date": "2017.11.06", "title": "Иззеха хероин и барбитурати от затвора в Бобов дол"}
{"url": "https://www.24chasa.bg/novini/article/6534502", "text": "Единственият начин севернокорейската програма за ядрени оръжия да бъде гарантирано унищожена е сухопътна инвазия, заявява Пентагонът в писмо до американски конгресмени, цитирано от Ройтерс. Писмото е отговор на Майкъл Дюмонт, заместник-директор в Съвета на началник-щабовете на въоръжените сили на САЩ, на запитване на двама членове на Камарата на представителите - демократите Тед Лу и Рубен Гайего, поискали оценка за очакваните човешки и материални загуби и възможните военни операции в случай на конфликт със Северна Корея, предава БТА. \"Единственият начин да се локализират и унищожат с абсолютна сигурност всички компоненти на севернокорейските програми за ядрено оръжие е чрез сухопътна инвазия\", посочва Дюмонт в писмо от 27 октомври, публикувано на официалния сайт на Тед Лу. Поверителен брифинг е най-подходящото място за подробно обсъждане на капацитета ни да противодействаме на способността на Северна Корея да отвърне с ядрено оръжие и да елиминираме севернокорейските ядрени оръжия, скрити в дълбоки подземия, се казва в писмото. В него се отбелязва също, че Пхенян може да отговори с биологическо и химическо оръжие, подробностите за които е най-добре да се обсъдят също в поверителна обстановка. На въпроса за жертвите Дюмонт посочва, че броят ще зависи до голяма степен от характера, интензивността и продължителността на евентуална севернокорейска атака. Той отбелязва, че в Сеул живеят около 25 милиона души, а той се намира на едва 50-ина километра от демилитаризираната зона между Северна и Южна Корея. Значително мнозинство от американците смятат, че президентът Доналд Тръмп иска да използва военна сила срещу Северна Корея, за да парира нейните ядрени и ракетни заплахи, показва проведено наскоро допитване. Според анкетата на Центъра за изследвания \"Пю\" от 25-30 октомври 84 процента от американците са на мнение, че Тръмп наистина иска да използва военна сила срещу Северна Корея. Към 64 процента от запитаните смятат, че комунистическият режим е в състояние да нанесе ядрен удар на САЩ - с 47 процентни пункта повече, отколкото през 2013 г. Приблизително същият дял (65 процента) от анкетираните мислят, че севернокорейското ръководство наистина иска да използва този потенциал срещу САЩ. Според 71 процента от американците САЩ трябва да приемат \"много сериозно\" севернокорейските ядрени заплахи. През 2013 г. това мнение са споделяли 56 на сто от американците. Допитването с 1504-ма участници беше публикувано в петък, когато Доналд Тръмп тръгна на първата си президентска обиколка в Азия.", "date": "2017.11.06", "title": "Пентагонът: Севернокорейската\nядрена програма може да бъде унищожена\nсамо чрез сухопътна операция"}
{"url": "https://www.24chasa.bg/novini/article/6534507", "text": "Двете опозиционни партии в Гърция - Нова демокрация и ПАСОК, са поискали обяснения от военния министър Панос Каменос за оръжейно споразумение със Саудитска Арабия, информира Нюз.ин. Опозицията твърди, че при тази сделка е имало посредници, предава БТА. Гръцкото министерство на отбраната обяви, че споразумението със Саудитска Арабия за продажба на муниции е междудържавно и че при него е нямало посредници. Искането на опозицията идва след публикации в гръцкия печат, че Гърция е продала бомби и снаряди на Саудитска Арабия в рамките на споразумение с тази страна. Един от вносителите, депутатът консерватор Василис Кикилиас, пита дали е валидно това оръжейно споразумение със Саудитска Арабия, датиращо от юни тази година. Той иска още от военния министър да даде и обяснения за споразумението със САЩ за модернизацията на гръцките изтребители Ф-16, а също и да отговори на твърдения на чуждестранен журналист, че тайно е посредничил за уреждане на среща на сътрудника на Доналд Тръмп, американския грък Джордж Пападопулос, с руския президент Владимир Путин, пише още изданието.", "date": "2017.11.06", "title": "Опозицията в Гърция иска обяснения за оръжейната сделка със Саудитска Арабия"}
{"url": "https://www.24chasa.bg/novini/article/6534513", "text": "12 военнослужещи от Сухопътните войски участват в командно-щабно учение „ТALOS-17” за сертифициране на Щаба на силите на бойната група на Европейския съюз „HELBROC”, съобщиха от пресцентъра на министерството на отбраната. Учението се провежда в околностите на гръцкия град Килкис и ще продължи до 10 ноември. То е заключителен етап от подготовката на бойната група, в която България участва с механизирана рота и щабен елемент, за застъпване в дежурство през първото полугодие на 2018 г. В учението участват военнослужещи от Гърция, България, Румъния, Кипър, Украйна, както и наблюдатели от Сърбия.", "date": "2017.11.06", "title": "12 български военни участват в командно-\nщабното учение „ТALOS-17” в Гърция"}
{"url": "https://www.24chasa.bg/novini/article/6534545", "text": "В сутрешните часове на понеделник, 6 ноември, мъж, вероятно лишен от родителски права, е взел заложници в сградата на Службата за младежта в баварското градче Пфафенхофен, съобщава изданието Focus. Съгласно разпространената информация, 28-годишният мъж е въоръжен с нож, но полицията не изключва възможността той да разполага и с огнестрелно оръжие, предаде \"Фокус\". Към момента е известно, че той държи в плен 31- годишен служител на ведомството, вероятно от женски пол. Двамата са барикадирани в една от стаите на третия етаж на сградата. Останалата част от зданието е опразнено от полицията. Районът около мястото на инцидента е отцепен от правоохранителните органи, като на място е изпратен голям контингент полицейски служители. Властите предполагат, че мотивите за престъплението са свързани със спор за попечителство. Към настоящия момент полицията се опитва да установи контакт с похитителя, като разчита на стратегия за преговори, с които да бъде прекратена заложническата ситуация. Други подробности за инцидента не се съобщават.", "date": "2017.11.06", "title": "Мъж държи в плен служителка на Службата за младежта в Бавария"}
{"url": "https://www.24chasa.bg/novini/article/6534550", "text": "Руският президент Владимир Путин изрази съболезнования на президента на САЩ Доналд Тръмп във връзка със стрелбата в баптистката църква в Съдърленд Спрингс, щата Тексас, при която загинаха 26 души, предаде ТАСС, цитирана от БТА. \"Приемете дълбоки съболезнования във връзка с трагедията в Тексас. Трудно е да си представим по-жестоко и цинично престъпление от убийството на хора по време на църковно богослужение\", се казва в посланието, чийто текст е публикуван днес на сайта на Кремъл. Путин посочва, че хората в Русия споделят скръбта на всички, изгубили роднини и близки, и пожелават скорошно оздравяване на ранените.", "date": "2017.11.06", "title": "Путин изпрати съболезнования на Тръмп \nза трагедията в Тексас"}
{"url": "https://www.24chasa.bg/novini/article/6534540", "text": "Служители на РУ – П. Тръмбеш разследват случай с намерени останки от човешки кости, съобщи  МВР. На зловещата находка - череп и две дълги кости от крайници, попаднали ловци в землището на с. Иванча. Човешките останки са иззети. Назначена е съдебно медицинска експертиза. По случая е образувано досъдебно производство.", "date": "2017.11.06", "title": "Откриха човешки череп и кости в нива в Полскотръмбешко"}
{"url": "https://www.24chasa.bg/novini/article/6534517", "text": "Момичето, което се хвърли под влак на бургаската гара \"Владимир Павлов\" е с ампутирани крака - единият на нивото на бедрото, другият на глезена. В момента лекари от УМБАЛ Бургас извършват животоспасяваща операция, като в екипа участват съдови хирурзи и ортопеди, казаха от болницата. Както \"24 часа\" писа, около 10 ч. днес 21-годишната Галина, която е от плевенското село Тотлебен, се хвърлила на релсите пред товарен влак. Все още текат разпити на свидетели на инцидента, между които е и млад мъж, приятел на момичето. Той обаче бил в шок и говорел несвързано.", "date": "2017.11.06", "title": "Момичето, хвърлило се под влак в Бургас, с ампутирани крака, борят се за живота й"}
{"url": "https://www.24chasa.bg/novini/article/6534544", "text": "3 години и 8 месеца при първоначален строг режим ще излежи 31-годишният Христо Смилов, след като се призна за виновен за наркоразпространение и подписа споразумение с Варненската окръжна прокуратура. Срещу него бяха повдигнати обвинения за придобиване, държане и разпространение на наркотични вещества и прекурсори при условията на опасен рецидив. Разноските по делото в размер 1979 лева съдът възложи на подсъдимия. Две от трите престъпления, за които Смилов бе осъден, са извършени при условията на опасен рецидив и по време на определената му от съда мярка за неотклонение \"домашен арест\" по друго наказателно производство срещу него, също за наркопрестъпления. Христо Смилов бил активен участник в производството и разпространението на дрога във Варна, за което е осъждан многократно, включително и ефективно. На 19 април 2016 г. полицията засякла мъж от Белослав, за когото разполагала с информация, че е лице от активния криминален контингент. При извършения обиск бил намерен синтетичен наркотик пико, скрит в мобилния му телефон. При разпита станало ясно, че наркотикът е получен от Христо. Униформените обискирали дома на задържания под домашен арест и помещенията, които ползвал във входа като импровизирана лаборатория за синтез и получаване на синтетична дрога. При влизането на униформените в дома му Христо изхвърлил през балкона пакет. В помещение на стълбищната площадка, подпокривното пространство и асансьора са намерени и иззети множество предмети и субстанции за производство на синтетични наркотици, две електронни везни, колби и др. По време на процесуално-следствените действия по претърсване и изземване в дома на подсъдимия дошли трима души, редовни клиенти за произвежданите от подсъдимия синтетични наркотици. Освен присъдата от 3 години и 8 месеца Христо Смилов ще доизтърпи и остатъка от предишна ефективна присъда, по която бил условно предсрочно освободен от затвора.", "date": "2017.11.06", "title": "Наркодилър се споразумя с Варненската окръжна прокуратура"}
{"url": "https://www.24chasa.bg/novini/article/6534599", "text": "В базата данни за офшорни компании, публикувани вчера от Международния консорциум на разследващите журналисти (ICIJ) във Вашингтон, се намира и името на сръбския министър без портфейл, който отговаря за иновациите и технологиите Ненад Попович, съобщи МИА. , съдържа документи, отнасящи се до финансите на около 120 политици от различни страни, предаде БТА. Документите показват, че Попович притежава имот, който струва най-малко 75 милиона долара, а неговата пазарна стойност е над 100 милиона долара, с което той е убедително най-богатият сръбски политик. Това разкрива белградската Мрежа за разследване на престъпността и корупцията КРИК. След като през 2012 г. станал заместник-председател на парламента, Попович стигнал до идеята неговото богатство да се реорганизира чрез сложна мрежа от офшорни компании, от които една е в Хонконг, а друга на остров Ман. Германският вестник \"Зюддойче цайтунг\" се сдоби с \"Парадайз пейпърс\", а след това ги сподели Международния консорциум на разследващите журналисти и с повече от 380 журналисти в 67 страни, посочва МИА.", "date": "2017.11.06", "title": "Сръбски министър в базата данни за офшорни компании \"Парадайз пейпърс\""}
{"url": "https://www.24chasa.bg/novini/article/6534552", "text": "Районният съд в Горна Оряховица глоби баща и син с по 100 лв. за хулиганство. В четвъртък следобед пред РУ – Горна Оряховица 52-годишния Н. Д. и 28-годишния Г. Д. са нанесли побой на двама мъже, с които имали неуредени взаимоотношения. Биячите са удряли потърпевшите с юмруци. След намесата на полицейските служители, извършителите са задържани за срок до 24 часа по ЗМВР и са им били съставени актове по Указа за борба с дребното хулиганство.", "date": "2017.11.06", "title": "Баща и син отнесоха по 100 лв.\nглоба за побой в Горна Оряховица"}
{"url": "https://www.24chasa.bg/novini/article/6534651", "text": "Бившият полицай Георги Тимов, който в неделя застреля съседа си Илия Шкалов, рани жена му и се самоуби, преди 10 г. е разследван за убийство, разбра наш репортер. На 3 май 2007 г. на сметището на Петрич избухва скандал между контрольора Ангел Мантарлиев и Георги Тимов, който работи като охранител. Тимов нанася няколко удара на Мантарлиев, който е бивш кмет на с. Тополница. Часове след побоя, пострадалият получава исхемичен мозъчен инсулт и почива в болница на 25 май. Тогава Окръжната прокуратура образува досъдебно производство срещу Тимов за причинена по непредпазливост смърт, вследстие на лека телесна повреда. Петорна съдебно-медицинска експертиза обаче установява категорично, че няма причинно-следствена връзка между побоя и настъпилата смърт. Така, на 2 декември 2008 г. разследването е прекратено. Материалите по него са предявени на синовете на починалия, но те не са обжалвали прокурорското постановление за прекратяването. Съпругата на Мантарлиев пък не пожелала да се запознае с документите. В неделя около 13 ч 66-годишният Георги Тимов разстреля на улицата съседа си и набор Илия Шкалов пред дома му в с. Капатово. Рани в крака и съпругата на Илия - Йорданка, която бе транспортирана в болницата в Сандански, а оттам преместена в столична болница. След убийството, Тимов се прибрал вкъщи и се самоубил.", "date": "2017.11.06", "title": "Експолицаят, който уби съседа си, рани жена му и се гръмна, разследван за убийство преди 10 г."}
{"url": "https://www.24chasa.bg/novini/article/6534661", "text": "17-годишен младеж от село Тодор Икономово, община Каолиново, е починал след инцидент. Това съобщиха от ОД на МВР- Шумен. Това съобщиха от ОДМВР-Шумен. В полунощ на 5 ноември младежът е ударил стъкло на врата в частен дом на ул. “Китен“ и се е самонаранил в областта на дясната подмишница. 17- годишният е починал в линейката, която се е отзовала след инцидента. При извършения първоначален оглед данни за насилствена смърт не са установени. Разпитани са свидетели. Работата по изясняване на случая продължава.", "date": "2017.11.06", "title": "17-годишен от Шуменско почина в линейка, счупил стъкло на врата и се порязъл"}
{"url": "https://www.24chasa.bg/novini/article/6534663", "text": "32-годишен работник пострада при трудова злополука в Кубрат, съобщиха от ОДМВР- Разград, цитирани от \"Фокус\". Сигналът за инцидента е получен в 9.00 часа. При работа с комбинирана пробивна машина – къртач, Н. Г. от Русе e паднал от строително скеле с височина 1,80 м и си е ударил главата в бетонен под. Пострадалият е откаран в Спешен център – Кубрат, където е установено, че има черепно-мозъчна травма и кръвоизлив в мозъка. Транспортиран е в русенската болница с временна опасност за живота. За случая са уведомени Инспекцията по труда и дежурния прокурор. Образувано е досъдебно производство.", "date": "2017.11.06", "title": "Работник падна от скеле в Кубрат, удари си главата в бетонен под, има опасност за живота му"}
{"url": "https://www.24chasa.bg/novini/article/6534664", "text": "В навечерието на откриването на Конференцията на ООН по проблемите на климата, германският министър на икономиката Зигмар Габриел призова опазването му да не бъде за сметка на работните места и успехите на икономиката, съобщава изданието Der Spiegel, цитирано от Фокус. „Трябва да покажем, че опазването на климата и икономическият успех не са взаимно изключващи се. Само ако докажем, че една амбициозна политика за климата не води до съкращаването на работни места и не пречи на икономическите успеху ще успеем да мотивираме и други страни да ни последват“, заяви германският социалдемократ. Опазването на климата е е залегнало в коалиционните преговори между Съюза (ХДС/ХСС), Свободната демократическа партия и„Зелени“. Федералното правителство няма да постигне целите за климата, които постави за изпълнение до 2020 г., а много вероятно ще претърпи провал и за тези, предвидени до 2030 г. Проучване на парламентарната група на „Зелените“ разкри през март, че до този момент няма намаление на емисиите на парникови газове. Данните от Федералната агенция по околна среда потвърдиха заключението на експертите от партията на Джем Йоздемир.", "date": "2017.11.06", "title": "Зигмар Габриел: Опазването на климата не бива да застрашава работните места"}
{"url": "https://www.24chasa.bg/novini/article/6534701", "text": "Обвинителният акт срещу кмета на Пловдив Иван Тотев за престъпления в обществената поръчка при изграждането на зоокъта ще бъде внесено отново, но в специализирания наказателен съд. Това обяви говорителят на главния прокурор Румяна Арнаудова. Процесът срещу градоначалника няма да се гледа в пловдивския окръжен съд. Делото трябваше да стартира в него през септември, но съдия Елена Захова откри процесуални нарушения и го върна на Софийска градска прокуратура. Нито една от страните не обжалва. През това време влязоха в сила промените в НПК, които предвиждат делата срещу кметове и министри да се прехвърлят в специализирания наказателен съд в София. Очаква се Софийска градска прокуратура да отстрани процесуалните нарушения в обвинителния акт на Тотев и да го внесе. По него са привлечени също зам.-кмета на общината Димитър Кацарски и кмета на район \"Западен\" Димитър Колев. Според държавното обвинение с обществената поръчка за зоопарка са нанесени щети на бюджета на общината за близо 700 000 лева. След внасяне на акта специализираният съд следва да насрочи разпоредително заседание, в което страните могат да правят доводи за допуснати процесуални нарушения. Ако магистратите открият такива, могат да върнат делото на прокуратурата. В случай, че няма пропуски, започва процесът по същество. Арнаудова присъства в ОУ \"Княз Александър Първи\" в Пловдив във връзка с проекта \"Заедно в час по етика и право\".", "date": "2017.11.06", "title": "Румяна Арнаудова: Внасяме отново делото срещу Иван Тотев, но в специализирания съд"}
{"url": "https://www.24chasa.bg/novini/article/6534688", "text": "Македонският премиер Зоран Заев в интервю за черногорското радио \"Антена М\" заяви, че НАТО и ЕС, са единствената алтернатива за Македония и че очаква жестока реакция от Русия, когато дойде времето за прием на страната в Северноатлантическия съюз, съобщи МИА. Като гост в предаването \"Жива истина\" Заев заяви, че е подготвен за жестоката реакция на Москва, какъвто по думите му е бил случаят и с приема на Черна гора в НАТО. \"Реагираха за Черна гора, ние сме подготвени, тъй като моята страна няма алтернатива\", посочи Заев. Той обаче изтъкна същевременно, че Македония би желала да подобри сътрудничеството с Русия. \"Искаме например да продаваме там повече домати, зеле и други земеделски продукти\", заяви македонският премиер, предава БТА. \"Все пак, ние нямаме алтернатива, нашият избор са ЕС и НАТО\", изтъкна Заев. Той заяви, че е готов на всичко за осъществяването на тези цели, тъй като, както подчерта, това е единствената опция.", "date": "2017.11.06", "title": "Зоран Заев: Очакваме жестока реакция от\nРусия за НАТО"}
{"url": "https://www.24chasa.bg/novini/article/6534706", "text": "Група изследователи от университета в Нотингам, Великобритания, предложи цигарените угарки да бъдат използвани за съхраняването на водород във водородните електроцентрали, съобщи сайтът \"Енерджи енд енвайърментъл сайънс\", цитиран от Нюзру и БТА. От цигарените фасове може да бъде получен порест материал за съхранение на водорода. За целта те трябва да бъдат подложени на хидротермална карбонизация (процес на преобразуване на веществата чрез обогатяване с въглерод при наличието на водна пара и висока температура). Учените мислят, че в резултат на тази обработка ще се получи активен въглен с пореста структура и способност да абсорбира повече водород от всички познати материали. Предложението на британските учени на теория позволява да бъде решен не само проблемът със съхраняването на водорода, но и да бъде намалено замърсяването на околната среда с изхвърлени фасове. Вероятността да бъдат изхвърляни е много по-малка, ако стойността им се повиши.", "date": "2017.11.06", "title": "Предлагат угарките от цигарите да бъдат използвани за съхраняване на водород"}
{"url": "https://www.24chasa.bg/novini/article/6534713", "text": "Вицепремиерът Валери Симеонов постави въпроса и поиска съдействие от страна на китайския посланик г-н Хайджоу по казуса с вноса в Китай на български хранителни продукти със съдържание на роза Дамасцена, който породи притеснения за българските производители-износители в Китай, съобщиха от пресслужбата на Министерски съвет. Неотдавна стана ясно, че през март 2010 г. Департаментът по стандарти за безопасност на храните, изследване и оценка на Националната здравна програма към Националната комисия за здраве и семейно планиране на Китайската народна република е приел и публикувал допълнителен списък с разрешените съставки за хранителни продукти в Китай. Документът представлява т. нар. „положителен списък“ на традиционно неядливи субстанции, които могат да бъдат влагани в хранителни продукти. Това създаде сериозни притеснения, че всичко, което не фигурира в него, не може да бъде добавяно в хранителни продукти и разпространявано на китайския пазар. Посланик Хайджоу пое ангажимент да проучи процедурата с китайските власти и да съдейства за включването на сорта роза Дамасцена в списъка. Вицепремиерът Симеонов поиска това да стане в най-кратък срок. Страните изразиха обща позиция, че българските производители и търговци, изнасящи в Китай, нямат основание за безпокойство по отношение на износа на разрешените и до момента хранителни продукти, включващи съставки от роза.", "date": "2017.11.06", "title": "Симеонов иска съдействие от китайския посланик за роза Дамасцена"}
{"url": "https://www.24chasa.bg/novini/article/6534714", "text": "В страната вече има недостиг на общопрактикуващи лекари и той е около 450 специалисти, каза днес във Варна зам.-председателят на Българския лекарски съюз Галинка Павлова, по време на кръгла маса по проблемите на здравеопазването, организирана от общината в крайморския град, предаде БТА. По думите й същата е картината и за докторите от различните специалности. Има населени места и цели региони, където обезпечеността с лекари е едва около 20 процента, посочи Павлова. Като особено критична тя посочи ситуацията в Търговище, Смолян, Разград. В извънболничната помощ недостигът на специалисти също започва да става критичен, допълни Павлова. По думите й близо една трета от лекарите са на възраст над 50 години, освен това голяма част от тях работят почасово. Започнаха да се натрупват и финансови проблеми в общинските диагностично-консултативни центрове, каза още Павлова. По думите й в момента БЛС прави проучване за задълженията на този тип здравни заведения. Според нея за излизане от кризата е необходимо да има промяна в нормативната уредба, която да позволи общините да имат право да се грижат за своята собственост. Павлова каза още, че ръководството на БЛС е притеснено за приемането на Националния рамков договор /НРД/ за 2018 г. Тя посочи, че съюзът ще се бори в парламента да не бъде приет текст от закона за бюджета на НЗОК, според който, ако съсловните организации откажат да подпишат НРД, ще бъде наложен такъв, изработен от Надзорния съвет на НЗОК. Освен при медицинските сестри, има огромен недостиг и на акушерки, допълни Райна Бояджиева, председател на Районната колегия на Българската асоциация на специалистите по здравни грижи. Тя посочи, че във Варна най-възрастната работеща акушерка е на 78 години. Основните проблеми за намирането на кадри са ниските стартови заплати от 500-600 лева и липсата на ясна перспектива за развитие, посочи Бояджиева. По думите й е необходимо на национално ниво да бъде приет стандарт по здравни грижи и НЗОК да остойности труда на специалистите, а не мениджърите на здравните заведения да разпределят субективно парите от касата.", "date": "2017.11.06", "title": "В страната не достигат около 450 общопрактикуващи лекари"}
{"url": "https://www.24chasa.bg/novini/article/6534723", "text": "Коне, оставени без надзор, станаха причина за пътен инцидент, съобщи за „Фокус“ говорителят на ОДМВР-Пазарджик Мирослав Стоянов. „Катастрофата е станала снощи около 21.00 ч. на пътя от Велинград за Пазарджик. Движещият се по пътя камион „Ивеко“, управляван от 44-годишен жител на благоевградското село Кавракирово се блъснал в два коня. Животните се намирали на пътното платно, като единия от тях се блъснал и в насрещно движещо се „БМВ“ с водач на 25 г. от Костандово“, уточни Стоянов. Той допълни, че двете животни са загинали, а на автомобилите са нанесени значителни материални щети. Алкохолните проби и на двамата шофьори са отрицателни. На местопроизшествието е извършен оглед, образувано е дознание.", "date": "2017.11.06", "title": "Коне на пътя предизвикаха катастрофа в Пазарджишко"}
{"url": "https://www.24chasa.bg/novini/article/6534736", "text": "През следващата година по програмите, съфинансирани чрез фондовете на ЕС, ще бъдат обявени повече от 40 процедури за набиране на проектни предложения на обща стойност над 1,3 млрд. лева. На заседание на Съвета за координация на управлението на средствата от ЕС към Министерския съвет бяха приети индикативните годишни работни планове на програмите за 2018 г., съобщиха от правителствената преслужба Договорените средства по оперативните програми и Програмата за морско дело и рибарство към края на октомври тази година възлизат на малко над 8 млрд. лева или близо 46% от общия бюджет. До бенефициентите са достигнали съответно малко над 14% от бюджетите на програмите или близо 2,5 млрд. лева. По Програмата за развитие на селските райони са били сключени договори за над 1,7 млрд. лева или около 30,4% от средствата за селскостопански проекти до края на програмния период. До момента по тях са разплатени над 800 млн. лева към бенефициентите. България приключи отчитането на физическото и финансовото изпълнение на програмите от първия за страната програмен период 2007-2013 г. и отчита над 95% изпълнение на финансовата рамка, заяви вицепремиерът Томислав Дончев, който е председател на Съвета за координация на управлението на средствата от ЕС. По думите му, веднага след края на Председателството, в средата на 2018 г., стартира подготовката за следващия програмен период, като още отсега трябва да бъде засилен капацитетът за правене на секторни политики при спазване на основен принцип за допълняемост на инвестициите, така че фондовете да допълват, а не да заместват националните инвестиции. Индикативни годишни работни програми се публикуват в Информационната система за управление на наблюдение на средствата от ЕС (ИСУН) www.2020.eufunds.bg, където в реално време може да се проследи напредъкът в финансовото и физическото изпълнение на всички инструменти, съфинансирани чрез фондовете на ЕС.", "date": "2017.11.06", "title": "През 2018 г. обявяват над 40 процедури с еврофинансиране за 1,3 млрд. лв."}
{"url": "https://www.24chasa.bg/novini/article/6534875", "text": "След стрелбата в църква в американския щат Тексас Асошиейтед прес, цитиран от БТА, припомня някои от най-смъртоносните нападения с огнестрелни оръжия в САЩ от 2012 г.  по участници в музикален фестивал, уби 58 човека и рани над 500. Командоси щурмуваха стаята му и установиха, че се е самоубил. По-късно той беше убит в престрелка с полицията. Мъжът, работил във фабриката, беше убит при престрелка с полицията. , а няколко бяха ранени при нападения с огнестрелно оръжие, за които беше обвинен Джейсън Далтън. Властите заявиха, че между отделните стрелби, извършени в протежение на няколко часа, заподозреният изкарвал пари като шофьор на Убър. , убиха 14 човека и раниха над 20. Двамата избягаха от местопрестъплението, но бяха убити по-късно при престрелка с полицията. , а седем бяха ранени. Нападателят Кристофър Харпър-Мърсър влезе в престрелка с полицията, след което се самоуби.  Според полицията нападението е било извършено по расови подбуди. Руф беше осъден на смърт за убийствата.  и рани 13 при нападения с огнестрелно и хладно оръжие близо до комплекса на Калифорнийския университет в Санта Барбара. Властите заявиха, че той очевидно се е самоубил след престрелка с полицията. На 16 септември 2013 г. страдащият от психично разстройство Арън Алексис застреля 12 човека в корабостроителницата на военноморските сили във Вашингтон. Той беше убит при престрелка с полицията. На 26 юли 2013 г. Педро Варгас застреля шестима човека в своя жилищен блок в Хаялия. Той беше убит от полицията.  при стрелба в училище \"Санди Хук\" в Нютаун, след което се самоуби. На 27 септември 2012 г. уволненият служител на фирмата \"Аксент сайнидж систъмс\" Андрю Ингълдинджър застреля шестима човека в сградата на компанията в Минеаполис, след което са самоуби.  в сикхски храм в Оук Крийк, след което се самоуби.  Той беше осъден на доживотен затвор. , като уби седем души и рани трима. Срещу него бяха повдигнати седем обвинения в предумишлено убийство и три обвинения в опит за убийство, но психиатрична експертиза стигна до заключението, че той страда от параноидна шизофрения и не е годен да бъде съден.", "date": "2017.11.06", "title": "Едни от най-смъртоносните стрелби в САЩ от 2012 г."}
{"url": "https://www.24chasa.bg/novini/article/6534999", "text": "Отстраненият от длъжност председател на Женералитата в Барселона и още четирима бивши каталунски министри са призовани да се явят пред съда в Белгия на 17 ноември, предава Франс прес, цитирана от Фокус. Източник от съдебните кръгове в Брюксел заяви за агенцията, че петимата каталунски политици ще трябва да се явят в съда в 14 часа (местно време) на 17 ноември, когато ще се състои първото изслушване по искането на Испания за екстрадицията им.", "date": "2017.11.06", "title": "Пучдемон призован да се яви пред белгийски съд на 17 ноември"}
{"url": "https://www.24chasa.bg/novini/article/6535022", "text": "Турски тираджия е настанен в болница, а негов колега е задържан в полицейския арест. Това съобщиха от пресцентъра на МВР. Сигнал за сбиване между тях на паркинг „Кемал парк“ край града бил подаден вчера в 8.40 часа. Изяснено е, че при разпрата единият /52 г./ ранил с нож 35-годишния си опонент, който е настанен в болница без опасност за живота. Нападателят е задържан до 24 часа, по случая е образувано досъдебно производство. Като причина за инцидента международните шофьори изтъкнали стари техни пререкания.", "date": "2017.11.06", "title": "Тираджии се сбиха на паркинг край Хасково, единият е в болница, другият е задържан"}
{"url": "https://www.24chasa.bg/novini/article/6535042", "text": "Министърът на околната среда и водите Нено Димов и кметът на Чирпан Кичка Петкова подписаха договор за изграждане на пречиствателна станция за отпадъчни води (ПСОВ) и довеждащи колектори в града. Това съобщиха от пресцентъра на Министерството на околната среда и водите. С изграждането на новата станция ще се осигури събирането, отвеждането и пречистването на отпадъчните води от територията на Чирпан преди заустването им в р. Текирска, приток на Марица. Това ще повлияе пряко върху опазването и подобряването на състоянието на водите във водните обекти. „Отдавна се подготвяме за този проект и вярвам, че до две години ще приключим с изпълнението на всички дейности по него“, каза по време на подписването Кичка Петкова. Министър Димов пожела успешна реализация на проекта. Проектният капацитет на пречиствателната станция е 19 641 еквивалент жители. Довеждащите колектори от канализационната мрежа ще осигурят включване на приблизително 70% от населението на града към ПСОВ – Чирпан. С изпълнението на проекта ще се постигне съответствие с изискванията за пречистването на градските отпадъчни води и за изпълнението на ангажиментите на община Чирпан към националната политика в областта на околната среда. Общият размер на инвестицията е 15 млн. лв. Безвъзмездната финансова помощ в размер на почти 11 млн. лв. е по Оперативна програма „Околна среда 2014-2020“. Периодът за физическо приключване на дейностите по проекта е 30 месеца.", "date": "2017.11.06", "title": "Министър Димов подписа договор за пречиствателната станция на Чирпан"}
{"url": "https://www.24chasa.bg/novini/article/6535078", "text": "Сгушени в близост до вулкана Асо в Япония, 450 устойчиви на земетресения куполообразни къщички, вдъхновени от традиционен десерт и с интересна украса, привличат туристи от цяла Азия, предаде Ройтерс, цитиран от БТА. Къщичките представляват слепени един за друг дузина блокове от полистиренова пяна, всеки от които е толкова лек, че може да бъде повдигнат от двама възрастни. Въпреки че са изградени от изключително лек материал, сводестите конструкции са устояли на миналогодишните смъртоносните земетресения, разтърсили префектура Кумамото, обяснява Масая Кониши, мениджър на курорта \"Асо Фарм Ленд\", където те са монтирани. \"Къщичките бяха напълно непокътнати. Нямаше и едно счупено стъкло. Устойчивостта им срещу вятър и земетресение до известна степен се дължи на липсата на носещи греди\", казва Кониши. От \"Джапан Доум Хаус\" - компанията, която произвежда полистиреновите блокове, използвани за изграждането на къщичките, съобщават, че продажбите им са се увеличили с два до три пъти след земетресенията през 2016 г. \"Странните\" къщи са проектирани от управителя на курорта Кацуюки Китагава, който е почерпил вдъхновение от работата си в сладкарската индустрия. За \"модел\" му е послужил традиционният японски мандзю. Резултатът - разноцветни къщички, украсени отвътре и отвън с изображения на Кумамон - мечок-талисман на префектура Кумамото, привлича туристи от цяла Азия. \"Търсехме нещо типично японско и същевременно различно и забавно за семейна ваканция. Тези къщички, с интересната им декорация, бяха идеални за нас\", споделя посетителка от Тайланд, докато една от дъщерите й подскача радостно върху легло пред лика на червенобузия Кумамон.", "date": "2017.11.06", "title": "Къщи, издържащи на земетресение, привличат туристи от цяла Азия"}
{"url": "https://www.24chasa.bg/novini/article/6535083", "text": "Полицията в Пазарджик разпространи видеоклип от охранителна камера и обяви, че издирва двама мъже за престъпление, извършено в центъра на Велинград. Според източници на \"24 часа\", това са лицата, пребили най-дългогодишната общинска съветничка в курортната община Екатерина Каферинова на 26 октомври. Тя бе нападната около 11 часа на излизане от редовна сесия на местния общински съвет на метри от сградата на общината, когато отивала към паркираната си наблизо кола. Нападателите пребиха Каферинова с множество удари в областта на лицето, вследствие, на което тя получи тежки наранявания. На разпространените от полицията кадри се вижда, че става въпрос за едри млади мъже, облечени в якета с качулки, които спокойно, без да бягат, се отдалечават от местопрестъплението. Според разследващи, най-вероятно извършителите на побоя са местни, добре познават района, наличието, насочеността и обхвата на охранителната камера. Каферинова е била проследена от нападателите си, които са видели къде оставя колата си, знаели са, че отива на сесията и просто са я изчакали в близост до автомобила, след края на заседанието.", "date": "2017.11.06", "title": "Полицията издирва мъжете, пребили общинска съветничка във Велинград"}
{"url": "https://www.24chasa.bg/novini/article/6535109", "text": "По гащи отворил вратата Жоро Николов, който в нощта срещу събота беше брутално заклан от сина си Севелин Николов, съобщи шефът на СДВР старши комисар Ивайло Иванов. Той обясни, че Николов - младши е позвънил на вратата на баща си около полунощ. Още с отварянето на портата, мъжът се нахвърлил върху баща си и го пробол над 20 пъти с нож. До там го закарал негов приятел, пред който надрусаният преди това с амфетамини младеж казал, че смята да убие баща си. Още на следващият ден полицаите стигнали до Севелин, но той се опитал да ги заблуди. В последствие обаче признал. Убитият Жоро е син на Василка Николова,   в Борисовата градина Йоан Матов.", "date": "2017.11.06", "title": "Синът на директорката на Йоан Матев убит по гащи от момчето си"}
{"url": "https://www.24chasa.bg/novini/article/6535159", "text": "Йоан Матев и адвокатите му умишлено бавят обвинението срещу младежа за убийството на Георги Игнатов в Борисовата градина. Целта била да изтекат 8-те месеца задържане и Матев да излезе от ареста. Самото забавяне обаче е безсмислено, тъй като скоро студентът по право е с по-тежко обвинение и може да прекара в ареста не 8 месеца, а година и половина, преди разследването да приключи с вкаран обвинителен акт в съда., Това обясни градският прокурор на София Емилия Русинова. Тя обясни, че Матев и адвокатът му трябвало да получат обвиненията още в края на юли. Те обаче отказвали призовки, а юристът излязъл в отпуск. Постоянно пускали молби за изменение на мярката на неотклонение, които понякога дори изтегляли.  Майката на Матев, журналистката Сребрина Гаджева, била регистрирана като негов защитник. Тя обаче отказала да приеме една призовка, за да забави разследването.", "date": "2017.11.06", "title": "Йоан Матев бави разследването, за да излезе от ареста. Напразно е"}
{"url": "https://www.24chasa.bg/novini/article/6535145", "text": "Пътнически влак е блъснал джип на жп прелеза в село Труд, няма пострадали при инцидента. Това съобщи за „Фокус“ говорителят на ОДМВР-Пловдив. Инцидентът е станал около 11.40 часа. По първоначална информация джипът е преминал на спусната бариера и по задната му част са нанесени значителни материални щети. Движението на влаковете в района е било спряно, но то вече е възстановено.", "date": "2017.11.06", "title": "Джип премина на спусната бариера на жп прелез в село Труд, влак го блъсна"}
{"url": "https://www.24chasa.bg/novini/article/6535239", "text": "Китайският парламент за пръв път публикува законопроект, която дава право на възникващо суперминистерство да арестува, разследва и налага наказания на държавни служители, предаде Ройтерс, цитирана от БТА.  Т.нар. Национална надзорна комисия, която обединява няколко антикорупционни органа и която ще започне да функционира от догодина, ще бъде авангард в кампанията на президента и партиен лидер Си Цзинпин. Освен това комисията има разширен обсег на действие и ще упражнява контрол не само върху членовете на компартията, а и върху всички държавни служители. На конгреса на китайската компартия, състоял се през октомври, Си обеща да продължи кампанията за изкореняване на корупцията от партията. Обществеността ще може до 5 декември да обсъжда законопроекта, съобщиха от парламента, но не уточниха кога ще влезе в сила законът. Новата комисия ще има право да разследва, разпитва и задържа правителствени служители, а също да замразява техни активи и да иззема собственост, се казва в проекта за закон. Той допълнително централизира разследванията за корупция, вкл. срещу учители в държавни училища и мениджъри в държавни компании. Проектът дава нови подробности за системата за арест, която ще смени досегашната система заподозрените да се държат на тайни места без право на правна защита. Новите мерки ще може да се прилагат, когато казусът е \"голям\" или \"чувствителен\", или когато заподозреният може да се укрие, или самоубие, се казва в законопроекта. Предвиждат се и мерки за наблюдение на финансовото състояние на разследваните, за да се предотврати бягството им в чужбина.", "date": "2017.11.06", "title": "Китай готви закон, даващ повече пълномощията на органите за борба с корупцията"}
{"url": "https://www.24chasa.bg/novini/article/6535240", "text": "Турският президент Реджеп Тайип Ердоган ще посети руския град Сочи на 13 ноември, а на следващия ден ще замине за Кувейт, съобщи днес турското президентство, цитирано от Ройтерс. Посещението на Ердоган в Сочи ще бъде извършено на фона на съобщенията за някои разногласия при планираното купуване от Турция на руските зенитни ракетни системи С-400, както и на фона на възраженията на Турция заради присъствието на сирийски кюрдски групи на мирния конгрес за Сирия в Русия, планиран за 18 ноември, предава БТА. По информация на турската телевизия Хабертюрк Ердоган се надява да се срещне с руския президент Владимир Путин в Сочи. Планира се двамата да обсъдят съвместните действия в зоната за деескалация в сирийската провинция Идлиб, възможната операция на Турция в Африн (Северна Сирия), както и споразумението за доставки на системите С-400, посочва ТАСС. През изминалата година отношенията между Турция и Русия се подобриха на фона на засилващото се напрежение между Анкара и западните й партньори, отбелязва ДПА.", "date": "2017.11.06", "title": "Ердоган ще посети Сочи на 13 ноември"}
{"url": "https://www.24chasa.bg/novini/article/6535238", "text": "Десетима граждани на Ирак получиха условни наказания за незаконно преминаване на българско-румънската граница. Чужденците ще платят и глоби според одобрените от районния съд в Генерал Тошево споразумения, сключени между подсъдимите, техните защитници и прокуратурата. За постановените съдебни актове съобщиха от пресцентъра на Съдебната палата в Добрич. Подсъдимите са се признали за виновни, че на 2 октомври 2017 г. в землището на село Вичево, община Генерал Тошево, в района на 78-а и 79-а гранична пирамида, са излезли през границата на страната без разрешение на надлежните органи на властта и не през определените за това места. Осем от подсъдимите са получили наказания \"лишаване от свобода\" за срок от шест месеца с тригодишен изпитателен срок и ще платят глоби по 100 лева, посочват от пресцентъра. На двама от иракските граждани са наложени наказания \"лишаване от свобода\" за десет месеца с изпитателен срок от три години. Те ще платят и глоби по 200 лева. Всички подсъдими ще платят и направените по делата разноски. Постановените от районния съд актове са окончателни и не подлежат на обжалване.", "date": "2017.11.06", "title": "10 иракчани с условни присъди за незаконно преминаване на българско-румънската граница"}
{"url": "https://www.24chasa.bg/novini/article/6535431", "text": "Правителственото заседание тази седмица ще се проведе във вторник – 7 ноември, от 10 ч. при следния предварителен дневен ред: 1. ДОКЛАД ЗА ДЕЙНОСТТА НА СЪВЕТА ЗА АДМИНИСТРАТИВНА РЕФОРМА ПРЕЗ 2016 Г. Внася: заместник министър-председателят 2. ПРОЕКТ НА РЕШЕНИЕ ЗА ОПРЕДЕЛЯНЕ НА ПРЕДСТАВИТЕЛ НА РЕПУБЛИКА БЪЛГАРИЯ ЗА ЧЛЕН НА УПРАВИТЕЛНИЯ СЪВЕТ НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО Внася: министърът на финансите 3. ПРОЕКТ НА РЕШЕНИЕ ЗА ОПРЕДЕЛЯНЕ НА УПРАВЛЯВАЩ ОРГАН И НА СЕРТИФИЦИРАЩ ОРГАН ПО ПРОГРАМАТА ЗА МОРСКО ДЕЛО И РИБАРСТВО 2014-2020 Г. Внася: заместник министър-председателят 4. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „КРЪСТЕВА И ДР. СРЕЩУ БЪЛГАРИЯ“ (ЖАЛБА №5334/11), „КЪРЖЕВ СРЕЩУ БЪЛГАРИЯ“ (ЖАЛБА №60607/08), „НАЦИОНАЛНО ТУРСКО ОБЕДИНЕНИЕ И КУНГЮН СРЕЩУ БЪЛГАРИЯ“ (ЖАЛБА №4776/08) И „М. М. СРЕЩУ БЪЛГАРИЯ“ (ЖАЛБА №75832/13) Внася: министърът на правосъдието 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ОТ РЕЗЕРВА ПО ЧЛ. 1, АЛ. 2, РАЗДЕЛ ІІ, Т. 5.1. ОТ ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА НЕПРЕДВИДЕНИ И/ИЛИ НЕОТЛОЖНИ РАЗХОДИ ЗА ПРЕДОТВРАТЯВАНЕ, ОВЛАДЯВАНЕ И ПРЕОДОЛЯВАНЕ НА ПОСЛЕДИЦИТЕ ОТ БЕДСТВИЯ Внася: заместник министър-председателят 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2017 Г., ПРИЕТА С ПОСТАНОВЛЕНИЕ №46 НА МИНИСТЕРСКИЯ СЪВЕТ ОТ 2017 Г. Внася: министърът на младежта и спорта 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2017 Г. Внася: заместник министър-председателят по правосъдната реформа и министър на външните работи 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2017 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ Внася: министърът на културата 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ЧАСТНА ДЪРЖАВНА СОБСТВЕНОСТ, ЗА ИМОТИ – ПУБЛИЧНА ДЪРЖАВНА СОБСТВЕНОСТ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ЧАСТНА ДЪРЖАВНА СОБСТВЕНОСТ, ЗА ИМОТИ – ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА АГЕНЦИЯ „ПЪТНА ИНФРАСТРУКТУРА“ Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ОКОЛНАТА СРЕДА И ВОДИТЕ ЗА НУЖДИТЕ НА ДИРЕКЦИЯ „НАЦИОНАЛЕН ПАРК ЦЕНТРАЛЕН БАЛКАН“ Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ НАЦИОНАЛНАТА АГЕНЦИЯ ЗА ПРИХОДИТЕ, ТЕРИТОРИАЛНА ДИРЕКЦИЯ – ВАРНА, ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ОТНЕМАНЕ ОТ МИНИСТЕРСТВОТО НА ВЪТРЕШНИТЕ РАБОТИ, ГЛАВНА ДИРЕКЦИЯ „ПОЖАРНА БЕЗОПАСНОСТ И ЗАЩИТА НА НАСЕЛЕНИЕТО“, РЕГИОНАЛНА ДИРЕКЦИЯ „ПОЖАРНА БЕЗОПАСНОСТ И ЗАЩИТА НА НАСЕЛЕНИЕТО“ – ПЕРНИК, ПРАВОТО НА УПРАВЛЕНИЕ ВЪРХУ ИМОТИ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА ТВЪРДИЦА, ОБЛАСТ СЛИВЕН Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ №484 НА МИНИСТЕРСКИЯ СЪВЕТ ОТ 2012 Г. ЗА УЧАСТИЕ НА КОНТИНГЕНТ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ВЪВ ВОЕННАТА ОПЕРАЦИЯ НА ЕВРОПЕЙСКИЯ СЪЮЗ В БОСНА И ХЕРЦЕГОВИНА „АЛТЕЯ“ Внася: заместник министър-председателят по обществения ред и сигурността и министър на отбраната 17. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ПО ИНДУСТРИАЛНА СИГУРНОСТ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА КАНАДА Внася: заместник министър-председателят по обществения ред и сигурността и министър на отбраната 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ИКОНОМИЧЕСКО СЪТРУДНИЧЕСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ДЕМОКРАТИЧНА СОЦИАЛИСТИЧЕСКА РЕПУБЛИКА ШРИ ЛАНКА Внася: министърът на икономиката 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ДОБРОВОЛНА ЦЕЛЕВА ВНОСКА МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И УНИЦЕФ Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ДЕТСКИЯ ФОНД НА ОРГАНИЗАЦИЯТА НА ОБЕДИНЕНИТЕ НАЦИИ (УНИЦЕФ) ОТНОСНО ДАРЕНИЕ ПО СМЕТКАТА ЗА ФИНАНСИРАНЕ НА ИНИЦИАТИВАТА „ОБРАЗОВАНИЕТО НЕ МОЖЕ ДА ЧАКА“ Внася: заместник министър-председателят по правосъдната реформа и министър на външните работи 21. ДОКЛАД ЗА ОДОБРЯВАНЕ СЪСТАВА НА ПРАВИТЕЛСТВЕНАТА ДЕЛЕГАЦИЯ НА РЕПУБЛИКА БЪЛГАРИЯ ЗА УЧАСТИЕ В ЕДИНАДЕСЕТАТА СЕСИЯ НА МИНИСТЕРСКАТА КОНФЕРЕНЦИЯ НА СТО, КОЯТО ЩЕ СЕ ПРОВЕДЕ ОТ 10 ДО 13 ДЕКЕМВРИ 2017 Г. В БУЕНОС АЙРЕС Внася: министърът на икономиката 22. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 9 ОКТОМВРИ 2017 Г. В ЛЮКСЕМБУРГ Внася: министърът на земеделието, храните и горите 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 12 И 13 ОКТОМВРИ 2017 Г. В ЛЮКСЕМБУРГ Внася: министърът на вътрешните работи 24. ДОКЛАД ОТНОСНО ИЗПЪЛНЕНИЕ НА РЕШЕНИЕТО ПО Т. 26 ОТ ПРОТОКОЛ №36 ОТ ЗАСЕДАНИЕТО НА МИНИСТЕРСКИЯ СЪВЕТ НА 23 АВГУСТ 2017 Г. Внася: заместник министър-председателят 25. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА ПРЕДПРИЕТИТЕ МЕРКИ ПО ПРИЛАГАНЕТО НА ПЛАНА ЗА ДЕЙСТВИЕ ЗА ИЗПЪЛНЕНИЕ НА ЗАКЛЮЧИТЕЛНИТЕ ПРЕПОРЪКИ НА КОМИТЕТА ЗА ПРЕМАХВАНЕ НА ВСИЧКИ ФОРМИ НА ДИСКРИМИНАЦИЯ ПО ОТНОШЕНИЕ НА ЖЕНИТЕ Внася: министърът на труда и социалната политика 26. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ДОГОВОРА ЗА ПРИЯТЕЛСТВО, ДОБРОСЪСЕДСТВО И СЪТРУДНИЧЕСТВО МЕЖДУ РЕПУБЛИКА БЪЛГАРИЯ И РЕПУБЛИКА МАКЕДОНИЯ, ПОДПИСАН НА 1 АВГУСТ 2017 Г. В СКОПИЕ, РЕПУБЛИКА МАКЕДОНИЯ Внася: заместник министър-председателят по правосъдната реформа и министър на външните работи 27. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ДЕВЕТМЕСЕЧИЕТО НА 2017 Г. Внася: министърът на финансите 28. ДОКЛАД ОТНОСНО ОДОБРЯВАНЕ НА ПОЗИЦИЯТА НА БЪЛГАРСКАТА СТРАНА ЗА УЧАСТИЕ В ЗАСЕДАНИЕТО НА СЪВЕТ „ВЪНШНИ РАБОТИ“ (ТЪРГОВИЯ) НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 10 НОЕМВРИ 2017 Г. В БРЮКСЕЛ Внася: министърът на икономиката 29. ДОКЛАД ОТНОСНО ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОБЩИ ВЪПРОСИ, ФОРМАТ „КОХЕЗИОННА ПОЛИТИКА“, КОЕТО ЩЕ СЕ ПРОВЕДЕ НА 15 НОЕМВРИ 2017 Г. В БРЮКСЕЛ Внася: заместник министър-председателят 30. ПРОЕКТ НА РЕШЕНИЕ ЗА ПРИЕМАНЕ НА СТРАТЕГИЯ ЗА РАЗВИТИЕ НА ВЪТРЕШНИЯ КОНТРОЛ В ПУБЛИЧНИЯ СЕКТОР НА РЕПУБЛИКА БЪЛГАРИЯ ЗА ПЕРИОДА 2018-2020 Г. Внася: министърът на финансите 31. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА МАРКИТЕ И ГЕОГРАФСКИТЕ ОЗНАЧЕНИЯ Внася: министърът на икономиката 32. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА МАЛКИТЕ И СРЕДНИТЕ ПРЕДПРИЯТИЯ Внася: министърът на икономиката 33. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОРЪЖИЯТА, БОЕПРИПАСИТЕ, ВЗРИВНИТЕ ВЕЩЕСТВА И ПИРОТЕХНИЧЕСКИТЕ ИЗДЕЛИЯ Внася: министърът на вътрешните работи 34. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ЕВРОПЕЙСКАТА ЗАПОВЕД ЗА РАЗСЛЕДВАНЕ Внася: министърът на правосъдието 35. ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ТУРИЗМА Внася: министърът на туризма 36. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА УСЛОВИЯТА И РЕДА ЗА ОПРЕДЕЛЯНЕ НА ВЪНШНИ ЕКСПЕРТИ ЗА ПРОВЕРКА НА ТЕХНИЧЕСКИ СПЕЦИФИКАЦИИ ПРИ ВЪЗЛАГАНЕ НА ОБЩЕСТВЕНИ ПОРЪЧКИ Внася: министърът на финансите", "date": "2017.11.06", "title": "Вижте какво решава правителството утре"}
{"url": "https://www.24chasa.bg/novini/article/6535436", "text": "Срещата между председателя на ЕК Жан-Клод Юнкер и премиера Бойко Борисов ще бъде оценка за това колко е подготвена България за председателството. Това каза пред журналисти Мина Андреева, зам.- говорител на Европейската комисия по повод предстоящата среща между председателя на ЕК Жан-Клод Юнкер и премиера Бойко Борисов на 8 ноември в Брюксел, съобщи „Фокус\". „За първи път българските политици ще се запознаят с колегите си, с които ще работят по време на българското председателство“, посочи тя. „За първи път министър Лиляна Павлова ще обясни как върви координацията на работата и какви ще са общите приоритети по време на председателството“, обясни Мина Андреева. „Жан-Клод Юнкер със сигурност ще повтори, че за него е много важно България да е в Шенген“, коментира зам.-говорителят на ЕК. „На срещата всеки комисар ще се запознае със секторалния си министър и ще обсъдят кои ще бъдат важните досиета“, каза още тя.", "date": "2017.11.06", "title": "Срещата Юнкер-Борисов ще оценява колко е готова България за председателството"}
{"url": "https://www.24chasa.bg/novini/article/6535456", "text": "Съученици на нападателя от Тексас Девин Патрик Кели от гимназията го описаха като депресиран стар човек и депресиран атеист, който се е борил с Господ в интернет, пише американското издание Washington Examiner, цитира \"Фокус\". “Той е първият атеист, с който съм се срещал. След гимназията отиде във Военновъздушните сили, където го разжалваха, но нямам представа защо“, заяви Патрик Бойс, който е бил негов съученик. „Бях шокиран (от новината). Все още не ми е ясно как е могъл да го направи“, добави Бойс. „Той има едно или две деца, напълно нормално, но си беше тих човек и напоследък изглеждаше депресиран“. Друг съученик, Нина Роуз Нава, заяви, че когато се е случила стрелбата, тъкмо е била изтрила Кели от „Фейсбук“ заради публикациите му. Кристофър Лео Лонгория каза, че го е изтрил от социалната мрежа по същите причини.", "date": "2017.11.06", "title": "Съученици на нападателя от Тексас: Той проповядваше атеизъм в интернет"}
{"url": "https://www.24chasa.bg/novini/article/6535469", "text": "Имаме такива договори, че всички дейности по отстраняване на некачествените дейности по санирането на сгради, остават за сметка на строителите, каза министърът на регионалното развитие и благоустройството Николай Нанков след като откри в София годишното информационно събитие на Оперативна програма \"Региони в растеж\" 2014-2020. Ако има вот на недоверие, насочен към регионалното развитие, ще докажем колко са безпочвени твърденията на опозицията, каза Нанков пред журналисти. За трийсет дни направихме път от 27 километра при ГКПП Златарево\" на границата с Македония, Очакваме да го открият премиерите на двете страни , добави Нанков. Надявам се до 25 ноември да пуснем дясната тръба на тунела \"Витиня\" на автомагистрала \"Хемус\", за да може, при реалното зимно поддържане на магистралата, да няма проблеми с ограничаване на движението. Ремонтите по останалата част от трасето на \"Хемус\" ще продължат през пролетта, каза Нанков. На този етап сме направили максималното за зимната подготовка на пътищата. Зимното поддържане е чувствителна тема, по нея винаги ще има недоволни и то с право, каза министърът. Там където е необходимо ще затваряме пътищата, за да няма бедстващи. През миналия месец затворихме заради паднали дървета прохода \"Троян - Кърнаре\" за 24 часа, а прохода \"Петрохан\" за 40 часа. Изчистихме пътя,отворихме проходите и нямаше бедстващи, каза Нанков. В края на годината ще подпишем договор за изграждане на ТОЛ системата, а от винетки през следващата година сме заложили 21 млн. лева повече приходи, каза министърът. По думите му всички пари отиват за ремонт на пътищата. Общините също могат да се погрижат за своите пътища, защото там секторът е недофинансиран, каза Нанков. С ТОЛ системата увеличаваме плащането от страната на тежките автомобили, но това е справедливия модел и е устойчива политика. За един и същ изминат път в чужбина превозвачът плаща 70 евро, а у нас - 11 евро. Очакваме приходите от транзитно преминаващите да се вдигнат минимум десет пъти и така да използваме геостратегическото положение. ТОЛ-системата ще генерира около един милиард лева годишно, от които 40 процента ще са от транзитно преминаващите автомобили, каза министърът.", "date": "2017.11.06", "title": "Отстраняването на дефекти при санирането остава за сметка на строителите"}
{"url": "https://www.24chasa.bg/novini/article/6535475", "text": "САЩ възобновиха частично издаването на визи в Турция, след дипломатическия скандал между съюзниците от НАТО, по време на който консулските услуги бяха прекратени, предава AFP, като се позовава на дипломатически източници. Съединените американски щати предприеха този ход един ден преди визитата на турския премиер Бинали Йълдъръм във Вашингтон, по време на която той ще проведе разговори с вицепрезидента на САЩ Май Пенс, предаде БТА. Американците спряха да издават визи за турски граждани на 8 октомври, а това накара турците да отговорят по идентичен начин. Това се случи, след като турските власти задържаха сътрудник на американското консулство в Истанбул по обвинение за връзки с Фетулах Гюлен и неговата организация, която е обявена за терористическа от Анкара.", "date": "2017.11.06", "title": "САЩ възобнови ограничено издаване на визи в Турция"}
{"url": "https://www.24chasa.bg/novini/article/6535480", "text": "Египетските власти оповестиха, че в страната са открити руини от гимназия, построена преди около 2300 години през елинистичната епоха, предаде Асошиейтед прес. Откритието е направено в рамките на германско-египетска археологическа мисия на обекта Ватфа в областта Фаюм, на около 80 км югозападно от столицата Кайро. На територията на Ватфа се е намирало древното селище Филотерис, построено при управлението на цар Птолемей Втори през 3-и век пр. Христа, предаде БТА. Гимназията включвала голяма зала, която навремето била украсена със статуи, трапезария, двор и писта за конни надбягвания. Според ръководителката на мисията Корнелия Рьомер, находката ясно показва, че влиянието на живота на елините в Египет е било не само в Александрия, но и в провинцията.", "date": "2017.11.06", "title": "Археолози откриха руини от древна гимназия близо до Кайро"}
{"url": "https://www.24chasa.bg/novini/article/6535505", "text": "Основателят и ръководител на ритейлъра Amazon Джеф Безос в началото на ноември продаде акции на компанията в размер на $1 милиард. Това е първата подобна сделка на Безос за такава сума, съобщи  През последните 6 години Джеф Безос редовно продава своите акции, обикновено по около един милион ценни книги. Сега са му останали около 80 милиона акции на компанията.", "date": "2017.11.06", "title": "За седмица Джеф Безос продаде акции на Amazon за 1 милиард долара"}
