{"url": "https://www.24chasa.bg/novini/article/7335120", "text": "Косовската полиция съобщи, че един човек е загинал, а най-малко 16 са ранени при катастрофа с участието на над десет автомобила в южната част на страната, предаде Асошиейтед прес, цитирана от БТА. Според първоначални данни катастрофата е била причинена от товарен камион в Гниляне, на 50 километра южно от столицата Прищина. Трима от пострадалите са в тежко състояние и са транспортирани в болница в Прищина. Шофьорът на камиона е арестуван. Премиерът Рамуш Харадинай призова за разследване и мерки, които да предотвратят подобни инциденти.", "date": "2019.03.07", "title": "Верижна катастрофа в Косово, един е загинал, а други 16 са ранени"}
{"url": "https://www.24chasa.bg/novini/article/7335032", "text": "Как ще помогне българите да имат по-висок стандарт и кога страната ни ще влезе в Шенген. На тези въпроси отговори току-що кандидатът на Европейската народна партия (ЕНП) за председател на Европейската комисия Манфред Вебер пред \"24 часа\". Направи го в разговор с Кристина Кръстева, която го придружава на обиколката му във Варшава.", "date": "2019.03.07", "title": "Кога българите ще влязат в Шенген и ще имат по-висок стандарт - отговаря Вебер пред \"24 часа\""}
{"url": "https://www.24chasa.bg/novini/article/7334990", "text": "Негово Светейшество папа Франциск ще посети Скопие, родния град на Майка Тереза, на 7 май, предаде агенция МИА, цитирана от БТА. След официалното посрещане папа Франциск ще се срещне с президента Георге Иванов, с премиера Зоран Заев и с представители на гражданското общество и дипломатическия корпус. По време на престоя си в Скопие той ще разговаря и с религиозни лидери и ще отслужи света литургия. Посещението му ще завърши със среща със свещеници и техни семейства, след което ще отпътува за Рим. Преди Скопие Негово Светейшество папа Франциск ще осъществи апостолическо пътуване в България от 5 до 7 май, където ще посети градовете София и Раковски, съобщи Светият престол.", "date": "2019.03.07", "title": "Папа Франциск ще пристигне в Скопие на 7 май"}
{"url": "https://www.24chasa.bg/novini/article/7335051", "text": "Големият приз за \"Инвеститор на годината\" 2018 г. отиде при \"Юск\". Това стана на тържествена церемония, организирана от Българската агенция за инвестиции. \"Благодаря на всички вас, че сте тук. Без екипната работа, тази вечер нямаше да я има. Благодаря на инвеститорите, избрали да правят бизнес в България\". Това заяви изпълнителният директор на Българската агенция(БАИ) за инвестиции Стамен Янев, който откри церемонията. Над 90 компании бяха номинирани в 13-тото издание на \"Инвеститор на годината\". Голямото отличие беше връчено от министъра на икономиката Емил Караниколов. \"Пред агенцията предстои изключителна важна година. Към момента имаме 70 проекта, по които се работи и инвестициите се очаква да бъдат за 1,7 млрд. лв. Това са около 7000 работни места. За нас всяка една инвестиция е ценна, защото повишава доверието в България и означава по-добри доходи за хората, които работят тук\", заяви Караниколов. Наградата получи Алън Йонасен, който е оперативен мениджър на \"Юск\". Той благодари на правителството на България и каза, че амбициите на компанията са тя да се разраства. Призът за \"Инвестиция в иновативен бизнес\" беше обявен от зам.-министърa на околната среда Красимир Живков. Той връчи отличието на Сергей Белоусов - основател и изпълнителен директор на \"Акронис България\". Министърът на образованието и науката Красимир Вълчев връчи награда за \"Инвестиции в човешки капитал\". \"Радвам се, че имаме това общо съгласие, че образованието и хората са бъдещето на България. Хората, образованието и децата са най-важни\", посочи просветният министър. Победителят беше \"Вистеон Електроникс България\". Директорът на компанията Иван Михайлов заяви, че посвещава наградата на своя екип. \"Минстрой Холдинг\" получи приза за \"Инвестиция в разширяването на бизнеса\". Наградата беше обявена от Стамен Янев и той я връчи на председателя на съвета на директорите Николай Вълканов. Победителят заяви, че инвестира в България защото \"условията за бизнес са чудесни - има отлично законодателство и добро финансиране\". Наградата за \"Инвестиции на зелено\" получи \"Одело България\". Призът беше връчен от вицепремиера по демографската политика Марияна Николова на президента на компанията Ахмет Байрактар. Вицепремиерът приветства инвеститорите и допълни, че конкурсът показва, че България е добро място за развитие на бизнес. Байрактар посочи, че канят техни клиенти от Германия да посетят завода им в България. На церемонията бяха отличени компании, които получиха кристални плакети на БАИ, специална награда на вестник \"24 часа\" и статуетки Златен бик. Те са специално изработени от скулптура Сейфетин Шекеров. Носителите на статуетките ще получат и почетна грамота от Българската агенция за инвестиции. Първият плакет беше връчен в категория за успешен стартъп. Той беше връчен от зам.-министъра на икономиката Лъчезар Борисов на \"Микар Иновейшън\". Призът беше връчен на Димитър Димитров, който е съосновател и изпълнителен директор. Компанията инвестира в откриването нови лекарствени молекули. \"Това е бъдещето на България. Иновациите и стартиращите компании имат място в България\", заяви Борисов. Димитров благодари на своя екип и допълни, че това е стимул да продължават. Община Враца стана носител на специална награда. Плакетът за успешна община беше връчен на кмета на Враца Калин Каменов от основателя на платформата \"Кмета.бг\" Боян Томов. Компанията \"Варок Лайтинг Системс България\" получи приз в категория \"Сливане и придобиване\". Плакетът беше връчен от зам.-министъра на икономиката Лилия Иванова на финансовия мениджър на компанията - Петър Райчев. Специалната награда на в. \"24 часа\" за социална инвестиция беше обявена от издателя на вестника - Венелина Гочева. \"Наградата на \"24 часа\" отива при една компания, която всекидневно показва, че да се прави бизнес в Бълария е успешно. Това, което прави тази компания, която навърши миналата година 60 години, е да обещае 260 млн. лв инвестиции в Средногорието. Силата на един инвеститор е отношението към хората, с които работи. Нашата награда е за компанията, която показва и доказва, че България е едно добро място за живеене\", заяви издателят на в. \"24 часа. Тя връчи приза на Тим Курт, който е изпълнителен директор на \"Аурубис България. \"Аз съм много трогнат от тази награда - тя е за целия регион. Приемаме я със силно чувство на отговорност и задължение за бъдещето\", посочи Курт. Министърът на икономиката Емил Караниколов връчи наградa и за \"Изключителен принос за българската икономика, научноизследователска и развойна дейност на проф. Цоло Вутов и заяви: \"Един изключително дълбок поклон за този човек.\" Призът получи проф. Цоло Вутов и заяви: \"Това е изключителна награда, която аз много ценя. Тя е за колектива. Искам да кажа нещо на младите хора - инвестирайте и работете в България\".", "date": "2019.03.07", "title": "\"Юск\" е \"Инвеститор на годината\", \"Аурубис\" взе специалната награда на \"24 часа\" (Снимки)"}
{"url": "https://www.24chasa.bg/novini/article/7334987", "text": "Ако демократите в САЩ продължат да се надпреварват кой е по-ляв и кой ще наложи по-големи данъци на богатите, те ще се окажат лесна мишена за Доналд Тръмп и за републиканците на изборите през 2020 г., заяви на среща с журналисти във Виена световноизвестният американски политолог Франсис Фукуяма, цитиран от БТА. Фукуяма отбеляза, че демократите са се справили много добре на междинните избори на 6 ноември миналата година, на които си върнаха контрола върху Камарата на представителите, тъй като са номинирали консервативни кандидати в консервативни окръзи и либерални кандидати в либерални окръзи. Но проблемът, по думите му, е, че на президентските избори през 2020 г. трябва да изберат само един кандидат. \"Движещата сила сред активистите в Демократическата партия е това кой може да премине по-вляво. Бърни Сандърс постави този прецедент през 2016 г. и сега всеки го имитира. Ако продължат по този начин, те може да номинират в крайна сметка кандидат, който е толкова крайноляв, че Доналд Тръмп да спечели втори мандат\", каза Фукуяма. По негово мнение, ако Демократическата партия номинира кандидат от центъра като Джо Байдън да се изправи срещу Тръмп, тогава шансовете да запази контрол върху поне част от Конгреса и да спечели президентските избори ще са доста добри. \"Ако демократите искат да управляват действително тази страна, трябва да намерят начин да си върнат подкрепата на избирателите от бялата работническа класа, които преминаха в лагера на Републиканската партия не само през 2016 г., а и на предишни избори\", добави той. Фукуяма смята, че \"политиката на идентичност\" - в която групи хора, имащи определена расова, религиозна, етническа или културна идентичност, опитват да преследват интересите си, без да се съобразяват с тези на която и да било друга по-голяма политическа група - оказва най-сериозно влияние в университетите, в областта на изкуството, в културните кръгове. \"Ако гледате Оскарите, цялата дискусия е дали достатъчно афроамериканци и жени печелят награди. Но на кого му пука за Оскарите\"?, каза Фукуяма и изрази съмнение, че това е сериозен проблем сред широката общественост. Фукуяма ще изнесе по-късно днес лекция, озаглавена \"Политиката на идентичността - търсенето на достойнство и бъдещето на националната държава\". След това изтъкнати личности ще се присъединят към него за дебат. На сцената ще застанат австрийският федерален президент Александър Ван дер Белен, дипломатът на ЕС Джулия де Клерк-Захсе, политологът Иван Кръстев и философът Каролина Вигура. Проявата е организирана по случай 200 години от създаването на Първа австрийска спестовна банка от нейния приемник, фондация \"Ерсте\", която развива социално предприемачество в Централна и Източна Европа, и от Австрийската информационна агенция (АПА).", "date": "2019.03.07", "title": "Франсис Фукуяма: Демократите в САЩ може да се окажат лесна мишена за Тръмп"}
{"url": "https://www.24chasa.bg/novini/article/7334782", "text": "Големият български джазмен Милчо Левиев се отказва от званието „Почетен гражданин на Пловдив“ с писмо до кмета Иван Тотев, съобщи „Не одобрявам Вашата администрация и се страхувам за вредите, които тя нанася на пловдивската култура“, пише Левиев до Тотев. По думите му община Пловдив, след избирането на града за Европейска столица на културата, прави всичко друго, освен да се отнася с него почетно, камо ли почтено. Музикантът ни дори не е бил поканен на официалното откриване на Пловдив 2019, твърди самият той. Левиев не бил получил и ред поздравление от община Пловдив по повод 80-годишнината си. Проектите, свързани с ЕСК, които Левиев е представил, са били отхвърлени от общината. Ето пълния текст на писмото, в което джазменът изразява обидата си от кмета и администрацията на града: „ Последният концерт на Милчо Левиев в Пловдвив бе през ноември 2017 г. Тогава музикантът чества 80-годишния си юбилей в Дома на културата „Борис Христов“.", "date": "2019.03.07", "title": "Милчо Левиев отказа званието \"почетен гражданин на Пловдив\" с писмо до кмета Тотев"}
{"url": "https://www.24chasa.bg/novini/article/7334905", "text": "Бразилски антрополози търсят амазонско племе, което почти няма контакти с околния свят, за да предотвратят евентуален кървав конфликт близо до границата с Перу, съобщиха Асошиейтед прес и Ройтерс. Експедицията е до резервата в долината Жавари в Севрозападна Бразилия. В този район, който е по-голям от Австрия, живеят най-много изолирани племена в света, информира БТА. Племето Корубо се разпръсна заради нарастващото навлизане на бракониери. Сега група от поне 22-ма души от него живее на 20-ина километра от земите на племето Матис, с което влезе в конфликт през 2014 г. Някои Корубо напуснаха района, но останалите вярват, че роднините им са убити от Матис. Племето Матис многократно е искало бразилското правителство да се намеси, защото мисли, че изолираната група Корубо ще потърси отмъщение. В експедицията има и представители на племето Корубо. Планът е експедицията да навлезе в района по р. Коари, да направи лагер и участниците да чакат в него, докато представителите на премето Корубо се свържат с роднините си и ги убедят да спрат да се доближават до земите на Матис. Според бразилското законодателство контакт с изолираните племена може да бъде установяван само като последна стъпка за опазване на живота на представителите му. Инициативата на бразилската агенция за местното население е с подкрепата на армията, полицията и здравните власти.", "date": "2019.03.07", "title": "Опасна експедиция в Бразилия в защита на изолирано амазонско племе (Снимки 18+)"}
{"url": "https://www.24chasa.bg/novini/article/7334960", "text": "Косовският парламент прие днес с мнозинство от гласовете платформа за диалога за нормализиране на отношенията със Сърбия, която предвижда \"окончателно и правно обвързващо споразумение\" между двете страни, предаде Танюг. Платформата, която бе гласувана днес в парламента, бе оценена по-рано от официален Белград като документ, който доказва, че Прищина не желае продължаване на диалога, предаде БТА. Документът бе приет в отсъствието на най-влиятелната опозиционна партия Демократичен съюз на Косово и на движение Самоопределение. По-рано косовският парламент прие закон за задачите, отговорностите и пълномощията на косовската делегация в процеса на диалога със Сърбия.", "date": "2019.03.07", "title": "Косовският парламент гласува платформа за диалога със Сърбия"}
{"url": "https://www.24chasa.bg/novini/article/7335003", "text": "Писма с указание и конкретни приложения към тях е изпратил здравният министър Кирил Ананиев до всички районни здравни инспекции в страната. Те ще ги раздадат на болниците в съответния регион, а с тях ще се събере информация за видовете възнаграждения по отделни професии и категории за 2018 и 2019 г. Целта е да се установи къде колко средства не стигат, за да се осигури договореното в колективния трудов договор минимум заплащане от 900 лв. Резултатите от анализа министърът трябва да представи до 2 седмици. За срок от 20 дни се договори той със здравните специалисти, с които разговаря, след като протестираха на 1 март. “С анализа искам да видя какъв е дефицитът, след което ще запозная всички с величината на проблема, а правителството ще вземе решение как да процедирам”, обясни Ананиев пред депутатите от здравната комисия вчера. Едно от възможните решения било увеличение на заплатите на етапи в следващите години, както бе с учителските. От отпуснатите от държавата допълнителни 30 млн. лв. пък за общинските болници били заделени 18,5 млн. лв., но те не са разпределени равномерно. Този подход служел, за да се намалят разликите между болниците в отделните региони, обясни Ананиев.", "date": "2019.03.07", "title": "Увеличават заплатите на сестрите поетапно - както на учителите, Ананиев чака разчети от болниците"}
{"url": "https://www.24chasa.bg/novini/article/7334976", "text": "Съветът на ЕС по вътрешни работи заседава за последен път днес преди изборите за евродепутати през май, без да успее да постигне съгласие по промяната на правилата за миграцията. Това съобщи след заседанието еврокомисарят по миграцията и вътрешните работи Димитрис Аврамопулос, предаде БТА. Не бързаме да постигнем някакво споразумение преди изборите, искаме да решим проблеми, които стоят пред нас отдавна, добави той. По неговите думи всички промени в областта на миграцията са важни, затова Европейската комисия не би подкрепила частични решения. Той изрази \"предпазлив оптимизъм\", че решение по въпроса за европейската гранична служба Фронтекс ще се постигне преди изборите. ЕК предлага държавите в ЕС да осигурят 10 000 граничари, които да бъдат на постоянно разположение и да поемат задачи в страните, където възникне кризисна обстановка. Аврамопулос призова за спешно въвеждане на общоевропейска система за пресичане на дезинформацията. Той настоя това да се случи преди изборите, защото гражданите трябва без външно влияние да участват в излъчването на следващия Европейски парламент. По неговите думи се предвижда всички държави в ЕС, засекли дезинформация и опити за външно влияние, да съобщават това на останалите в Общността и така противодействието да бъде съгласувано. Аврамопулос призова платформите в интернет да проявят съответната отговорност.", "date": "2019.03.07", "title": "ЕС няма да постигне съгласие по правилата за миграцията преди изборите през май"}
{"url": "https://www.24chasa.bg/novini/article/7334993", "text": "Основните американски фондови индекси стартират търговия на Уолстрийт в четвъртък с доста солидни понижения, тъй като инвеститорите изглежда все по-притеснени относно забавящата се глобална икономика след драматично понижените прогнози на ЕЦБ за растежа на БВП на еврозоната през настоящата година, предаде  Индексът DJIA загуби над 250 пункта от стойността си, понижавайки се с 1,05%, широкият индекс S&P500 се понижи с 0,85%, а технологичният индекс Nasdaq Composite - с 0,97%. При евентуално запазване на текущия спад, пазарът на акции на Уолстрийт се очертава да отбележи най-слабото си седмично представяне от седмицата до 21-ви декември 2018-а година, показват данни на FactSet. На този етап в рамките на текущата седмица DJIA губи 2% от стойността си, S&P500 се понижава с 1,8%, а Nasdaq Composite - с 1,9%. Инвеститорите изглежда изненадани от предприетите от ЕЦБ доста по-агресивни от очакваното стимулиращи мерки, целящи да подкрепят слабата европейска икономика. ЕЦБ отложи поне до края на годината своето първо повишаване на посткризисните рекордно ниски лихвени ставки, като в същото време се оказа и първата голяма централна банка, която предприе нови стимулиращи политики, обявявайки, че от месец септември стартира третата си в историята програма за евтино рефинансиране на търговските банки в еврозоната (т.нар. TLTRO III). С оглед на тези решения под най-силен натиск от продажби се намира банковия сектор, като акциите на Bank of America се понижават с 1,32%, на JPMorgan Chase - с 0,88%, на Morgan Stanleъ - с 1,4% и на Citigroup - с 1,2%. Участниците на финансовите пазари обаче реагират най-негативно на рязко занижената прогноза на ЕЦБ за икономическия растеж в еврозоната през 2019-а година до 1,1% спрямо януарската оценка на банката за експанзия с 1,7 на сто. Само ден по-рано ОИСР също намали силно оценките си за представянето на европейската икономика през настоящата година. Това подсили притесненията, свързани със забавянето на цялата световна икономика, добавяйки нов елемент към \"негативния коктейл\", забъркан от търговските напрежения главно по оста САЩ-Китай, от слабият китайски икономически растеж и от все още голям несигурност относно естеството на предстоящото излизане на Великобритания от Европейския съюз (Брекзит с или без сделка). Новината от рано сутринта, че \"Хуавей\" съди американското правителство, също допринася за днешното напрежение на световните борси, тъй като това може да изложи на риск очакванията на инвеститорите за предстояща в скоро време търговска сделка между САЩ и Китай.", "date": "2019.03.07", "title": "Негативно начало на Уолстрийт в резултат на решенията на ЕЦБ"}
{"url": "https://www.24chasa.bg/novini/article/7334891", "text": "Ракетният полигон, който Северна Корея беше започнала да демонтира в рамките на сближаването си със САЩ, отново е действащ, след като беше бързо възстановен от Пхенян, съобщиха американски експерти от два вашингтонски института, цитирани от Франс прес и БТА. Въз основа на нови сателитни снимки от вчера, експертите на Центъра за стратегически и международни изследвания и \"38-и паралел\" заявиха, че ракетният полигон Сохе \"се е върнал към нормалния си оперативен статут\". Вчера въз основа на сателитни снимки от началото на март експертите сигнализираха, че е започнало бързо възстановяване на този полигон точно преди или точно след срещата на върха в Ханой, на която Доналд Тръмп и Ким Чен Ун не успяха да сключат дори частично споразумение за севернокорейското ядрено разоръжаване. Вчера Тръмп предупреди, че ще е \"много, много разочарован\" от Ким, ако тези информации се окажат верни. Според експертите \"действията на Северна Корея изразяват разочарованието й след отказа на Тръмп да отмени икономическите санкции на преговорите в Ханой\". Южнокорейското министерство на отбраната заяви, че следи внимателно ядрените и ракетните обекти на Северна Корея, след като разузнаването съобщи в парламента, че е засякло нова дейност в научен център. Смята се, че в този център КНДР изгражда ракети с голям обсег, които биха могли да достигнат континенталната част на САЩ, предаде Асошиейтед прес. Говорителка на министерството заяви, че въоръжените сили на САЩ и Южна Корея координират разузнавателната си информация за научноизследователския ракетен център в Санумдон край столицата Пхенян и на друг обект за ракети с голям обсег.", "date": "2019.03.07", "title": "Американски експерти: Възстановеният от Пхенян ракетен полигон отново е действащ"}
{"url": "https://www.24chasa.bg/novini/article/7334903", "text": "ад 1500 гости, сред които министър-председателят на Република Северна Македония Зоран Заев, председателят на Събранието Талат Джафери, вицепремиери и министрите на външните и вътрешните работи, на културата, здравеопазването и други, се събраха във вторник на прием, организиран от посолството на Република България в Скопие по случай Трети март, съобщиха от пресцентъра на Министерство на външните работи на Република България. В началото посланик Ангел Ангелов приветства гостите. В речта си той подчерта значението на добросъседските отношения между нашите две приятелски държави и подкрепата, която България оказва на Република Северна Македония по пътя към членството в ЕС и НАТО. Българският посланик припомни значението на празника, който ознаменува възстановяването на българската държавност и създаването на Третата българска държава. Посланик Ангелов заяви, че за 14 века присъствие на Балканите, от 681 година, България се е превърнала в пример за мъдрост, търпение, толерантност и достойнство. Проявата, която премина с участието на гвардейци от почетната рота на България, уважиха също представители на Националната академия на науките и изкуствата, общественици, журналисти, представители на неправителствени организации и на българската общност в Република Северна Македония. По повод Баба Марта бяха раздадени мартеници на всички присъстващи.", "date": "2019.03.07", "title": "Посолството ни в Скопие събра политическия елит на Северна Македония за Трети март"}
{"url": "https://www.24chasa.bg/novini/article/7333390", "text": "Четиригодишни момчета близнаци и баща им се удавиха в Егейско море днес, когато лодката, превозваща ги от Турция, потъна край остров Самос, съобщи телевизия ЕРТ. Гръцката брегова охрана съобщи, че е спасила останалите деветима мигранти. Всички те се лекуват в болница и са в добро състояние, предаде БТА. В спасителната операция са участвали един кораб на гръцката брегова охрана, още един спасителен съд, съд на Фронтекс и хеликоптер на военноморските сили, предаде АНА-МПА.", "date": "2019.03.07", "title": "Четиригодишни близнаци и баща им се удавиха в Егейско море (Обновена)"}
{"url": "https://www.24chasa.bg/novini/article/7334924", "text": "Президентът на Венецуела Николас Мадуро назначи брата на покойния лидер Уго Чавес за неин извънреден и пълномощен посланик в Куба, предаде ТАСС. Адан Чавес ще запази и поста вицепрезидент на Единната социалистическа партия на Венецуела, написа Мадуро в Туитър, предаде БТА. Предишният посланик на Венецуела в Хавана Али Родригес Араке почина през ноември миналата година.", "date": "2019.03.07", "title": "Братът на покойния президент на Венецуела Уго Чавес става посланик в Куба"}
{"url": "https://www.24chasa.bg/novini/article/7334919", "text": "Днес на 89-годишна възраст си отиде една от най-дейните и активни участнички в организирането и развитието на съдийството в атлетиката доц. Теменуга Шабанска. Родена на 10 юни 1929 г. в Мездра, Теменуга Лалова завършва висше образование във ВИФ „Георги Димитров” през 1952 г. заедно с проф. Константин Жалов, старши треньора на нац.отбор юноши Благой Костов, рекордьорката Елена Илчева-Занкина, телевизионния журналист Стефан Иванов (Чечо). По време на следването си Теменуга Лалова е активна състезателка в бягането на 80 м с препятствия и има своя принос в представянето на Академик в отборните шампионати. След като се омъжва за спортния деятел в БСФС Стефан Шабански, Теменуга ражда двама сина – Венцислав и Тодор. Големият син Венцислав дълги години бе ръководител отдел в БНР, малкият Тодор започна журналистическата си кариера във в-к „Народен спорт”, след това в „24 часа”, а по-късно и в БНТ (коментирал от екрана олимпийските титли на Стефка Костадинова и Екатерина Дафовска). От средата на 60-те години (до пенсионирането си) Теменуга Шабанска е старши преподавател в Катедра ”Физическо възпитание” на СУ „Климент Охридски” и защитава доцентска степен, както и докторска дисертация. Шабанска е назначена по-късно и за ръководител на катедрата. Мнозина са националните състезатели и майстори на спорта в любимия спорт, които под вещото й ръководство жънат успехи на пистата за любимото дружество Академик. Успоредно с преподаването й, Теменуга Шабанска дълги години бе един от най-знатните и почитани съдии в леката атлетика в България. Шабанска замени Славчо Ихчиев на поста „Председател на Републиканската съдийска колегия”. Като такъв тя бе и Главен съдия на третото световно първенство за юноши и девойки в Пловдив през 1990 г. Тя бе забелязана и оценена и от експертите и специалистите на ИААФ и бе назначавана за Технически делегат (ITO) и Жури Д’Апел на няколко значими международни шампионати – европейското първенство в Щутгарт 1986 г., европейското първенство за юноши във Вараждин 1989, световното първенство в Щутгарт 1993 и много други. Като председател на РСК (и в съавторство с доц. Любомир Кожухаров) Шабанска издаде няколко книги на български с актуални изменения в Правилника за съдийстване на ИААФ. След пенсионирането си Шабанска бе сменена от поста си на Председател на РСК и постепенно се оттегли от българската атлетика, може би незаслужено неуважена и непочетена. През юни т.г. Шабанска щеше да навърши достолепните 90 години. Поклонението пред доц. Теменуга Шабанска ще се извърши в неделя (10 март) от 12:30 часа в Ритуалната зала на Централните софийски гробища.", "date": "2019.03.07", "title": "Почина Теменуга Шабанска - една от най-знаещите в теорията на съдийството в атлетиката"}
{"url": "https://www.24chasa.bg/novini/article/7334775", "text": "„Повечето колеги в Европейския парламент правят сравнение между отпадането на роуминга и намаляването на таксите за парични преводи към страни от ЕС. Разликата е, че отпадането и намаляването на таксите за роуминг, ни отне десет години преговори. Разбира се, нито една държава в ЕС не може да се справи сама с отпадането на таксите за банкови транзакции и значителното им намаляване. Именно затова се наложи Европейският съюз да се намеси в този пазар и да направи така, че таксите за преводите от края на годината да бъдат наистина десет пъти по-ниски”. Това коментира в студиото на  българския евродепутат от ГЕРБ/ЕНП Ева Майдел. На въпрос защо към момента таксите, които плащат българите за транзакции към страни от Еврозоната са почти двойно по-скъпи от тези, които плащат румънците, Майдел заяви, че до някаква степен това е търговско решение. „Ние направихме много сериозни анализи. Те се правят в рамките на един много дълъг период от време. В тях се вижда какви ще бъдат ползите както за потребителите, така и за бизнеса, но се вижда и огромната нужда. В крайна сметка от 2016 г. имаме специална система, по която тези преводи, в рамките на ЕС, могат да се правят бързо и евтино. Банковите институции обаче решават или да не ги използват, или да ги използват, но въпреки това да налагат високи такси”, коментира още тя. По думите й с навлизането в сила на новия регламент се цели по-голяма прозрачност и по-голяма информираност. \"Нашата цел е не да свръхрегулираме, а да направим така, че тази регулация да подпомогне банковите институции да бъдат малко по-иновативни\", каза още Ева Майдел.", "date": "2019.03.07", "title": "Ева Майдел: Нашата цел е регулацията да подпомогне банковите институции"}
{"url": "https://www.24chasa.bg/novini/article/7334801", "text": "Турция ще започне да пълни язовира Ълъсу на р. Тигър през юни, съобщи днес турският президент Реджеп Тайип Ердоган, цитиран от Ройтерс. Миналата година, когато в разгара на лятото Турция започна да задържа вода в язовира, това предизвика недоволството на Ирак заради недостига на вода. Язовирът, чрез който ще бъдат генерирани 1200 мегавата електричество за турския югоизток, е критикуван както в Турция, така и в Ирак, предаде БТА. На предизборен митинг в югоизточния град Мардин, недалеч от язовира, Ердоган заяви, че проектът Ълъсу на стойност 8,5 милиарда турски лири (1,6 милиарда долара) ще осигурява 1,5 милиарда лири годишно за турската икономика. \"Ако е рекъл Бог, ще започнем да го пълним на 10 юни\", уточни президентът. Турция за кратко започна да пълни язовира през юни м.г., но спря временно седмица по-късно след оплаквания от страна на Ирак заради намалелите водни потоци в разгара на лятото. Около 70 на сто от водата на Ирак идва от съседните държави, включително реките Тигър и Ефрат, които извират от Турция.", "date": "2019.03.07", "title": "Ердоган: Турция планира да започне да пълни язовир на р. Тигър през юни"}
{"url": "https://www.24chasa.bg/novini/article/7334811", "text": "Факт е, че не сме докладвали в срок. Трябва да се докладват 11 показателя. Обявихме обществена поръчка, но никой не се яви. Това заяви в предаването \"Още от деня\" по БНТ министър Нено Димов. \"Много е сложна и скъпа темата. Никой в България сам не можеше да направи това нещо. За това сме предвидили компания от Норвегия. След като имаме всички 11 показатели, тогава ще можем да изпратим доклад за състоянието на морската вода. Рано е да се правят анализи\", каза още той. \"Състоянието на морските ни води е много по-чисто. Мисля, че всички туристи го виждат\", категоричен е Димов. \"Ще изпратим нашите отговори и анализи до Европейската комисия. До днешна дата ние нямахме индикации за такъв доклад от тях. Днес получихме информацията и трябва да се запознаем по-дълбоко с нея\", заяви още министърът. \"Международната консултантска компания \"Делойт\" ще консултира България по концесията на ски зоната в Банско\", обясни Димов. В срок от един месец \"Делойт\" ще даде оценка и препоръки в съответствие с препоръките на главния прокурор за привеждане на концесията в съответствие с най-новите изисквания за концесиите. Димов съобщи, че договорът с \"Делойт\", една от четирите най-големи консултантски компании в света, вече е сключен. След като анализът е готов Димов ще се обърне отново към Координационния съвет по концесиите, за да се намери решение. Министър Димов призова общините да са по-активни в кандидатстването за средства по европейски програми и даде за пример 7 български общини, чийто проект за комплексни мерки за подобряване качеството на въздуха, получи одобрение от Програма LIFE, която ще даде 10 млн. евро по проект за замяна на горивните инсталации с по-екологични. Общата стойност на проекта е 17 млн. евро. \"Призовавам общините да са по-активни. Това е пътят, по който могат да се получат допълнителни средства\", заяви Димов. Министърът съобщи, че 9 български града вече отговарят на европейските стандарти за замърсяване с фини прахови частици, с 3 повече от година. България предлага Европейският съюз да създаде фонд, чрез който да подпомага електрифициране на транспорта в Източна Европа, за да помогне усилията на страните за подобряване качеството на въздух.", "date": "2019.03.07", "title": "Нено Димов: \"Делойт\" ще ни консултира за концесията на Банско"}
{"url": "https://www.24chasa.bg/novini/article/7334842", "text": "Радослав Миленков, който в момента оглавява Фонда за гарантиране на влоговете, най-вероятно ще поеме поста на подалия оставка Димитър Костов, прогнозират депутати и финансисти. Миналата седмица Костов, който оглавяваше ключовото управление в БНБ - „Банков надзор“ подаде оставка. Според закона за БНБ, той ще продължи да отговаря за банките, но не повече от 3 месеца, след като парламентът я гласува. Предложение за негов наследник трябва да направи писмено управителят на БНБ Димитър Радев. Ако в тримесечен срок няма избор, някой от действащите подуправители временно ще поеме неговите функции. Засега, в банковите среди се твърди, че Радослав Миленков ще поеме поста на Костов. 6-годишен мандат на Миленков в гаранционния фонд изтича през май т.г., т.е. и времево се вмества в изискванията на закона. Изборът ще се случи много преди този срок, защото финансовият министър Владислав Горанов публично обяви, че трябва да се бърза с кандидатурите за поста на Костов. Доказателство за прогнозата е, че само седмица след подадената оставка, бюджетната комисия прие на първо четене процедурни правила за избора на нов подуправител. Срокът за номинациите е съкратен до 3 дни, а шефката на бюджетната комисия Менда Стоянова прогнозира, че име за наследник на Костов ще има още в петък. Най-късно до две седмици новият подуправител ще бъде избран.", "date": "2019.03.07", "title": "Радослав Миленков сменя Димитър Костов в БНБ?"}
{"url": "https://www.24chasa.bg/novini/article/7334318", "text": "Днес във Враца кмета на общината Калин Каменов и Тодор Белчев, председател на съвета на директорите на \"Видеолукс холдинг\" прерязаха лентата на новия, 12-ти в страната хипермаркет \"Практикер\". Новият магазин има 5000 кв. м. търговска площ и функционална подредба за повечето от 50-те хиляди арктикула за създаването и подобряването на дома и градината. Жителите и гостите на града ще могат да се възползват и от полезни услуги като 3D проектиране на бани, кантиране на плоскости, тониране на бои, транспорт на закупените стоки и покупки на изплащане. Хипермаркет \"Практикер\" разполага с безплатен паркинг със 125 места, а за доброто обслужване и професионална консултация на клиентите се грижат над 70 служители. Специално за откриването новият \"Практикер\" във Враца предлога над 250 изключителни промоционални оферти. За периода на промоцията, клиентите ще могат да се възползват от безплатна доставка в рамките на града, а за избрани продукти и от изплащане на вноски без оскъпяване. По повод навлизането си в града, \"Практикер\" изгради, със съдействието на община Враца детска площадка в кв. Сениче, която също бе открита днес. Със съдействието на \"Видеолукс холдинг\" започна и засаждането на 100 дръвчета от различни широколистни видове на крайречния булевард във Враца. \"Практикер\" е верига хипермаркети за дома и градината, създадена в Германия. На българския пазар стъпва през 2004 г. и за кратко време се нарежда сред водещите вериги, които развиват този сектор в страната. През 2014 година българската компания \"Видеолукс Холдинг\", собственик на хипермаркетите за техника \"Технополис\", придоби целия бизнес на \"Практикер\" в България и към момента управлява 12 обекта от веригата в 11 големи града на страната. От тогава до сега \"Практикер\" удвоява асортимента, служителите и продажбите си и се превръща в най-голямата компания в сектора \"Направи си сам\" в България. Плановете на веригата предвиждат разширяване в нови градове.", "date": "2019.03.07", "title": "Нов хипермаркет на \"Практикер\" отвори врати във Враца"}
{"url": "https://www.24chasa.bg/novini/article/7334828", "text": "Страните членки на Европейския съюз днес за пореден път демонстрираха различията си във връзка с реформата на правото на убежище, предаде Франс прес, цитирана от БТА. В Брюксел вътрешните министри на 28-те страни членки констатираха липсата на напредък с разпределянето на отговорността по приемането на кандидати за убежище и с реформата на пораждащия противоречия Дъблински регламент. \"Все още не е постигнат консенсус. По тази причина ще се фокусираме върху други въпроси\" на внушителната реформа на правото на убежище, заяви румънската вътрешна министърка Кармен Даниела Дан. Няколко държави, сред които Франция и Германия, и Европейската комисия призоваха на срещата да бъдат разгледани други, пораждащи по-малко спорове въпроси, като създаване на \"истинска европейска служба по предоставянето на убежище\" или включване в базата данни Евродак на пръстови отпечатъци на мигранти. Трябва \"възможно най-бързо да бъдат приети\" текстовете, по които бе отбелязан напредък, без да се чака хипотетично споразумение за нов Дъблински регламент, заяви френският държавен секретар към министъра на вътрешните работи Лоран Нунес на дебат с колегите си. \"Трябва да бъдат приети готовите инструменти. Това ще създаде у съгражданите ни усещането, че сме готови да преминем към действие\" по въпроса с миграцията, отбеляза германският вътрешен министър Хорст Зеехофер. Паралелно с това съществува \"голяма необходимост да продължим работата по реформата на Дъблинския регламент\", тъй като европейската система за предоставяне на убежище\" страда от сериозни пороци, които трябва да бъдат отстранени\", каза Нунес. Тази тема е една от основните в публикувания неотдавна план на френския президент Еманюел Макрон, съдържащ призив за реформа на европейските правила за свободно движение и за хармонизация на правилата за предоставяне на убежище. Няколко страни обаче, сред които Италия, Полша и Унгария, се обявиха против поетапната реформа на правото на убежище. Те дадоха да се разбере, че ако няма реформа на Дъблинския регламент, въобще няма да има реформа в тази област. Според италианското правителство предлаганата сега реформа не води до съществена промяна на Дъблинския регламент. Той запазва негативното си действие за страните, в които кандидатите за убежище първоначално са влезли в ЕС, защото именно тези страни трябва да разгледат молбите на кандидатите. Държавите от Вишеградската четворка (Полша, Чехия, Унгария, Словакия) отхвърлят реформата заради предвидените в нея задължителни мерки за солидарност със страни като Гърция и Италия. Въпреки противоположните интереси съществува \"съюз между страните от Вишеградската четворка и държавите от първата линия\", който блокира напредъка по въпроса с правото на убежище, твърди дипломатически източник.", "date": "2019.03.07", "title": "Миграция: ЕС се върти в кръг с реформата на правото на убежище"}
{"url": "https://www.24chasa.bg/novini/article/7334881", "text": "Двама мъже - на 49 и на 51 г., от Гълъбово, са задържани за изнасилване на 12-годишно момиче. Не става дума за еднократен акт, а за продължителни действия във времето, съобщи на брифинг директорът на ОД на МВР-Стара Загора старши комисар Стоян Стоянов, цитиран от БТА. По думите му извършителите са работещи, нямат криминална регистрация. Повдигнати са им обвинения от страна на прокуратурата и са им взети мерки \"задържане под стража\" за 72 часа. Информацията беше съобщена на брифинг на главния секретар на МВР Ивайло Иванов, който е в Стара Загора по повод на годишния отчет на ОД на МВР.", "date": "2019.03.07", "title": "2-ма мъже изнасилвали многократно 12-годишна в Гълъбово, задържаха ги"}
{"url": "https://www.24chasa.bg/novini/article/7334895", "text": "Турският президент Реджеп Тайип Ердоган е подал жалба за \"обида на президента\" срещу лидерка на опозицията заради нейно изказване на предизборен митинг, съобщава информационният сайт Хаберлер. Жалбата е внесена в анкарската прокуратура, предаде БТА. Повод за оплакването са думи на лидерката на \"Добра партия\" Мерал Акшенер в Денизли, където тя участвала в митинг от кампанията за местните избори на 31 март. \"Денизлии, наричани от президента терористи, как сте, добре ли сте? Денизлии с огромно сърце, нарекоха ви терористи, добре ли сте? Един президент, който нарича терористи 18 милиона избиратели. Вие знаете колко тежко и лошо определение е това\", казала Акшенер, според жалбата на президента. В оплакването пред прокуратурата се изтъква, че твърденията на лидерката на \"Добра партия\" по адрес на Ердоган не отговарят на истината, а президентът никога не е критикувал избирател заради това, че гласува за друга политическа сила, камо ли да го нарича терорист или да използва други подобни епитети.", "date": "2019.03.07", "title": "Ердоган подал жалба в прокуратурата срещу опозиционна лидерка, обидила го"}
{"url": "https://www.24chasa.bg/novini/article/7334894", "text": "Бившата ръководителка на румънската Национална дирекция за борба с корупцията (НДБК) Лаура Кодруца Кьовеши съобщи днес след неколкочасово изслушване в Специалния отдел за разследване на престъпленията в съдебната система, че е заподозряна по още едно дело, предаде Аджерпрес. \"По първото дело, за което вече знаете, съм възпрепятствана да давам изявления (. . .) Попитах дали мога да си тръгна и ми казаха \"не\", влязоха, мисля, деветима или десетима адвокати в кабинета и ми каза (прокурорът), че съм обвинена по друго дело (. . .) Беше ми съобщено за обвинение, че съм била координирала организирана престъпна група с прокурори от НДБК\", заяви Кьовеши след изслушването, цитирана от БТА. Според съдебни източници, цитирани от Медиафакс, Кьовеши е обвинена по дело срещу прокурорите Лучиан Оня и Мирча Негулеску от НДБК-Плоещ. Двамата прокурори, които са поставени под съдебен контрол, са обвинени, че през 2015 г. са принудили бивш депутат да подаде фалшиво сезиране за подкупване на избиратели от Република Молдова по време на президентските избори в Румъния през 2014 г. Кьовеши заяви, че всичко, което й се случва, е свързано с кандидатурата й за поста главен прокурор на Европейската прокуратура. \"Категорично заявявам, че не съм виновна за нито едно от деянията, които ми се вменяват. Категорично тази кампания има връзка с кандидатурата ми (за европейски главен прокурор). Професионално аз съм си свършила работата\", посочи още бившата шефка на антикорупционната агенция, цитирана от информационния сайт Зиаре. През февруари, когато предстоеше изслушването й в Европейския парламент, Кьовеши беше повикана в Специалния отдел за разследване на престъпленията в съдебната система и беше уведомена, че е заподозряна във вземане на подкуп, злоупотреба със служебно положение и лъжесвидетелстване. Делото е образувано по жалба на бившия депутат от управляващата Социалдемократическа партия Себастиан Гица, който избяга в Сърбия, след като бе изпратен на съд по няколко дела за корупция. Той твърди, че през 2011 г. Кьовеши е поискала от него определена сума за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Кьовеши заяви днес, че от две години е подложена на тормоз в публичното пространство, както и от Съдебната инспекция, която е проверявала дейността й близо 50 пъти. По думите й фактът, че е била призована в специалния отдел точно днес, когато ръководството на Европейския парламент трябваше да вземе решение дали да подкрепи кандидатурата й, \"не е никакво съвпадение\".", "date": "2019.03.07", "title": "Лаура Кьовеши е заподозряна по още едно дело"}
{"url": "https://www.24chasa.bg/novini/article/7334902", "text": "137,25 млн. лв. трябва да влязат във фонда за преструктуриране на банките през тази година. Тази сума определи със свое решение УС на централната банка, съобщиха оттам. Всяка банка има различна по размер вноска, която зависи от нейния рисков профил. Колкото по-рисков е той, толкова по-голям размер е вноската за фонда Неговата цел пък е да поддържа паричен буфер, който да бъде задействан при нужда от преструктуриране на кредитни институции. До юни т.г., когато се очаква да бъде подписан договор между ЕЦБ и БНБ в него ще има над 500 млн. лв., които според правилата на банковия съюз ще бъдат прехвърлени в Европейския спасителен фонд. След тази дата, при необходимост, България ще разчита на ресурса, събран в този фонд. ЕЦБ пък вече ще определя размера на вноските, които ще плащат ежегодно нашите банки в него. Преводи по кредити или други плащания вече ще могат да се правят и през оператора \"Транскарт Файненшъл Сървисис“. Това стана възможно след като с друго свое решение от днес, УС на БНБ реши да допълни лиценза на финансовата институция. Проверката на централната банка установила, че са предоставени всички изискуеми сведения и документи и са изпълнени условията за допълване на лиценза.", "date": "2019.03.07", "title": "137 млн. лв. влизат във фонда за преструктуриране на банки"}
{"url": "https://www.24chasa.bg/novini/article/7334815", "text": "Заместник-министърът на отбраната Анатолий Величков пристигна в Благоевград, за да участва в кампанията на МО \"Бъди войник\". Той поздрави военнослужещите, които показваха на различни щандове армейско въоръжение. При изключително голям интерес преминава поредното събитие от информационната кампания. Стотици благоевградчани разглеждаха представената техника и се интересуваха за възможностите да постъпят на работа в Българската армия.  \"Ние се опитваме не само да представим Сухопътните войски, но и да създадем един празник за хората\", каза заместник-командирът на Сухопътните войски бригаден генерал Валери Цолов. \"Насочваме се именно към тези млади хора, които са потенциално готови да дойдат в Българската армия, както и към тези, които след 7-8 години ще трябва да вземат решение за бъдещето си. Опитваме се да покажем какво прави Българската армия, защото днес сме тук на площада, но утре ще сме в Искърското дефиле и в градовете в страната, за да помагаме на хората\", допълни той. Бригаден генерал Валери Цолов припомни, че в момента тече конкурс за 185 войнишки длъжности във военните формирования на Сухопътните войски като срокът за кандидатстване е до 22 март 2019 г. Кандидатите могат да подадат документи във всички военни окръжия в областните градове на страната. Информационната кампания в Благоевград продължава с концерт на Представителния ансамбъл на Въоръжените сили със специалното участие на ансамбъл \"Пирин\", Росица Кирилова и др. ", "date": "2019.03.07", "title": "Зам.-министър Анатолий Величков в Благоевград за кампанията \"Бъди войник\""}
{"url": "https://www.24chasa.bg/novini/article/7334929", "text": "Компания Газпром енергохолдинг и Република Сърбия подписаха днес меморандум за разширяване на сътрудничеството в електроенергетиката и реализиране на нови проекти за строителство на топлоелектрически централи в Сърбия, предаде ТАСС. Документът бе подписан в сръбския град Панчево на церемония за откриване на строителството на ТЕЦ. Генералният директор на Газпром енергохолдинг Денис Фьодоров каза, че неговата компания икска да стане лидер в електроенергетиката в Сърбия и по строителство, и по производство на електроенергия. Сръбският министър на енергетиката Александър Антич, който подписа меморандума от името на Сърбия, изрази надежда, че изграждането на сръбския участък на газопровода Турски поток ще открие възможност за строителство на нови електроцентрали в страната.", "date": "2019.03.07", "title": "Газпром енергохолдинг и Сърбия разширяват сътрудничеството си в енергетиката"}
{"url": "https://www.24chasa.bg/novini/article/7334771", "text": "Египетски актьор, известен с критиките си към правителството на президента Абдел Фатах ас Сиси твърди, че военен съд в Египет го е осъдил задочно на 8 години затвор по две отделни обвинения, предаде Асошиейтед прес. Живеещият в Испания 45-годишен актьор Амр Уакед каза днес, че адвокатът му го е уведомил, че е признат за виновен за \"разпространяване на фалшиви новини и обида на държавни институции\". Адвокатът Малек Адли каза, че е отправил запитване до властите за повече информация. Уакед, който живее в Барселона от октомври 2017 г., казва че няма представа какво съдържат обвиненията срещу него. Той твърди, че не може да се върне обратно в Египет. Той е посланик на добра воля на ООН и е световно известен за ролята си през 2005 г. в трилъра \"Сириана\". Египет предприема сурови мерки срещу дисидентите и медиите и хиляди хора са изпратени в затвора.", "date": "2019.03.07", "title": "Египетски актьор: Военен съд ме осъди на 8 години затвор"}
{"url": "https://www.24chasa.bg/novini/article/7334738", "text": "Горната камара на руския парламент прие днес на трето, последно четене законопроект, който предвижда блокиране на недостоверни и изопачаващи фактите новини, предаде ТАСС. Законопроектът забранява разпространяването в онлайн медиите на \"недостоверна обществено значима информация под формата на достоверна\", която заплашва живота или здравето на граждани, имущество, обществения ред и сигурност, както и жизнено важни обекти на инфраструктурата, банките, промишлеността и комуникациите. При откриването на такива материали в уебсайтове, регистрирани по медийния закон като такива, генералната прокуратура на Русия ще се обръща към медийния регулатор \"Роскомнадзор\" незабавно да уведоми редакцията на онлайн изданието да премахне невярната информация. Ако редакцията не го направи, \"Роскомнадзор\" ще разпореди на доставчика на интернет услугата да блокира адреса на изданието. Приетият днес закон не се отнася до \"традиционните медии\", тоест всички медии, регистрирани по законовия ред, нито до \"новинарските агрегатори\" [компютърни програми, които интегрират автоматично новини от други източници], тъй като за тях вече са предвидени големи санкции за неизпълнение на разпореждането на контролния орган да не разпространяват недостоверна информация, съобщи ТАСС. Държавната дума прие днес в окончателен вариант и законодателен акт, който криминализира публикуването на материали, обидни за държавата, държавните символи и правителствените институции, допълни Асошиейтед прес. Многократните нарушители са заплашени от присъди до 14 дни затвор. Очаква се двата законопроекта бързо да бъдат утвърдени и в Съвета на федерацията - горната парламентарна камара, - преди да бъдат подписани от президента Владимир Путин и да влязат в сила. Критици казват, че законодателните промени са част от опитите на Кремъл да потисне критиките и да затегне контрола, предаде АП.", "date": "2019.03.07", "title": "Руският парламент прие закони срещу \"лъжливите новини\" в медиите и срещу текстове, обидни за държавата"}
{"url": "https://www.24chasa.bg/novini/article/7334740", "text": "Със спуснати наполовина държавни знамена и минута мълчание на заседанието на правителството Португалия отбеляза деня на национален траур в памет на жените - жертви на домашно насилие, предаде Франс прес, цитирана от БТА. \"Насилието трябва да спре и това е колективно предизвикателство за цялото общество и за всеки от нас. Да поменем жертвите, означава да започнем да действаме\", написа в профила си в Туитър премиерът Антониу Коща. В навечерието на международния ден на жената португалското социалистическо правителство реши да прекъсне седмичното си заседание, за да почете с минута мълчание паметта на жертвите на домашно насилие. Според Центъра за наблюдение към португалската организация за защита на правата на жените UMAR, през 2018 г. в страната са били убити от съпруга или бившия си съпруг 28 жени. Статистиката на тази организация, призовала жените да се облекат днес в черно, сочи, че от 2004 до 2018 г. са били убити общо 503 жени, или средно над 33 жени годишно. От началото на тази година местни медии съобщиха за убийството на повече от 10 жени. \"Убийствата на жени са национален бич и ние трябва да засилим максимално обществената чувствителност и реакция към него\", заяви пред АФП Мануела Тавариш от ръководството на UMAR, приветствайки инициативата на правителството. \"Това, което става в съдилищата, е скандално\", отбеляза тя, имайки предвид многото присъди, при които тежестта на домашното насилие бива омаловажена.", "date": "2019.03.07", "title": "Португалия почита с ден на национален траур жертвите на домашно насилие"}
{"url": "https://www.24chasa.bg/novini/article/7334744", "text": "Румънски съд отмени , след като срещу него бяха заведени няколко дела за злоупотреби и корупция, съобщава информационният сайт \"Зиаре\", цитиран от БТА. Апелативният съд в Плоещ отмени днес последната заповед за задържане в предварителния арест на Гица, която бе издадена задочно. Решението е окончателно. Сайтът отбелязва, че това дава възможност на бившия депутат от Социалдемократическата партия да се върне в Румъния. Гица избяга от страната през септември 2016 г. и беше заловен в Белград през април 2017 г. Той остана два месеца в ареста заради притежание на фалшиви документи за самоличност и след това беше освободен под гаранция. През януари той съобщи, че е получил политическо убежище в Сърбия. Бившият депутат е разследван от Националната дирекция за борба с корупцията по три дела, а други две дела вече са изпратени в съда. Обвиненията срещу него включват търговия с влияние, пране на пари, даване на подкуп, шантаж и други. Инстанциите в Румъния издадоха серия от заповеди за ареста му, които обаче по-късно бяха анулирани.", "date": "2019.03.07", "title": "Румънски съд отмени ареста на бизнесмена, който избяга в Сърбия"}
{"url": "https://www.24chasa.bg/novini/article/7334555", "text": "Външнотърговската размяна между Русия и Сърбия през 2018 г. се е увеличила с 1,9 процента в сравнение с предходната година и е достигнала 2,1 милиарда долара, предаде ТАСС. Руският вицепремиер Юрий Борисов съобщи днес на среща със сръбския президент Александър Вучич в Белград, че по данни на руските митници износът от Русия за Сърбия е нараснал със 7 процента и е достигнал обем 1 милиард долара, а вносът от Сърбия за Русия е намалял с 2,4 процента и е достигнал 1,1 милиарда долара. Борисов отбеляза още, че сръбската страна изпълнява навреме и в пълен обем задълженията си към Русия по предоставени й по-рано държавни кредити, предаде БТА. Вучич от своя страна изрази задоволство от сътрудничеството с Русия в областта на железопътната инфраструктура, енергетиката и машиностроенето. Той каза, че Белград е готов да формира съвместно руско-сръбско предприятие за производство на вагони. Сръбският президент подчерта и значението на проекта Турски поток и на възможността за доставка на сръбски селскостопански стоки на руския пазар. По-рано Вучич заяви, че Сърбия няма да въвежда санкции срещу Русия и ще строи участък от Турски поток през сръбска територия. Преди това генералният директор на компания Сърбиягаз Душан Баятович заяви, че сръбската страна е готова да започне строителство на участъка от Турски поток от границата с България до границата с Унгария в края на март - началото на април. Строителството трябва да завърши до 15 декември, а сръбският участък на газопровода ще започне да доставя газ до края на април 2020 г.", "date": "2019.03.07", "title": "Търговската размяна на Сърбия и Русия през 2018 г. е достигнала 2,1 милиарда долара"}
{"url": "https://www.24chasa.bg/novini/article/7334556", "text": "Най-малко 36 страни, включително всички 28 членки на Европейския съюз, подписаха днес декларация, критикуваща състоянието на човешките права в Саудитска Арабия. Това стана на заседание на Съвета по човешките права на ООН, предаде Ройтерс, като се позова на дипломатически източници, съобщи БТА. Декларацията е първото порицаване на кралството от основаването на този орган на ООН през 2006 г. Текстът, прочетен от Харалд Аспелунд, посланик на Исландия към службите на ООН в Женева, призова саудитските власти да освободят жени активистки и да сътрудничат на воденото от ООН разследване на убийството на журналиста Джамал Хашоги в саудитското консулство в Истанбул на 2 октомври м.г. \"За Европа е успех да се обедини около това\", каза пратеник на държава от ЕС пред Ройтерс. Някои от задържаните жени, включително агитирали за правото на шофиране, са били подлагани на мъчения с електрошок, бичуване, сексуални издевателства и други форми на изтезания, казват активисти. Върховният комисар по правата на човека на ООН Мишел Бачелет призова вчера Саудитска Арабия да освободи жените активистки, за които се твърди, че са изтезавани в ареста, след като властите ги обвиниха в накърняване на интересите на държавата. Заместник-главният прокурор на Саудитска Арабия каза миналата седмица пред саудитския в. \"Аш шарк ал аусат\", че службата му е проучила медийните публикации, че жени са били измъчвани, и не е открила доказателства. Той нарече тези информации \"фалшиви\".", "date": "2019.03.07", "title": "ЕС подкрепи декларация за човешките права, порицаваща Саудитска Арабия"}
{"url": "https://www.24chasa.bg/novini/article/7334518", "text": "Репортерите на bTV Канна Рачева, Румяна Попова и операторът Иван Филчев разкриват важни детайли от работата си при отразяване на знакови престъпления от последните години в нов епизод от видео поредицата  . „Такъв тип новини ще има винаги. Въпросът е да се изкоренява лъжата от тях“, казва топ репортерката на bTV Новините Канна Рачева. Тя дава за пример случая в Борисовата градина с убийството посред бял ден отреди няколко години, в който всякакви версии се появяват в социалните мрежи още преди да постъпи официална информация. А ситуацията се изяснява, когато журналистите се ползват с доверието на достоверни източници. „Хората, които ти подават информация, обикновено те познават много добре и са работили с тебе твърде дълго време. Не са се отказали от теб, значи ти вярват“, отбелязва тя. Друг интересен случай припомня криминалната репортерка на bTV Румяна Попова, която преди години отразяваше случая със зловещия сериен убиец от гората Михаил Лещарски. Той й споделя, че като дете бил връзван като куче на верига в двора си от строгия си баща. „На такъв човек е трудно да се вярва, но има свидетелства, които могат да потвърдят думите му или тотално да ги опровергаят“, казва Попова. Още за работата в един от най-тежките ресори в журналистиката, за рефлекса на оператора и как репортерите помагат за превенция на престъпления вижте във видеото >>  „Новините отвътре\" е специален проект на редакцията на bTV Новините, който цели да помогне на зрителите и онлайн потребителите да разпознават по-лесно истината в океана от фалшиви новини, както и да си създадат критерии, по които да подбират, анализират и използват източниците на информация.", "date": "2019.03.07", "title": "Канна Рачева – „зад кадър“ на криминалните случаи"}
{"url": "https://www.24chasa.bg/novini/article/7334578", "text": "Двама души са били арестувани в Украйна за опит да подкупят кандидат в президентските избори, за да се оттегли от надпреварата, съобщи вчера главният прокурор на Украйна Юрий Луценско, цитиран от Асошиейтед прес. Луценко написа в профила си във Фейсбук, че заподозрените са предложили на Юрий Тимошенко пет милиона гривни (188 хил. долара) да изтегли кандидатурата си от изборите на 31 март. Кандидатът е уведомил властите, започнало е разследвани и са били извършени арестите, каза прокурорът, цитиран от БТА. Критици твърдят, че Юрий Тимошенко, който няма роднинска връзка с друг кандидат - Юлия Тимошенко, се кандидатира единствено с цел да отмъкне нейни гласове. Юлия Тимошенко е била два пъти премиер на Украйна и сега е сред фаворитите за победа в президентските избори. Бившият шофьор Юрий Тимошенко е бил избран за член на Върховната рада през 2014 г.", "date": "2019.03.07", "title": "Предложили подкуп на кандидат за президент на Украйна, за да оттегли \nкандидатурата си"}
{"url": "https://www.24chasa.bg/novini/article/7334610", "text": "Европейският съюз се надява, че  , обяви днес говорител на общността, цитиран от Франс прес. Съжаляваме за това решение, ЕС се старае да поддържа линиите на комуникация с всички замесени страни, включително с правителството на Мадуро, заяви ръководителката на европейската дипломация Федерика Могерини чрез говорителката си, предаде БТА. Даниел Кринер, един от западните посланици, който приветства опозиционера Хуан Гуайдо при завръщането му в Каракас, беше обвинен \"в намеса в делата\" на Венецуела. Говорителят на венецуелския президент Мадуро обяви вчера, че на Кринер е даден срок от 48 часа да напусне страната. \"Оставаме дълбоко ангажирани в полза на мирно и демократично решение\" на настоящата криза, \"както показва водещата роля в създаването на \"контактна група\" за Венецуела, в която Германия е активен член\", добави говорителката на Могерини. Берлин посочи вчера, че експулсирането на германския посланик \"влошава ситуацията и не допринася за разведряване\". Германският външен министър каза, че присъствието на чуждестранни дипломати на летището в Каракас в понеделник е помогнало да се предотврати арестът на венецуелския лидер Хуан Гуайдо, предаде Асошиейтед прес. Хайко Маас съобщи днес, че изрично е помолил германския посланик в Каракас да бъде на летището, за да се присъедини към други посланици при завръщането на Гуайдо. Маас каза пред репортери в Берлин, че е имало информация, че се е подготвял арест на Гуайдо, и \"мисля, че присъствието на няколко посланици допринесе арестът да се предотврати\".", "date": "2019.03.07", "title": "ЕС: Надяваме се Венецуела да преразгледа изгонването на посланика на Германия"}
{"url": "https://www.24chasa.bg/novini/article/7334579", "text": "С решение на Окръжния съд във Видин от днес двамата обвинени за опит за остават за постоянно в ареста. Това съобщи адвокат Борислав Василев, защитник на единия от обвиняемите. Делото се гледа при закрити врати, но тъй като е още в досъдебно производство, до заседанието не бяха допуснати журналисти. По-късно днес, на сайта на Окръжен съд, ще бъде оповестено решението, информираха от Окръжен съд Видин, цитирани от БТА. Според адвокат Борислав Василев, двамата са задържани в апартамента на свои приятел във видинския жилищен комплекс \"Крум Бъчваров\" , блок 15 докато спят. Василев добави, че двамата не следва да бъдат оставени за постоянно в ареста, защото обвинението е за приготовление за палеж, но не е започнал дори и опита за запалване. В. К. и Д. Г., на 25 и 42 години са задържани на 27 февруари във Видин. Те са от Ломския край, живеят в София. Същият ден около 4.30 двамата са напуснали жилище във Видин, което са наели преди ден, като са носили раници и сак и се насочили към сградата на гранично полицейско управление във Видин. Единият е прескочил оградата на ГПУ, но другият е забелязал разположените в близост полицаи. Двамата са се изтеглили в междублоково пространство в близост до наетото жилище със саковете и раниците, които са носили. След като са задържани по-късно в тях са открити 10 литрови бутилки с бензин, с прикрепени пликове с химическо вещество, което при инжектиране със спринцовка възпламенява бензина, информират от Областна дирекция на МВР. В непосредствена близост до мястото, където единият е прескочил оградата в ГПУ е имало две цистерни от 10 тона с бензин и дизел, а на около 50 метра от тях е разположена и бензиностанция. Двамата нямат криминални регистрации и не са осъждани.", "date": "2019.03.07", "title": "Оставиха в ареста двамата, опитали да взривят 10 т гориво във Видин"}
{"url": "https://www.24chasa.bg/novini/article/7334619", "text": "Предстои анализиране на възнагражденията на всички работещи в държавните и общински лечебни заведения. Това каза министърът на здравеопазването Кирил Ананиев по време на заседанието на парламентарната здравна комисия. Ананиев увери, че този анализ ще бъде готов най-късно до 20 дни, като целта е да се види разликата във възнагражденията на работещите в тези лечебни заведения, достига ли се и до какво ниво заложеното в колективния трудов договор минимално възнаграждение, предаде БТА. След като се прецизират тези данни, те ще бъдат предоставени и на правителството, каза още Ананиев, но не се ангажира дали ще бъдат отпуснати още средства, освен дадените допълнително миналия месец 30 милиона лева. Увеличението на възнагражденията, което се предвижда, няма да бъде еднакво за всички, допълни Ананиев и обясни, че са подготвени подход и критерии, според които се цели ниските доходи да достигнат 950 лева, най-вече за медицинските сестри.", "date": "2019.03.07", "title": "Ананиев: Ще се анализират заплатите на всички работещи в държавните и общински болници"}
{"url": "https://www.24chasa.bg/novini/article/7334623", "text": "Общо 477 жени са били убити в Турция от мъже през 2018 г., сочат данни на турската фондация \"Умут\" (\"Надежда\"), цитирани от в. \"Хюриет дейли нюз\". По данни на фондацията 232 жени са пострадали тежко при побои, нанесени от мъже. През февруари в. \"Хюриет дейли нюз\" цитира данни на друга неправителствена турска организация, според които през 2018 г. в Турция са били убити 440 жени, предаде БТА. Според проучването на фондация \"Умут\" най-много жени са били убити в Истанбул - 82, а на второ място в черната статистика се нарежда град Бурса. Много убийства на жени са били извършени през 2018 г. в Средиземноморския регион, както и в Централен Анадол. По данни на фондация \"Умут\" през 2018 г. са били убити 43 чужденки. Най-много са убитите жени от Сирия - 21. Сред убитите е имало гражданки на Русия, Украйна, Казахстан, Германия, Молдова и др.", "date": "2019.03.07", "title": "477 жени са били убити в Турция през 2018 г."}
{"url": "https://www.24chasa.bg/novini/article/7334635", "text": "От шест големи европейски държави, Франция е тази с най-гневното общество според допитване, извършено също в Германия, Испания, Италия, Австрия и Полша, предаде ДПА. Допитването, представено днес, два месеца и половина преди изборите за Европейски парламент, показва, че 87 от французите таят \"негативни\" чувства, сравнени с 86 процента от испанците, 67 процента от поляците, 63 процента от италианците и 61 процента от германците, предаде БТА. Около 49 процента от французите са гневни, отвратени или уплашени; 39 процента искат радикална промяна; 81 процента мислят, че елитите са срещу тях, показват резултатите от проучването. Чувствата срещу системата са по-силни във Франция през последните месеци и тяхно изражение са протести като тези на \"жълтите жилетки\". Във Франция има също най-голям дял на хора, които подкрепят напускане на ЕС - 17 на сто. В Австрия привържениците на напускане са 13 на сто, в Германия - 11 на сто, в Италия - 8 на сто, а в Полша и Испания - по седем процента. За Европейския съюз като цяло допитването прогнозира изборни загуби през май за десноцентристката Европейска народна партия, социалдемократите и зелените, както и по-добро представяне на евроскептиците и десните. Проучването е извършено от консорциум от европейски изследователски институти от Италия, Германия, Франция, Испания и Полша.", "date": "2019.03.07", "title": "Проучване: Французите са най-гневни и най-силно настроени срещу елита"}
{"url": "https://www.24chasa.bg/novini/article/7334630", "text": "Тежка военна техника и различни оръжия представят по време на националната информационна кампания за популяризиране на военната професия на Министерството на отбраната \"Бъди войник\" в Благоевград. Домакин на събитието е командирът на Бригадното командване от състава на Сухопътните войски- полковник Красимир Кръстев, със съдействието на Община Благоевград. В момента пред зала \"Яворов\" са представени образци военна техника, въоръжение и оборудване на Сухопътните войски. Стотици благоевградчани и много деца и младежи разглеждат бойните бронирани колесни машини \"Commando seleсt\" и \"Guardian\", товарен автомобил с повишена проходимост и друга техника на въоръжение в Българската армия. Много младежи разпитват за възможостите на снайперската пушка М-91, автомат \"Калашников\", ръчния противотанков гранатомет – 7В, пистолет \"Макаров\". Информационна борса за набиране на войници и матроси за Българската армия дава информация на всеки желаещ да разбере условията за кандидатстване за военна служба, професиите в Сухопътните войски, Военновъздушните и Военноморските сили, Силите за специални операции, Националната гвардейска част и Служба \"Военна полиция\". Концертът на Представителния ансамбъл на Въоръжените сили със специалното участие на ансамбъл \"Пирин\" ще започне в 18.30 ч в зала \"Яворов\". Той ще бъде открит от заместник-министъра на отбраната Анатолий Величков. Със свои изпълнения ще участват Росица Кирилова, Представителният духов оркестър на Сухопътните войски, Съни, танцов клуб \"Блясък\", клуба по спортни танци \"Импулс\" към военния клуб в Благоевград, Райко Кирилов, формация \"Армейска песен\" и др.", "date": "2019.03.07", "title": "Оръжие и военна техника на площада в Благоевград (Снимки)"}
{"url": "https://www.24chasa.bg/novini/article/7334627", "text": "Уникална подземна оранжерия за марихуана разкриха полицаи в София. В имот на 63-годишна столичанка и синовете й имало изкопан 40-метров тунел с широчина 45 на 45 сантиметра. През него се стигало до тайно помещение, в което е оборудвана оранжерия за марихуана. Намерени са 324 стръка от наркотичното растение, чували с тор, сушилня, везни, модерно осветление и климатична инсталация. За да има ток в тайника са направени връзки с електропреносната система, както и с водопровода, от който са поливани растенията.  Операцията в двора на жената е от сряда. Оказало се, че наркобароните са синовете й, които прокопали тунела и изградили тайното помещение на нарколабораторията. Те са на 35 и на 38 г. Освободени са с мярка парична гаранция до приключване на разследването. ", "date": "2019.03.07", "title": "Разкриха подземна оранжерия за марихуана в София, до която се стига по 40-метров тунел (Снимки+видео)"}
{"url": "https://www.24chasa.bg/novini/article/7334659", "text": "ЦЕРН (Европейският център за ядрени изследвания) реши да прекъсне всякакви контакти с италианския учен Алесандро Струмия, който заяви, че физиката е предназначена за мъже, и че жени получават постове в тази област в името на паритета между двата пола, предаде Франс прес. Проф. Струмия от университета в Пиза каза това в рамките на уъркшоп, организиран от ЦЕРН в Женева през септември м.г. Редица участвали в уъркшопа жени след това го обвиниха в социалните мрежи, че е направил изявление със сексистки характер. Тогава ЦЕРН преустанови сътрудничеството си с учения, а сега реши да сложи окончателно край на партньорството си с него, предаде БТА. След свое собствено разследване ЦЕРН оповести, че отнема на проф. Струмия статута му на лектор. В комюнике на ЦЕРН се казва, че през януари университетът в Пиза е критикувал публично учения. Представяйки графики и диапозитиви през септември м.г., проф. Струмия намекна, че мъжете се сблъскват с все по-голяма дискриминация в областта на физиката. Той увери, че назначаването на все повече жени на постове в тази област не е свързано с квалификацията им, а с увеличаващите се дебати за двата пола и паритета между тях. \"Физиката е измислена и развита от мъже, в тази област не се влиза с покана\", каза ученият. От 2016 г. ЦЕРН за пръв път е ръководен от жена, италианката Фабиола Джаноти. През последните 10 години процентното съотношение на работещите в ЦЕРН жени се е увеличило съвсем малко, като те съставляват около 20 на сто от персонала.", "date": "2019.03.07", "title": "ЦЕРН отсвири италианския учен заради скандално сексистко изказване"}
{"url": "https://www.24chasa.bg/novini/article/7334667", "text": "Гръцкият композитор Микис Теодоракис е приет в болница с респираторни и сърдечни проблеми, съобщи днес Атинският медицински център, където музикантът се намира от 26 февруари, съобщава в. \"Катимерини\", цитиран от БТА. Болницата уточнява, че Теодоракис получава интравенозно лечение. Лечебното заведение не дава допълнителна информация за състоянието му и не уточнява кога би могло той да бъде изписан. През август м.г. 93-годишният композитор бе поставен в интензивното отделение на болницата за 24 часа заради проблеми със сърцето.", "date": "2019.03.07", "title": "Микис Теодоракис приет в болница с респираторни и сърдечни проблеми"}
{"url": "https://www.24chasa.bg/novini/article/7334366", "text": "Обмисляте покупка на по-голямо жилище, но трябва да покриете началната вноска? Детето Ви е още малко, но вече трябва да помислите за неговото бъдеще и да осигурите таксите за висшето му образование? Или пък след годините усилена работа, скоро ще трябва да се отдадете на заслужена почивка? Със сигурност имате цели и мислите за бъдещето. Да планирате е прекрасно, но още по-хубаво е когато имате спестявания, които да Ви помагат да постигнете Вашите цели. Спестяването е важна част от плановете за бъдещето. С   от БАКБ предварително определяте крайната сума, която искате да спестите, и внасяте на равни месечни вноски: Това може да стане изцяло онлайн, без да е необходимо да посещавате клон на банката. С него не само спестявате дългосрочно, но и гарантирате ефективна защита за себе си и своите близки. Дори в случай на злополука, сумата, която сте си поставили за цел да достигнете в края на избрания срок на договора, е гарантирана с бонус застраховка „Злополука” - за сметка на банката. Така например, ако искате да спестите 50 000 лева, които да използвате за инвестиция в имот, то постигането на целта е сигурно, ако внасяте редовно месечните си вноски. Валутата може да бъде лева или евро, а срокът на депозита 3, 5 или 7 години. Минималната сума на първоначалната и месечните вноски е 50 валутни единици. Лихвените проценти, в размер от 1.35%, 1.65% и 1.75%, са сред най-атрактивните, които можете да получите за своите спестявания. Дългосрочен депозит „Всичко е точно” се предлага във всеки офис на БАКБ, както и онлайн на  . Вижте цялата информация и пълните условия на продукта на ", "date": "2019.03.07", "title": "Спестявайте лесно с депозит „Всичко е точно“ от БАКБ"}
{"url": "https://www.24chasa.bg/novini/article/7334689", "text": "Ангажимент на правителството е тази година да стартираме тръжните процедури за участъка Русе-Бяла и обхода на Бяла от магистралния път до Велико Търново, каза по време на дискусия \"Европа в нашия дом\" във Велико Търново регионалният министър Петя Аврамова. \"505 милиона лв. без ДДС е обекта. Вече са почти преодоляни проблемите със съдебните дела. Готвим тръжни процедури, те ще стартират и да се надяваме, че няма да има обжалване, така че да не бавим процеса и изпълнението на този обект\", каза министърът. Тя допълни, че има идеи за концесиониране на участъка, както и прохода Шипка. Водят се преговори, но ние имаме ангажимента този участък да стартира като изпълнение 2019 г. с процедури\", заяви Аврамова. Тя потвърди, че магистрала \"Хемус\" ще стигне до Велико Търново през 2023 г. Има осигурено финансиране от пътен възел Боаза до Велико Търново, така че през 2019 г. ще стартират строителните дейности на първите три участъка, където имаме изготвени технически проекти. На останалите три участъка тепърва ще бъдат възлагани такива\", обясни Петя Аврамова. Министърът призна, че очаква забавяне по всички участъци, където в момента текат процедури по отчуждаване, защото такъв е закона. Даде пример, че за участъка от Буховци до Белокопитовона \"Хемус\" има заведени 29 дела, като последното от тях е насрочено за май. \"Всичко това забавя процеса, а ние искаме да строим и хората от Северна България искат да имат магистрала, така както маггистрала \"Тракия\" в Южна България доведе до ускорен икономически разтеж. Важно е за бизнеса да има добра пътна свързаност\", каза министърът. В момента работна група изготвя предложение за промени в закона, така че да има предварително изпълнение за важни пътни отсечки. \"За национални обекти и обекти с национално значение да имаме възможност да възлагаме предварително, преди приключване на съдебните дела. Т.е. да обезщетим собствениците на имоти с това обезщетение, което оценители са изготвили и ако има обжалване след това, да доплащаме. Петя Аврамова обеща 5 милиона лв. за ВИК инфраструктура в кв.\"Варуша\" и Стария град на Велико Търново. \"Кметът е подал искане за държавно финансиране на 14 улици, които са извън обхвата на ОП \"Региони в растеж\", така че поетапно през 2019 г. ще осигурим финансиране\", каза Петя Аврамова.", "date": "2019.03.07", "title": "Петя Аврамова: Тази година стартираме тръжните процедури за Русе - Велико Търново"}
{"url": "https://www.24chasa.bg/novini/article/7334566", "text": "Мащабна операция за  . Вече 18 дни няма никаква следа от момичето. То бе за последно видяно в къщата на сестра си и зет си в Берлин, където нощува през уикенда. Полицията предполага, че Ребека е станала жертва на престъпление. Основният заподозрян за предполагаемото й убийство е 27-годишният Флориан - съпругът на сестра й Джесика. Семейството на Ребека обаче стои твърдо зад него и не смята, че младият мъж може да има нещо общо с изчезването й.  Стотици полицаи днес търсят следи от 15-годишното момиче в Източен Бранденбург около Берлин. Те са имали конкретна информация, за да предприемат операцията, в която участва и хеликоптер, коментира \"Билд\". Разследващите проверяват гориста местност. Според някои германски издания разследването вече не е за непредумишлено убийство, а за убийство с основен заподозрян зетят на Ребека. Флориан е задържан за втори път, но отрича да има нещо общо с изчезването на момичето. Вчера полицаите са събрали нови 150 доказателства. Разследващите са проверили мобилните данни на телефонните апарати и на рутера в къщата на Флориан и Джесика. Те показали, че най-вероятно Ребека не е напускала дома им, а Флориан е единственият, освен нея, който е бил там. Флориан и Джесика имат малиновочервено \"Рено Туинго\". Колата два пъти е била регистрирана от системата за контрол на магистрала 12, която свързва Берлин с Франкфурт - в деня на изчезването на Ребека в 10:47 часа и на следващия ден в 22:39. Само 27-годишният мъж е имал достъп до колата в тези дни. Разследващите все още не могат да кажат дали тези пътувания имат нещо общо с 15-годишното момиче, но регистрирането им въобще не съвпада с версията на Флориан, която той представял на полицаите за това какво е правил в тези дни. Флориан обаче обяснил на семейството на Ребека \"убедително и достоверно\" къде е ходил с автомобила - информация, която не иска да разкрие пред полицията. Роднините на Ребека казват, че са сигурни, че пътуванията му нямат общо с изчезването на момичето. Откъде идва тяхната убеденост, остава неясно. \"След първото му задържане, той трябваше да отговори на всичките ми въпроси. Дължеше ми го\", казва майката на Ребека. \"Всичките разминавания в изказванията му са свързани с друго. Не мога да кажа обаче с какво\", казва бащата на момичето. \"Той трябва да обясни всичко на полицията, иначе никой няма да го разбере\", допълва майката. С изчезването на 15-годишната ученичка изчезва и виолетово одеяло от къщата на семейството. Разследващите открили влакна от него и коса от момичето в багажника на колата на Флориан. Това е следа, след която полицаите насочват вниманието си все повече към младия мъж. Майката на Ребека обаче има свое обяснение за влакната в багажника - това е одеяло, с което много пъти се е ходело на излети. Флориан твърди, че е спал между 5:45 и 8:25 в сутринта на изчезването. Полицията обаче е установила, че той е писал съобщения в WhatsApp по това време.", "date": "2019.03.07", "title": "Мащабна полицейска операция в Германия за изчезналата преди 18 дни Ребека"}
{"url": "https://www.24chasa.bg/novini/article/7334220", "text": "Председателят на Алианса за албанците Зиядин Села заяви, че няма повече да подкрепя СДСМ и Зоран Заев, разочарован от отношението на управляващите към община Гостивар, съобщиха македонските информационни сайтове \"Прес24\" и \"Фокус\", цитирани от БТА. \"Нямам отговор на въпроса на мои привърженици, на журналистите, защо трябва пак да подкрепя Заев. Защото го направих премиер? Защото той направи всичко, за да се сдружи с другия компонент на режима - Демократичния съюз за интеграция, и направи всичко, за да ни победи на местните избори? Защото всеки ден амнистира престъпността и корупцията и хората, които лично искаха да ме елиминират? Защото влезе в много игри след местните избори, за да ни унизи? Не, избрахме другия път, да напуснем гордо управлението. За втори път ни отнема правомощията в Гостивар /чийто кмет беше Села - бел. ред./, след като дадохме безусловна подкрепа за конституционните промени. Направихме го за нашите деца, не за него. Стига толкова\", заяви Села. Заедно с партията Беса на Билал Касами вчера Села застана зад кандидатурата за президент на Блерим Река.", "date": "2019.03.07", "title": "Председателят на Алианса за албанците: Направих Заев премиер, стига толкова"}
{"url": "https://www.24chasa.bg/novini/article/7334136", "text": "Три консорциума подадоха оферти за строителството на северния участък от 484 км, по който ще се пренася газът от \"Турски поток\". Отварянето на офертите започна в 13 часа днес. Финансовите предложения обаче ще се отворят по-късно. Трите кашона бяха отворени пред комисия, назначена от шефа на \"Булгартрансгаз\" Владимир Малинов пред представители на кандидатите и журналисти. Първият консорциум, който иска да строи продължението на \"Турски поток\", е \"Газово развитие и разширение в България\". В него участват \"Консорцио Варна 1\" (учреден от \"Бонатти\" и \"Макс Щрайхер\") и \"Комплишънс дивелъпмънт\" - клон България. Вторият с офертата е обединение на Industries Fovallalkozo и Industries KVV Kivitelezo. Третата оферта е на обединение \"Консорциум Аркад\", в който участници са \"Аркад Ей Би Би\" и \"Аркад Енджиниъринг енд Констръкшънс Къмпани\".  Докато течеше прегледа да офертите, шефът на \"Булгартрансгаз\" заяви, че  в тях има фирми от Саудитска Арабия, Италия и Унгария. На въпрос - има ли руски компании, той заяви, че в момента тече отварянето на офертите и не може да потвърди или отрече.  В заданието на търга има две опции за строителството на тръбата. Едната е да се построи за 225 дни целият участък от 484 км от Провадия до Зайчар, втората е за тези дни да се изгради участъкът от Полски Сеновец до сръбската граница - 308 км, а останалите до Провадия километри да се построят до края на 2020 г.   Северната тръба е с прогнозна стойност от 2,2 млрд. лв., каква цена за построяването ще предложат консорциумите ще се разбере по-късно. Пликовете им с финансовите предложения освен от членове на комисията, която оценява офертите, бяха подписвани и от представители на конкуренцията.   Затова във вече подписаните договори с \"Газпром\", \"Булгартрансгаз\" и швейцарската \"Мет\" има опции за прекратяването им до  1 април.  След тази дата те стават 20-годишни.   Колкото до финансиране на проекта Малинов заяви, в обществената поръчка е включена възможността \"Булгартрансгаз\" да направи авансово пращане до 250 млн. лв. без ДДС, а  след въвеждане в експлоатация на газопровода има схема за разсрочено плащане за 120 месеца, тоест за 10 г. Така че всеки един от участниците би следвало да предложи и процентът за оскъпяване. В същото време се разработва процедура за търсене на финансираща институция. Тя ще бъде обявена в рамките на полугодието. Формита биха могли да бъдат - облигационен заем, проектен заем, заем на \"Булгартрансгаз\", каза Малинов и в отговор на въпрос отсече, че никога не е разглеждан вариант да се търси финансиране от \"Газпром\".", "date": "2019.03.07", "title": "Три консорциума с оферти за северната тръба от продължението на \"Tурски поток\" у нас"}
{"url": "https://www.24chasa.bg/novini/article/7334293", "text": "Великобритания обсъжда с Европейския съюз конкретен текст в рамките на усилията си да изтръгне отстъпки от ЕС по постигнатото по-рано от премиерката Тереза Мей споразумение за излизане от съюза, съобщи днес главният юрист на правителството Джефри Кокс, цитиран от Ройтерс. Той водеше от името на Великобритания преговорите с представителите на ЕС в началото на тази седмица за промяна на т.нар. предпазен механизъм за границата със Северна Ирландия, който е ябълката на раздора между Лондон и Брюксел. Преговорите приключиха без споразумение. Кокс обаче изрази надежда, че те ще продължат и могат да доведат до успех, който би позволил промененото споразумение да бъде одобрено от британския парламент при втория опит, насрочен за 12 март. \"Ние обсъждаме с ЕС конкретен текст с подробни, разбираеми и внимателно обмислени предложения. Изненадан съм да чуя коментарите, появили се през последните 48 часа, че тези предложения не били ясни. Те са ясни като бял ден и ние продължаваме да ги обсъждаме\", каза Кокс. Британският външен министър Джереми Хънт също се разграничи от изявленията на някои служители вчера, че разговорите, целящи да се внесат поправки в споразумението за Брекзита, не постигнали напредък. Великобритания трябва да напусне ЕС на 29 март и вторият вот в парламента по споразумението, което трябва да гарантира организиран и плавен Брекзит, е на 12 март. Ако Лондон и Брюксел отново не намерят компромисна формула за границата със Северна Ирландия и споразумението бъде отново отхвърлено, най-вероятно ще се наложи излизането от ЕС на бъде отложено, отбелязва Ройтерс. \"Не бих очаквал да сме постигнали пробив в разговорите досега. В сравнение с положението преди месец обаче сега имаме яснота и от двете страни какво се изисква, за да прокараме споразумението през парламента\", каза Хънт пред репортери след реч, която произнесе в Глазгоу. \"В момента двете страни водим изчерпателни дискусии, за да намерим начин да постигнем решение. Надяваме се да успеем в предстоящия уикенд навреме за гласуването\", посочи външният министър. Говорител на Тереза Мей, цитиран от Ройтерс, заяви, че преговорите с Брюксел трябва да продължат, за да се гарантира организиран Брекзит, какъвто иска и ЕС. Той потвърди пред репортери, че ако споразумението бъде отхвърлено, правителството ще изпълни обещанието си и ще постави на гласуване последователно две предложения - за Брекзит без споразумение или за отлагане на излизането от ЕС.", "date": "2019.03.07", "title": "Министри на Мей отричат провал за Брекзит, очакват пробив през уикенда"}
{"url": "https://www.24chasa.bg/novini/article/7334298", "text": "Ръководството на Европейския парламент е решило днес да потвърди предпочитанието си Лаура Кьовеши (Румъния) да бъде назначена за главен прокурор на ЕС. Това съобщиха за БТА източници от ЕП. На основата на това решение въпросът няма да бъде подлаган на гласуване в пленарната зала на ЕП следващата седмица в Страсбург, а направо ще се пристъпи към преговори със Съвета на ЕС. В края на февруари две комисии на ЕП изслушаха тримата основни кандидати за поста - Кьовеши, Жан-Франсоа Бонер (Франция) и Андрес Ритер (Германия). При последвалото гласуване Кьовеши получи 26 гласа, Бонер - 22 гласа, а Ритер - един глас. Днес ръководството на ЕП трябваше да прецени следващите стъпки, след като по-рано Съветът на ЕС даде най-много гласове за Бонер, а професионалната комисия по подбора предпочете също Кьовеши. Ако Съветът и ЕП бяха стигнали до единодушие, избраният от тях кандидат можеше направо да бъде назначен. След като мненията се разминават, започват преговори. Очаква се те да завършат навреме, за да бъде постът зает от следващата година. Главният прокурор на ЕС ще разполага само с един мандат от седем години. Първоначално Европейската прокуратура ще разследва престъпления с бюджета на ЕС.", "date": "2019.03.07", "title": "ЕП потвърди становището си, че подкрепя Лаура Кьовеши за главен прокурор на ЕС"}
{"url": "https://www.24chasa.bg/novini/article/7334300", "text": "Основателят и първи президент на турската република Мустафа Кемал Ататюрк през 1934 г. със закон дава право на туркините да избират и да бъдат избирани в парламента. Така той отваря пътя към интеграция на туркините в обществено-политическия живот още в първите години на републиката. Въпреки това обаче държавните структури начело с турското външно министерство дълги години остават \"запазена територия само за мъжете\". До 60-те години на XX век в турското външно министерство са работили 5-6 жени дипломати, разказва колумнистът Седат Ергин. По думите му разчупването на \"мъжката хегемония\" в една от най-важните структури на държавата, каквато е външното министерство, настъпва към 1982 г. Тогава за пръв път жена дипломат - г-жа Филиз Динчмен, е назначена за посланик на Турция в Хага. \"Актът на назначаването на жена на посланически пост може да се смята за революция в системата на нашата дипломация. Посланик Динчмен представя успешно Турция последователно в Страсбург и Ватикана и може да се каже, че е първата лястовица\", отбелязва Ергин. Дългогодишен турски дипломат казва, че в миналото имало немалко министри, които се отнасяли неодобрително, с предразсъдъци към назначаването на жени за посланици в чужбина. \"Смятаха, че условията в чужбина са трудни за жени, че няма да се справят, че трябва да се откъснат от семейството си и т.н.\", казва той, като подчертава, че през последните години тези предразсъдъци са преодолени и че вече жените заемат значително място в турската дипломация, което заслужават. През последните двайсетина години има значителна промяна. Статистиката сочи, че към момента 1777 жени са в системата на турското външно министерство. Броят на жените с дипломатически статут е 624, а в процентно отношение това представлява 35 на сто от дипломатическия състав. 37 туркини са на длъжност извънреден и пълномощен посланик - най-високата степен в кариерата. Шест са посланици в европейски страни - Словения, Люксембург, Румъния, Латвия, Естония, Португалия. В много други страни по света - Парагвай, Филипините, Куба, Малайзия, Етиопия, Мозамбик, Чили, Южна Африка, Грузия, Черна гора, Беларус и Република Северна Македония, посланическият пост е поверен на жени дипломати. Източниците посочват, че мнозинството от турските жени дипломати са дипломати от кариерата, само шест са \"назначени отвън\" с политическо решение. Също така се наблюдава значителен интерес сред младите хора към дипломатическата служба. Двайсет и осем млади хора са се класирали на последните изпити за влизане във външното министерство. От тях половината са жени, което се преценява за стратегическо равенство между половете в турската дипломация.", "date": "2019.03.07", "title": "Туркините настъпват в турската дипломация"}
{"url": "https://www.24chasa.bg/novini/article/7334324", "text": "Миглена Узунова-Цекова, старши директор „Човешки ресурси“ в А1, бе избрана за председател на новия Управителен съвет на Българска асоциация за управление на хора. Тя членува в общността на специалистите по човешки ресурси почти от създаването й, а от 2009 г. е член на УС и е член на Комисията по Сертифициране към асоциацията, съобщиха от А1.  Миглена Узунова-Цекова е член на лидерския екип на А1 България от 2016 г., като от началото на 2019 г. под нейно ръководство преминава и администрацията на компанията. Работи в сферата на човешките ресурси от 20 години, като последните 12 години ръководи цялостната дейност по управление на хора в телекомуникационната компания. Завършила е магистратура по „Английска филология” в Софийския университет със специализация „Масови комуникации\" и MBA програма към Erasmus University в Ротердам. Специализирала е „Стратегическо управление на човешките ресурси“ в Cornell University в Ню Йорк, а наскоро завършва и коучинг програма на Columbia Business School, също в Ню Йорк. Миглена Узунова-Цекова е носител на приза „HR мениджър на годината“ на Годишните награди на Българска асоциация за управление на хора за 2016 г. „За мен е чест да поема тази отговорност и се ангажирам да оправдая доверието, което колегите ми гласуваха. В А1 ние вярваме, че управлението на човешките ресурси и създаването на бранд на добър работодател е един от най-критичните фактори, за да може една компания да просперира в днешната дигитална ера. Затова и моята цел е заедно с останалите членове на Управителния съвет е да покажем на бизнес лидерите в България колко важна е HR професията и да популяризираме всички най-добри практики в нея, които ще помогнат на бизнеса да се дигитализира успешно. Лично аз вярвам в силата на знанието и ще работя за подпомагане и на младите специалисти, които практикуват професията ни. Асоциацията е и ще бъде общност на професионалисти, които заслужават да бъдат разпознаваеми чрез приноса си както за гилдията, така и за обществото. Новият Управителен съвет ще работи и за подобряване на взаимодействието на Асоциацията с държавни институции, неправителствени и професионални организации чрез съвместни инициативи и общи цели,“ сподели Миглена Узунова-Цекова.", "date": "2019.03.07", "title": "Миглена Узунова-Цекова от A1 е новият шеф на Българска асоциация за управление на хора"}
{"url": "https://www.24chasa.bg/novini/article/7334336", "text": "Най-големият проблем остава реализацията на меда, произвеждан в България – заяви на откриването на 16-ото изложение „Пчеломания”, организирано от „Добрички панаир”АД, което се провежда от 7 до 9 март в Добрич, Добрин Добрев – председател на сдружение „Пчела Добрич 1946” и на Областния пчеларски съюз, член на Консултативния съвет по пчеларство към Министерството на земеделието и храните. По думите му е обидно килограм мед да се продава на едро под 4 лв за кг..” Освен това продукцията се продава се наведнъж, неясно кога и на каква цена. Затова всеки се опитва да продава и на буркан” – казва Добрев. В същото време търговците внасят евтин украински и китайси мед и правят миксове, които изнасят за бълагарски мед. Той отбеляза, че в България консумацията на мед не е голяма. Вътрешният пазар консумира около 1500 килограма на година, а произведеното количество е 11 000 тона. Според Добрев, е необходимо пчеларите да се сдружават с цел търсене на външни пазари, с което да вдигнат малко цената. По думите му, цена под 5,50 лв. за килограм на едро не е рентабилно. По официални данни в Добричка област има 63 175 пчелни семейства, а в цяла Североизточна България са около 164 000 . „Причината, че тази зима е топла и влажна предразполага към развитие на гъбички и нозема, което е най-голямото препятствие пред развитието на пчелните семейства” -коментира още Добрев, като посочи, че едва през април може да се каже как ще се развие годината, защото дори през март могат да паднат семейства. „В момента в този период пчелните семейства са много развити Това не е добре, защото сушата ще бъде много сериозна тази година. Няма да има достатъчно паша. Пчеларите ще подпомогнат пчелните севейства, но прогнозирам ниски добиви” – заяви Недялка Михова, която се занимава с пчеларство от 25 години и гледа 200 кошера. Добрев заедно с още петима преставителиот пчеларските дружества в страната, е участвал в две срещи на работната група по „Пчеларство” в Министерството на земеделието.По думите му Наредбите, касаещи контрола по пръскане с препарати от земеделците, са написани много добре, но не е изяснено коя лаборатория как ще доказва смъртността на пчелите от конкретна нива и кой я е пръскал. Добрев признава, че намаляват случаите на натровени пчели в региона. Той информира, че е отправил запитване до Националната ветеринарно-медицинска лаборатория и до шестте акредитирани лаборатории в страната за начините, по които може да се установи и докаже натравянето на пчелни семейства с пестициди. През 2019 г. за финансово подпомагане на пчеларите в България от Националната програма по пчеларство са заделени над 4,7 млн. лева. Общият бюджет на програмата от 2017 до 2019 г. е в размер на близо 14,3 млн. лева. От тях половината са осигурени от ЕС, а останалите – от националния бюджет. Общо за двата приема за финансовата 2019 г., проведени през ноември и януари, 1900 кандидати са заявили желание за подпомагане. В Добричка област средните добиви за м.г. на мед са 16 кг от кошер при обичайни около 25 кг – каза още Добрев.", "date": "2019.03.07", "title": "Пчелари: Търговците ни извиват ръцете с ниска цена, защото внасят мед от Украйна и Китай и правят миксове"}
{"url": "https://www.24chasa.bg/novini/article/7334340", "text": "Лидерът на НФСБ и съпредседател на Коалиция \"Обединени патриоти\" Валери Симеонов е открил във фоайето на Народното събрание днес документална изложба \"1943: Преследване и защита - съдбата на българските евреи\", съобщиха от пресцентъра на НФСБ. Изложбата е по повод годишнината от отбелязването на спасяването на българските евреи. С изложба като тази трябва да прекратим опитите за омаловажаване приноса на българската държава, на българската общественост и народ в това уникално по рода си дело, е подчертал Валери Симеонов. \"Премълчаване и изопачаване на фактите не трябва да допускаме. Приносът на видни исторически наши личности не трябва да бъде омаловажаван. Нямаше как българските евреи да бъдат спасени без съдействието - неафиширано, на висшата държавна власт в лицето на Цар Борис Трети, без съдействието на Патриарх Кирил, Екзарх Стефан, Димитър Пешев, Никола Мушанов, съюзите на офицерите, на художници, на лекари, адвокати\", е припомнил Симеонов. Заедно с експозицията е била представена и книгата \"Краят увенчава делото\" - сборник с материали от международната научна конференция \"Спасяването на българските евреи - събития и личности\", провела се във Великотърновския университет на 15 и 16 юни 2018 година. Заедно с Валери Симеонов на откриването на изложбата в Народното събрание са присъствали и авторите, участвали в научната конференция, сред които проф. Пламен Павлов, арх. Елко Хазан и инж. Самуил Ардити.", "date": "2019.03.07", "title": "Валери Симеонов откри в парламента изложба за спасяването на българските евреи"}
{"url": "https://www.24chasa.bg/novini/article/7334345", "text": "Преговарящите за Брекзит от Европейския съюз са отхвърлили най-новите предложения на британския главен юридически съветник Джефри Кокс на разговорите в Брюксел във вторник и са му казали да ги преработи и да се върне отново в петък, съобщиха дипломати от ЕС, цитирани от Ройтерс. Кокс е натоварен от премиерката Тереза Мей да изтръгне отстъпки от ЕС по въпроса за предпазния механизъм, целящ да не се допусне твърда граница със Северна Ирландия, предава БТА. Според неназованите дипломати той предложил създаване на група за арбитраж, която да разрешава възникващи спорове. Групата нямало да бъде задължена да отнася спорните случаи до Съда на Европейския съюз, от чиято юрисдикция Великобритания иска да излезе.", "date": "2019.03.07", "title": "ЕС отхвърли британското предложение за Брекзит, иска ново в петък"}
{"url": "https://www.24chasa.bg/novini/article/7333803", "text": "Трима души загинаха днес, а 22 са ранени при нападение с миномет и огнестрелно оръжие срещу церемония с участието на високопоставени политици в афганистанската столица Кабул, съобщи говорител на министерството на здравеопазването в Туитър, цитиран от Франс прес. Терористичната групировка \"Ислямска държава\" пое отговорност за нападението, предаде телевизия \"1 Ти Ви\". По-рано в Кабул проехтяха няколко взрива, последвани от стрелба. Те прекъснаха важна политическа проява и принудиха присъстващите да се спасяват с бягство, посочва АФП. Политически лидери, между които премиерът Абдула Абдула и бившият президент Хамид Карзай, присъстваха на церемония по случай 24 години от смъртта на лидера на муджахидините Абдул Али Мазари. Първият взрив избухна по време на словото на премиера Абдула. \"Запазете спокойствие, районът на експлозиите е далеч от нас\", каза пред присъстващите бившият председател на Националното събрание Мохамад Юнус Кануни, става ясно от кадри, излъчвани на живо по телевизията от мястото на събитието, докато церемонията продължаваше. Малко след втория взрив избухна стрелба и прякото предаване беше прекъснато. Политикът и кандидат за президент на изборите през юли - Ханиф Атмар, каза, че осем от телохранителите му са ранени. Нападението беше извършено на фона на преговорите в Катар между талибаните и САЩ, насочени към възстановяване на мира в Афганистан.", "date": "2019.03.07", "title": "Трима убити и 22 ранени при нападение с миномет и огнестрелно оръжие в Кабул (Обновена)"}
{"url": "https://www.24chasa.bg/novini/article/7334382", "text": "Изграждане на нова газова междусистемна връзка между България и Северна Македония е обсъдено на първото заседание на Междуправителствената комисия за икономическо сътрудничество между България и Северна Македония. Това каза министърът на транспорта, информационните технологии и съобщенията Росен Желязков на брифинг след заседанието на комисията в Скопие. Съгласно договорености, които са били постигнати на междуправителственото заседание между двете държави, трасето на интерконектора ще бъде от Петрич до Струмица. В момента газопреносната мрежа на България е единственият източник на доставка на природен газ в Северна Македония. Около 0,8 млрд. куб. метра природен газ годишно изнася България към Северна Македония, посочи Желязков. Той допълни, че Северна Македония проявява интерес и за евентуално дялово участие в АЕЦ \"Белене\", което може да стане чрез квоти за изкупуване на електрическа енергия, предаде БТА. Министърът на икономиката на Република Северна Македония Крешник Бектеши добави, че за интерконектора между Петрич и Струмица вече има подписано споразумение и страната му е заинтересована този проект да бъде реализиран. Същевременно Северна Македония е в процес на завършване на интерконектора й с Гърция. По въпроса за интерес на Северна Македония към проекта АЕЦ \"Белене\" Бектеши отговори, че се разглеждат всички възможни варианти за евентуално участие, ако този проект бъде реализиран. Министър Желязков съобщи още, че са били набелязани конкретни и ясни стъпки за насърчаване на инвестициите между България и Северна Македония. Той информира, че е било обсъждано и сътрудничеството в селското стопанство, околната среда и водите, енергетиката, транспорта, телекомуникациите и туризма. Ще се разговаря с отделните авиационни оператори, за да може в рамките на туристическите пакети да се осигури въздушна линия между Охрид и Варна, както и между Скопие и София, уточни Росен Желязков. По думите му първоначално това ще става в туристическите сезони. В началото на април, когато ще има междуправителствено заседание на България със Северна Македония, ще бъдат подписани конкретните споразумения и меморандуми в тези области, заяви още българският министър на транспорта, информационните технологии и съобщенията.", "date": "2019.03.07", "title": "Желязков: Предвижда се изграждане на газова връзка между Петрич и Струмица"}
{"url": "https://www.24chasa.bg/novini/article/7334404", "text": "Кандидатурите на БСП за нов състав на ЦИК са Таня Цанева, която е член на ЦИК и към момента, Николай Николов, Силва Дюкенджиева, Силвия Стойчева, Емил Войнов и Цветанка Георгиева, предаде  \"Нашата борба беше за закона и изпълнението му. Този закон важи и за нас и той ни вменява отговорност да предложим шест високи професионалисти, които да заемат отговорната задача да бъдат членове на новата ЦИК”, каза Крум Зарков при представянето на кандидатите.", "date": "2019.03.07", "title": "БСП представи своите кандидати за членове на ЦИК"}
{"url": "https://www.24chasa.bg/novini/article/7334405", "text": "Градчето Кардуел в Австралия оплаква загубата на своя любимец и водеща туристическа атракция - добродушен крокодил на име Бисмарк, съобщиха ДПА и Си Ен Ен. Мъртвото тяло на влечугото с рани от огнестрелно оръжие в главата е открито от местния рибар Райън Муди, който нарича Бисмарк \"легенда\". По думите на Муди крокодилът никога не е бил заплаха нито за \"съгражданите\" си, нито за гостите на Кардуел, дошли да се \"запознаят\" с него, предава БТА. \"Често минавах покрай Бисмарк, който кротко похапваше костенурки\", споделя рибарят. Обитателите на градчето все още таят надежда, че покойникът, за който се смята, че е бил на възраст между 80 и 100 години, не е техният Бисмарк. Според Муди обаче мъртвото животно е със същите дължина - 4,5 метра, цвят и отличителни белези като местния любимец. \"Кардуел трябва да се прости с една от водещите си туристически атракции\", споделя рибарят във видео, поместено в социалните мрежи. Райън Муди не крие, че е изумен от човешката глупост, тъй като след убийството на добродушния Бисмарк територията му може да бъде завзета от по-агресивни крокодили. \"Удивително е как хората понякога сами усложняват положението си от чиста глупост\", казва Муди. Жителите на Кардуел планират възпоменателен ден за Бисмарк следващата седмица. \"Когато чух за гибелта му, се почувствах сякаш съм изгубила член на семейството. Той беше част от нашата общност. Искаме да запомним този добросърдечен гигант с нежна душа, защото той никога не е причинявал проблеми на никого\", казва местната жителка Тея Ормонде.", "date": "2019.03.07", "title": "Австралийско градче оплаква загубата на любимия си крокодил Бисмарк"}
{"url": "https://www.24chasa.bg/novini/article/7334419", "text": "Кардиналът на Лион получи 6 месеца условна присъда, защото не е реагирал на сигнали за педофилия в собствената му епархия, предаде  Филип Барбарен беше осъден, за това че е прикрил сигнали за сексуално посегателство срещу деца в началото на 90-те години. Кардиналът отхвърли всички обвинения. Той има срок от 10 дни да обжалва решението. Случаят предизвика засилено обществено и медийно внимание във Франция.", "date": "2019.03.07", "title": "Условна присъда за кардинала на Лион: Прикривал сигнали за педофилия"}
{"url": "https://www.24chasa.bg/novini/article/7334414", "text": "В Национално ТОЛ управление са постъпили 11 молби за възстановяване на суми при покупка на електронна винетка, съобщиха от Агенция \"Пътна инфраструктура\". Парите са изтеглени от сметките на потребителите, но в системата не е отразено, че винетката е купена. Тези случаи са констатирани в първите дни на януари, когато имаше технически затруднения със системата. Постъпилите молби са обработени - на част от потребителите са върнати средствата, на останалите предстои да бъдат възстановени. Случаят на семейството от Пазарджик, за който съобщават медиите, е сред подадените единадесет молби, се уточнява в прессъобщението. Той е разгледан и предстои да им бъде възстановена сумата. Настъпило е забавяне поради необходимостта от повторна проверка и потвърждаване на плащането.", "date": "2019.03.07", "title": "11 са молбите за възстановяване на суми за е-винетки, не отразени в системата"}
{"url": "https://www.24chasa.bg/novini/article/7334421", "text": "До 2024 г. Полша трябва да увеличи разходите си за отбрана на 2,5 процента от БВП. Това заяви днес президентът на страната Анджей Дуда в слово по случай 20-ата годишнина от влизането на Полша в НАТО, която страната ще отбележи на 12 март, предаде ТАСС. Дуда припомни, че по негова инициатива правителството е подготвило законопроект, увеличаващ разходите за отбрана на 2,5 процента от БВП до 2030 г. С оглед плана за техническа модернизация и нуждите на въоръжените сили \"това ниво трябва да бъде достигнато още през 2024 г.\", констатира полският лидер, предава БТА. Миналата седмица министърът на отбраната Мариуш Блашчак подписа план за техническа модернизация на полските въоръжени сили. Предвижда се за нея да бъдат изразходвани 185 милиарда злоти - 50 милиарда долара. Отпусканите средства постепенно ще се увеличават - от 11 милиарда злоти тази година до 30,8 милиарда злоти през 2026 г. С тези средства се очаква по-специално да бъдат купени 32 многофункционални изтребители от пето поколение, щурмови хеликоптери, системи за ПВО с малък обсег, зенитно-ракетни комплекси \"Пейтриът\", дронове, коли с висока проходимост и др.", "date": "2019.03.07", "title": "Дуда: До 2024 г. Полша трябва да увеличи разходите за отбрана на 2,5% от БВП"}
{"url": "https://www.24chasa.bg/novini/article/7333965", "text": "ДПС предлага Севинч Солакова за секретар на ЦИК, обяви в кулоарите на Народното събрание председателят на партията и на парламентарната група Мустафа Карадайъ. За член на изборния орган номинацията е за Ерхан Чаушев, предаде БТА.  Двамата имат дългогодишен професионален юридически и административен опит и практика, аргументира решението Карадайъ. Солакова и Чаушев са и с дългогодишен опит като членове на ЦИК. Карадайъ в отговор на въпрос напомни, че досега практиката е била преди определяне състава на ЦИК, да се провеждат консултации между парламентарно представените партии.Този път такива разговори обаче е нямало. Ние си направихме своите предложения като изчаквахме до последно евентуално дали ще има консултации, уточни председателят на ДПС. Днес е последният срок, в който парламентарните групи трябва да внесат в НС предложенията си за членове на ЦИК.", "date": "2019.03.07", "title": "ДПС предлага Севинч Солакова за секретар на ЦИК"}
{"url": "https://www.24chasa.bg/novini/article/7333946", "text": "Археолози са открили в Перу телата на над 140 деца и 200 животни лама с изтръгнати сърца, пожертвани в единичен ритуал за омилостивяване на боговете през 15-и век, предаде ДПА, позовавайки се на публикация в сп. \"PLOS One\". Телата на децата, на възраст между пет и 14 години, и на животните от семейство Камилови, са намерени при разкопки в северния район Хуанчако. Обектът е част от империята Чиму - доминираща култура по перуанското крайбрежие преди идването на инките. Учените отбелязват, че това е най-масовото жертвоприношение на деца, както и на лами, в Новия свят, предава БТА. Нарезите по костите и разместването на ребрата свидетелстват, че гръдните кошове на жертвите са били отворени, вероятно за да могат да бъдат извадени им сърцата им по време на ритуала, извършен през 1450 г. Останките са намерен под плътен пласт тиня. Това кара изследователите да допуснат, че преди ритуала е имало дъждовна буря или наводнение, което е довело до масовата сеч за омилостивяване на боговете. \"Находката ни изненада. Досега липсваха етноисторически източници или исторически сведения за жертвоприношение на деца и животни от семейство Камилови в подобен мащаб по северното крайбрежие на Перу\", казва Джон Верано, съавтор на изследването от университета Тулейн в САЩ. ", "date": "2019.03.07", "title": "Откриха телата на над 140 деца и 200 лами с изтръгнати сърца при разкопки в Перу"}
{"url": "https://www.24chasa.bg/novini/article/7333990", "text": "Вчера сутринта, около 3.30 часа, на кръстовището на бул. \"Цар Симеон Велики\" и ул. \"Родопи\", полицейски екип подал сигнал за спиране на лек автомобил \"Опел Корса\", при което водачът увеличил скоростта и се опитал да избяга. В района на ПГЕ \"Джон Атанасов\" автомобилът бил спрян. Установено е, че е управляван от 21-годишен мъж от Велико Търново, неправоспособен, а с него пътувал и 16-годишен. От допълнителна проверка станало ясно, че колата била противозаконно отнета малко по-рано в Стара Загора, а преди това, на 5 март водачът е извършил кражби и на други два автомобила - в Стара Загора на \"Форд Фиеста\" , който оставил на път в близост до сградата на СБА, и на \"Опел Астра\" от Левски, който поради повреда е изоставен на АМ \"Тракия\". По случая е образувано досъдебно производство за престъпление по чл.346 от НК. Двамата са задържани с полицейска мярка за 24 часа, работата по случая продължава.", "date": "2019.03.07", "title": "След полицейска гонга задържаха младеж, откраднал кола"}
{"url": "https://www.24chasa.bg/novini/article/7333974", "text": "Гражданите на Сърбия изпитват най-много симпатия към гърците и македонците, показват резултатите от неотдавнашно проучване в страната, за които съобщават македонските сайтове. Около 43 процента от анкетираните пълнолетни лица са заявили, че имат най-положително отношение към гърците, а гражданите над 50-годишна възраст предпочитат македонците. По-младите от 50 години поставят сред най-любимите си народи черногорците, след гърците, предава БТА. От друга страна сърбите имат най-негативно мнение за хърватите. Цели 45 процента от анкетираните са заявили негативното си отношение към хърватите. Следват албанците, за които са се произнесли негативно 33 на сто от анкетираните сърби.", "date": "2019.03.07", "title": "Сърбите харесват най-много гърците и македонците, недолюбват хърватите"}
{"url": "https://www.24chasa.bg/novini/article/7334016", "text": "Всеки един исторически момент е подходящ да бъдеш посланик на доброто, защото можеш да променяш, да защитаваш. Това каза вицепрезидентът Илияна Йотова, която участва днес в София в заключителното събитие на високо ниво на инициативата \"Посланик за един ден\". Йотова направи ключовото изказване на събитието, предаде БТА.  В него вицепрезидентът определи като жалко, че отново има подчертано отстъпление от човешки права. Тя цитира проучвания от последните години, според които напредъкът в равенството между половете се забавя или дори има определен регрес в някои държави. Изкривени дебати си играят със страховете на хората, реални решения липсват, а насилието, неравенствата, социалното изключване и дискриминацията вече са нормална характеристика на нашето общество. Сякаш свикнахме да мислим, че това, което сме постигнали в областта на човешките права, ни е дадено веднъж завинаги - уви, не е така, каза Йотова, според която мащабът на тези проблеми не присъства в публичното пространство, освен ако не се случи непоправимото, а многобройните документи на международните институции също не са решили проблемите. Според нея част от проблема е и безразличието, с което се посреща потъпкването на правата и свободите. Има още много какво да се прави по превенцията на домашното насилие, каза вицепрезидентът Илияна Йотова. Тя цитира данни, според които 74 процента от европейците смятат, че домашното насилие е обичайно явление в тяхната страна. Сто и осемнайсет милиона европейци живеят в риск от бедност или социално изключване, а 42 процента от възрастните европейци са ставали жертва на дискриминация, основана на възрастта им, а за България този процент е 60, каза вицепрезидентът, която цитира и други данни за различни сериозни проблеми. Тя посочи, че 90 процента от инцидентите, свързани с насилие от омраза, не се докладват на органите на реда. Зад всички тези числа се крие човешка съдба, напомни вицепрезидентът. Тя обаче може да бъде променена, добави тя. Историята познава много примери на жени, които с куража си, знанията, смелостта си са успели да направят промяната и да достигат прогрес. Най-голямото постижение на инициативата \"Посланик за един ден\" е да провокира младите хора в България, да вдъхнови всички участнички в конкурса в най-важното нещо на този свят за един човек - да повярва с себе си. А щом повярваш в една кауза, това е първата крачка към нейната реализация, каза Йотова. Когато пораствах майка ми казваше - случайност е дали ще се родиш хубава, интелигентна или богата, но това, което наистина е важно, е какво избираш да правиш с това, което ти е дадено - дали избираш да си смела, да поемаш рискове, да си добра и да действаш според убежденията си, каза пред присъстващите британският посланик Ема Хопкинс. Тя отправи послание към 13-те победителки - да открият какво ги вдъхновява и да останат верни на това вдъхновение. \"Посланик за един ден\" се организира от посолството на Великобритания в България. Поводът е Международният ден на жената - 8 март. Победителките - на възраст от 15 до 19 години, са избрани след конкурс с есе на тема \"Как бих използвала силата си на личност, за да променя света\". Тази година вицепрезидентът се включи в инициативата като избра своя победителка, с която заедно имаха общи дейности.", "date": "2019.03.07", "title": "Йотова: Всеки един исторически момент е подходящ да бъдеш посланик на доброто"}
{"url": "https://www.24chasa.bg/novini/article/7333977", "text": "Преди Русия да анексира Крим и да подкрепи сепаратистите в Източна Украйна, Москва имаше срещу себе си украински президент, който правеше до голяма степен това, което тя искаше. Сега Украйна се готви да си избере нов лидер, но никой от водещите кандидати не изглежда особено привлекателен за Русия. Виктор Янукович, последният приятелски настроен към Москва украински президент, беше свален през 2014 г. с протести и избяга в Русия. Неговият наследник Петро Порошенко превърна твърдото противопоставяне на Москва в централна тема на кампанията си за втори мандат. Съперничката му Юлия Тимошенко, на трето място в проучванията след Порошенко, нарича Русия \"страна агресор\". Според Володимир Зеленски, телевизионния комедиен актьор, който води в проучванията на общественото мнение, двете страни са във война. Той иска Украйна да се присъедини към ЕС. На четвърто място е Юрий Бойко, бившият съюзник на сваления приятелски настроен към Русия президент Янукович. Бойко да се опитва да спечели гласоподаватели с обещания за премахване на непопулярното увеличение на цената на отоплението, но е малко вероятно да спечели. Украинският проблем на Русия донякъде е въпрос на аритметика. Много гласоподаватели в анексирания Крим и контролираната от сепаратистите Източна Украйна, район с общо около 6 милиона население по данни на сепаратистите, вероятно няма да вземат участие в изборите, защото трябва да се регистрират в контролирана от Украйна територия. Други 3 милиона украинци, които живеят и работят в Русия, също няма да могат да гласуват. Заради действията си през 2014 г. Москва загуби почти цялото си влияние в онези райони на Украйна, които не контролира и това значи, че тя няма много възможности да влияе на събитията. Киев казва, че Русия използва киберсредства, за да се опита да се намеси в изборите и да подкопае легитимността им. Москва отрича.. \"Очевидно е, че не можем да работим с Порошенко\", каза източник, запознат с мисленето на Кремъл, който заяви, че евентуална победа на Порошенко ще затвърди политическата патова ситуация между Москва и Киев. Въпреки че Порошенко е най-лошият възможен сценарий за Москва, Русия е отписала и други кандидати, каза източникът. Втори източник, приближен до Кремъл, потвърди, че евентуалната победа на Порошенко е най-нежеланият за Москва резултат, но заяви, че някои други кандидати, особено Тимошенко, дават поне слаба надежда, че двете страни могат да започнат отново да разговарят. Източникът отбеляза, че Тимошенко има опит в отношенията с Русия от преговорите за цената на газа по времето, когато беше украински премиер и може да бъде по-прагматична. \"Окупаторите не могат да имат претенции\" Въпреки че води в проучванията на общественото мнение, Зеленски - комикът, който е нов в политиката и това изглежда привлича много украинци - за Русия е \"неизвестна величина\". Донякъде заради бизнес отношенията му с украинския милиардер Игор Коломойски, който е помагал за финансирането на паравоенни групи, които да се бият с проруските сепаратисти. Някои други аспекти на кандидатурата на Зеленски може би са по-привлекателни от гледна точка на Кремъл. Изявление на Зеленски, че според него преките преговори между Русия и Киев са неизбежни, за да бъде спряна войната, беше широко подето от подкрепяните от Кремъл медии. Двата източника, запознати с мисленето на Кремъл, казаха, че евентуална победа на Порошенко би изключила всякаква перспектива за споразумение за Източна Украйна, а Москва би приветствала подобно споразумение, ако то защитава интересите на рускоезичното население там и освобождава Русия от санкционния и финансов натиск. Зеленски и Тимошенко може би поне са склонни да водят преговори, заяви Марк Галеоти, експерт по Русия и научен сътрудник в Европейския университетски институт във Флоренция. Москва храни надежда, че може да върне Източна Украйна на Киев, но при посочени от нея условия, в замяна на някаква мека форма на признаване на Крим, каза той. По тази причина, въпреки че кандидатурите на украинските избори не са идеални за Москва, Кремъл би бил доволен, ако Зеленски победи. Следователно тя няма да се изкушава да се намесва в изборите. \"Ако Порошенко започне сериозно да си връща позициите, това може да се промени, но мисля, че те добре разбират риска от враждебна реакция заради намеса в изборите\", заяви Галеоти. \"Точно в момента те нямат особени причини да се месят и да провалят всичко\". \"Мисля, че руснаците биха били по-доволни от Тимошенко, но окупаторите не могат да са претенциозни\". Политическата атмосфера в Украйна и нагласите на много украинци към Русия означават, че който и да спечели, ще открие, че пространството му за маневри е ограничено, става ли дума за отношенията с Москва. Приказките за разговори с Русия са \"политическа отрова\" в много кръгове. \"Как може някой да говори за сключване на споразумения с Русия, когато наша територия е окупирана\", каза Мустафа Джемилев, депутат от кримскотатарски произход, който подкрепя Порошенко. \"Това би било просто капитулация\". Той заяви, че смята някои от над 40-те кандидати за президент за проруски и предупреди, че може да се стигне до бурни улични протести, ако който и да е бъдещ украински президент направи отстъпки пред Москва. Егор Соболев, депутат от партията \"Самопомощ\", която се самоопределя като центристка, заяви, че украинските политици, които по-рано са подкрепяли интересите на Русия, не са променили възгледите си. Но според него те разбират, че гласното изразяване на тези възгледи не е в техен интерес, защото Киев все още е въвлечен в конфликт със сепаратистите, при който според оценки на ООН са загинали около 13 000 души. \"Променил се е само начинът на мислене на гласоподавателите\", каза той. \"70 на сто от украинците в момента вярват, че Русия е стратегически противник, а не приятел, както мислеха повечето хора преди пет години\". /От БТА/", "date": "2019.03.07", "title": "За Кремъл президентските избори в Украйна са избор на най-малката от три злини"}
{"url": "https://www.24chasa.bg/novini/article/7333986", "text": "В края на миналата година той бе пуснат под \"домашен арест\".", "date": "2019.03.07", "title": "Вижте Гожолето, обвинен, че влачил с колата си и убил дете в Игнатиево (Снимки)"}
{"url": "https://www.24chasa.bg/novini/article/7333558", "text": "Китайската нова година се превърна в световно събитие през последните няколко години. Силно повлиян от празника е секторът на търговията дребно, по-особено висококачествените стоки и луксозните брандове. Водещите брандове и големите търговски вериги откриват, че Китайската нова година оказва силно въздействие не само върху глобалната верига на доставките на стоки от Китай, но и на продажбите в техните страни, съобщава \" \". Всъщност, от всички покупки на луксозни стоки по света през 2017 г, 32% са направени от китайски потребители, според данни на консултантската фирма „Bain & Co\". Изследване от ноември показва, че този процент ще достигне 50 до края на 2025 г. Купуването на нови дрехи и подаръци е важна традиция при отбелязването на новата година в Китай, известна още като Пролетния празник. Общите приходи от търговията на дребно и ресторантьорския бизнес в Китай в периода на Пролетния празник през 2018 г достигнаха 133 милиарда долара, според данни на Китайското министерство на търговията. Ето защо световните брандове и топ вериги се опитват да се възползват от пазара, като предлагат тематични стоки насочени към китайската клиентела. Лидерите в бизнеса са намерили привлекателни начини да ангажират потребителите. Така например, младите китайци са склонни да харчат парите си за празника, отколкото да ги спестяват, като пазаруват. Канадската фирма за спортно елегантно облекло направи специална колекция с китайски културни елементи за предходната лунна нова година. Използването на традиционните 12 животински знака от китайския зодиак в дизайна на продуктите и маркетинговите кампании може да доведе до транскултурни възможности за продажби и помага за популяризирането на марките сред китайците. Американската онлайн платформа Амазон предлага широк избор от тематични стоки за китайската нова година свързани с годината на прасето, като декорации, облекло, бижута и много други. Маркетингови тематични кампании организират и известни вериги като лондонската „Harrods and Selfridges\", нюйоркските Bergdorf Goodman, Saks Fifth Avenue и Macys; Neiman Marcus, Nordstrom, Bloomingdales в Лос Анджелис и много други. Тази година на популярната търговска улица за луксозни стоки Two Rodeo Drive в Бевърли Хилс, над дузина луксозни и модни бутици предлагаха специални новогодишни кампании и продукти, като Versace, Audemars Piguet, Tiffany & Co., Jimmy Choo, Stefano Ricci, Carolina Herrera, и много други. Глобалната тенденция свързана с китайската нова година се разраства през последните години. Тази година марката Longchamp в колаборация с шанхайския моден блогър Mr. Bags, пусна в продажба симпатична чанта с декоративен мотив свинска опашка. Dior пък показа елегантна чанта с изящни червени и бели мотиви, интерпретация на традиционното китайско декоративно изрязване на хартия. Една от компаниите, посветила се може би в най-голяма степен на китайската нова година и местния пазар, е Nike. Тя пусна серията маратонки Kyrie 4 \"Chinese New Year\" през 2018 г, а през тази показа лимитирана колекция, чийто цветове и материали са директно вдъхновени от животните от китайския зодиак и вид традиционно китайско ръкоделие. South Coast Plaza, най-големият търговски център по Западното крайбрежие на САЩ, където се продават множество луксозни маркови стоки, посрещна лунната нова година с грандиозно тържество. По думите на представител на мола, празнуването на китайската нова година там се е превърнало вече в традиция.", "date": "2019.03.07", "title": "Луксозните брандове с нови предложения за Годината на прасето"}
{"url": "https://www.24chasa.bg/novini/article/7334019", "text": "Европейската комисия съобщи, че днес е решила да изпрати мотивирани становища на България, Австрия, Белгия, Хърватия, Кипър, Финландия, Франция, Гърция, Латвия, Литва, Люксембург, Холандия и Словакия, за да ги призове настоятелно да въведат изцяло правилата на ЕС за правата, подкрепата и защитата на жертвите на престъпления, съобщи БТА. Правилата засягат жертвите на всички престъпления, независимо от тяхното гражданство и от това къде в ЕС е извършено престъплението. Правилата дават на жертвите ясни права на достъп до информация, на участие в наказателното производство и на подкрепа и защита според техните нужди. По силата на правилата уязвимите жертви могат да получат допълнителна защита при наказателното производство. През октомври 2012 г. държавите в ЕС се споразумяха да въведат тези правила в националното си законодателство до 16 ноември 2015 година. Оценката на ЕК показва, че 13 държави не са въвели изцяло правилата на ЕС. Засегнатите държави разполагат с два месеца, за да предприемат необходимите действия. Ако не го направят, ЕК може да отнесе въпроса до Съда на ЕС, се посочва в съобщението.", "date": "2019.03.07", "title": "ЕК: България да въведе правилата за защита на жертвите на престъпления"}
{"url": "https://www.24chasa.bg/novini/article/7334036", "text": "Окръжна прокуратура-Стара Загора наблюдава досъдебно производство за отвличане на лице, ненавършило 18 години – момиче на 13 г. Престъплението е извършено от повече от едно лице, уточняват от прокуратурата. По делото е установено, че на 5 март 2019 г., в с. Т., общ. Павел баня, малолетното момиче е било отвлечено с цел брак. След сигнал на роднини, пострадалата е била намерена в друго село. По делото е извършен оглед на местопроизшествие, разпитани са свидетели. Установени са четири лица, от които три непълнолетни момчета и мъж, на 34 г., отвлекли малолетното момиче, както и автомобила, с който се предвижвали. Предстои те да бъдат привлечени в качеството на обвиняеми. Иззети са видеозаписи, по които се извършва техническа експертиза, назначена е и съдебномедицинска експертиза. Наказанието, което се предвижда за престъпление по чл. 142, ал.2 от НК, е лишаване от свобода от 7 до 15 години.", "date": "2019.03.07", "title": "15 г. затвор грозят четирима, отвлекли момиче за брак"}
{"url": "https://www.24chasa.bg/novini/article/7334042", "text": "Европейската комисия съобщи, че предприема нови стъпки по процедурите за нарушение срещу 26 държави от ЕС, за да осигури пълното прилагане на правилата за признаването на професионалните квалификации, предаде БТА. Комисията изпраща мотивирани становища на 24 държави - Австрия, Белгия, България, Германия, Гърция, Дания, Ирландия, Испания, Италия, Кипър, Люксембург, Малта, Холандия, Великобритания, Полша, Португалия, Румъния, Словакия, Словения, Унгария, Финландия, Франция, Хърватия и Швеция, и допълнителни официални уведомителни писма на Естония и Латвия за несъответствието на тяхното национално законодателство с европейските правила за признаването на професионалните квалификации. В единния пазар на ЕС специалистите могат да се движат през граница и да практикуват своите професии или да предоставят услуги в други държави от ЕС. Европейските правила улесняват признаването на професионалните квалификации на специалисти като лекарите или архитектите в друга държава от Общността. Правилата за признаването на професионалните квалификации бяха променени през 2013 г. и трябваше да бъде приложени в националното законодателство до 18 януари 2016 година. Всички засегнати държави разполагат със срок от два месеца, за да отговорят на ЕК. Ако не получи задоволителен отговор, комисията може да реши да отправи мотивирано становище до Естония и Латвия, и да отнесе останалите 24 държави към Съда на ЕС. Правилата за признаването на професионалните квалификации подпомагат автоматичното признаване на професионалните квалификации в държавите от ЕС, а това улеснява специалистите да предоставят услугите си в цяла Европа, като същевременно се осигурява по-добро равнище на закрила на потребителите и гражданите. Правилата се прилагат спрямо регламентираните професии, сред които медицинските сестри, лекарите, фармацевтите или архитектите, като от нея са изключени професиите, уредени със специални директиви на ЕС, например одиторите, застрахователните посредници, ръководителите на полети, адвокатите и търговските представители. Тези правила се допълват от европейската професионална карта - електронен сертификат, издаван от януари 2016 г. за пет професии (медицински сестри с общ профил, фармацевти, физиотерапевти, брокери на недвижими имоти и планински водачи). За да може пациентите и потребителите от ЕС да имат осигурена необходима защита, ЕК въведе също механизъм за предупреждение. Държавата, която приема специалистите от другите държави от ЕС, трябва да провери техните квалификации и пригодност да упражняват професията, и в случай на обосновано съмнение - да се свърже с държавата, издала дипломата, се посочва в съобщението.", "date": "2019.03.07", "title": "ЕК дава 2 месеца на 24 държави да променят правилата за признаване на дипломите"}
{"url": "https://www.24chasa.bg/novini/article/7334056", "text": "Кметът на Подгорица Иван Вукович и заместник кметът на Анкара Али Гьокшин подписаха днес в Анкара споразумение за побратимяване на двете столици, предаде Танюг, цитирана от БТА. \"В предходния период бе положена солидна основа на политическото, икономическото и културното сътрудничество между Черна гора и Турция, както и между Подгорица и Анкара, за което свидетелстват присъствието на голям брой турски бизнесмени в Подгорица, дейността на турския културен център \"Юнус Емре\" и на Турската агенция за сътрудничество и развитие /ТИКА/ и все по-големият брой турски туристи в нашия град. В този смисъл подписването на споразумението за побратимяване на двете столици е основа за по-нататъшно укрепване на нашите отношения\", каза Вукович. \"Най-старата част на Подгорица - Стара варош е възникнала по време на Османската империя, а хората от територията на днешна Турция са оставили много дълбока следа на своята идентичност в историята ни. Черна гора и Подгорица са изключително мултиетнически, мултинационални и мултиконфесионални среди и това е богатство, с което много се гордеем\", изтъкна Вукович. Али Гьокшин на свой ред подчерта, че споразумението за побратимяване между Анкара и Подгорица е още едно потвърждение на приятелството между двете държави.", "date": "2019.03.07", "title": "Подгорица и Анкара от днес са побратимени градове"}
{"url": "https://www.24chasa.bg/novini/article/7334098", "text": "Официалният дълг на македонските железници към БДЖ е малко над 7 млн. евро, каза изпълнителният директор на \"Холдинг БДЖ\" ЕАД Никола Василев пред журналисти в Скопие след първото заседание на Междуправителствената комисия за икономическо сътрудничество между България и Северна Македония. Той уточни, че дългът е разделен на няколко части - от 1991 г. до 1996 г. и от 1997 г. до 2006 г. След 2007 г. са натрупани задължения най-вече към \"БДЖ-Товарни превози\". За първата част от парите, които се дължат, вече е било договорено, че македонските железници ще получат държавна помощ, предаде БТА.  По думите на Василев македонските железници признават задълженията си към БДЖ, но имат затруднения да ги погасят. \"Те споделиха, че имат над 76 млн. евро общо задължение и принципно изпитват трудност да го обслужват изобщо\", посочи Василев. Изпълнителният директор на \"Холдинг БДЖ\" допълни, че разговорите с македонските му колеги са били ползотворни и не е имало разногласия и спорове по сметките за дълга. Според него, освен постепенното изплащане на дълга, македонските железници трябва да спрат да трупат нови дългове. Финансовият директор на \"Холдинг БДЖ\" ЕАД Филип Алексиев добави, че през годините са се правили опити този проблем да бъде разрешен, но те са били неуспешни. \"Затова в момента сме в Скопие - за разговор с техните железници. Разбрахме се в разумно кратък срок те да ни предложат някакви условия, при които биха могли да изплатят тези задължения\", заяви Алексиев.", "date": "2019.03.07", "title": "Над 7 млн. евро дължат македонските железници на БДЖ"}
{"url": "https://www.24chasa.bg/novini/article/7334095", "text": "Председателят на Европейския съвет Доналд Туск заяви, че политиката на разширяване на ЕС е приоритет не само когато става дума за Черна Гора, а и за целия регион на Западните Балкани, съобщиха радиото и телевизията на Черна гора. Коментирайки ситуацията и демонстрациите в Черна гора, Туск заяви в разговор с черногорския президент Мило Джуканович, че протестите са нещо нормално и типично за демократичното общество, предаде БТА. \"Това не е проблем, това е част от нормалното функциониране на демократичното общество. От съществен интерес за Черна гора е всички проблеми да се изяснят\", каза Туск и добави, че на привържениците на политиката на разширяване са необходими добри аргументи за по-нататъшния напредък в интеграцията. Джуканович и Туск изразиха общото мнение, че и проблемите, пред които се изправят Черна гора и страните от региона, дават възможност за изграждане на ефективни държавни институции и установяване на върховенство на закона, което е най-добрата препоръка за напредък в европейската интеграция. Джуканович каза, че бъдещето на Западните Балкани без алтернатива е европейско и евроатлантическо. По думите му Западните Балкани нямат привилегията да правят друг избор \"като се има предвид историческото наследство, което ни показва, че между европейската и евроатлантическата перспектива на региона и неговата стабилност има знак на равенство\". Преди това, след вчерашната си среща с генералния секретар на НАТО Йенс Столтенберг в Брюксел, Джуканович каза, че след решаването на спора между Атина и Скопие трябва да се работи за решаването на останалите проблеми в региона.", "date": "2019.03.07", "title": "Доналд Туск в Черна Гора: Разширяването на ЕС е приоритет, протестите не са проблем"}
{"url": "https://www.24chasa.bg/novini/article/7334113", "text": "Замислете се колко пуловера, ръкавици и други дрехи са подарени като подаръци за сезонните празници. Колко ли пъти тези хора ще ги носят преди да ги изхвърлят на боклука? Вероятно много по-малко, отколкото си мислите. 1 камион с дрехи се изгаря или отива на сметището всяка секунда. Средният потребител купува 60% повече дрехи през 2014 г, отколкото през 2000 г и използва дрехите с 50% по-малко време отколкото преди. Отдавна е отминало времето, когато хората са купували тениска и са я носили с години. В света на увеличаващата се потребност от дрехи, потребителите искат, а и могат да си позволят все повече нови дрехи, след като са носили старите само по няколко пъти. Цели бизнес модели са изградени с идеята за „бърза мода“, снабдяващи клиентите бързо с евтини облекла на все по-кратки модни линии. Този линеен моден модел на купуване, носене и бързо освобождаване от дрехите влияе отрицателно на хората и на природните ресурси. Ето и основните икономически, екологични и социални последици от това: Според Ellen McArthur Foundation производството на дрехи почти се е удвоило през последните 15 години, заради нарастващото население и увеличилите се продажби на глава от населението в развитите икономичести страни. Очакваните 400 % ръст в брутния вътрешен продукт на световно ниво до 2050 означават дори по-голямо търсене на дрехи. Стойността на изхвърлените преждевременно дрехи на годишна база е повече от 400 блн. длр. Производството на чифт дънки предизвиква вредни емисии, колкото шофирането на автомобил за 80 мили. Дрехите от небиоразградими материи могат да стоят на бунището повече от 200 години. Необходими са 2700 литра вода за изработката на една памучна тениска. Това е достатъчно да посрещне средните нужди от вода на човек за 2.5 години. Обществени последици 75 милиона души произвеждат нашите дрехи, а 80% от облеклата са изработени от млади жени на възраст между 18 и 24г. Заетите в производството на дрехи работници в Бангладеш изкарват по 96 долара на месец. Националното бюро по труда е изчислило, че за покриване на основните си нужди, работниците се нуждаят от 3.5 пъти по-голямо възнаграждение. През 2018 са разкрити много случаи на принудителен и детски труд в Аржентина, Бангладеш, Бразилия, Китай, Индия, Филипините, Турция, Виетнам и други страни. В света на модата терминът eco friendly не е нова концепция. В действителност, първата вълна в устойчивата мода датира от 70те години, заедно с бума на апликациите и кръпките. Две десетилетия по-късно концепцията за съзнателен консюмеризъм излиза на сцената. Колкото повече потребителите се запознават с лошите работни условия на служителите във фабриките, толкова повече големите брандове осъзнават нуждата от промяна, за да запазят своите клиенти. Устойчивата мода отива по-далеч от това да подобри условията на труд. Днес потребителите се интересуват от устойчивостта на всички нива по веригата – от отглеждането на растенията в състава на материите до етичните производствени практики. За да запазят клиентската лоялност, модните бизнеси трябва да се съобразяват със съвременните практики, бъдейки напълно прозрачни относно процесите. Организациите могат да предприемат малки стъпки към подобряване на своите практики на всяко ниво от жизнения цикъл на продукта. Има и асоциации, подпомагащи този процес, като например Sustainable Apparel Coalition (https://apparelcoalition.org). В този случаи компании производители на дрехи, обувки и текстил се обединяват, за да създадат стандартите за добри бизнес практики в индустрията. Добър пример за устойчивост са продуктите на A&E, производител и дистрибутор на индустриални и домакински шевни конци. Конците се произвеждат от пластмасови бутилки, чрез процес без използването на вредни химикали (напр. масовата перфлурооктановата киселина). 48% от горивото, използвано при производството е от възобновяеми източници. Технологията също играе голяма роля в устойчивото производство. Различните софтуерни решения за управление на продуктовия жизнен цикъл спомагат за проследяването на производствените процеси в реално време, подпомагайки производителите да бъдат социално съвместими, като в същото време увеличават производителността. С нарастващият натиск от страна на международното трудово законодателство, производителите имат нужда от решения, които да им помогнат за анализа на устойчивостта на техните бизнес практики. Ето няколко успешни примера, които са се превърнали в стандарт за модната индустрия. Pategonia Един от първите брандове, които изплува в съзнанието, когато говорим за опазване на околната среда и устойчивост. Компанията не само разработва материали от рециклирани суровини, но и има трайно обещание към природозащитата, дарявайки 1% от продажбите или 10% от печалбата си на природозащитни организации. The North Face създава устойчиви материали, за да опазва околната среда. Наскоро компанията създаде якето ThermoBall Eco от рециклирани материали. Подплатата съдържа поне 5 пластмасови бутилки, които ако не се рециклират биха отишли на сметището. Adidas изповядва социалната отговорност стояща зад устойчивия бизнес модел много преди това да стане препоръчително за съвременната модна индустрия. През 1998г компанията създава стандарти за работното място, базирани на международните човешки права и конвенцията за трудовите права, а през 2001 г компанията публикува първия си докалд за устойчивост – практика, която все повече компании прилагат.", "date": "2019.03.07", "title": "Възможен ли е преход от бърза към устойчива мода"}
{"url": "https://www.24chasa.bg/novini/article/7334127", "text": "6 години и 8 месеца е присъдата за Иван Димитров-Гожолето, който на 5 юли миналата година пиян с колата си влачи и уби в Игнатиево 16-годишния Дейвид.  42-годишният Иван призна изцяло обвинителния акт и отказа да се събират други доказателства в съдебната фаза. Съдът уважи искането на страните за провеждане на съкратено съдебно следствие. В този случай наказанието бе намалено с една трета. Гожолето заяви, че много съжалява за инцидента и поиска по-нисък размер на наказанието. Но магистратите не откриха смекчаващи вината обстоятелства. На 5 юли 2018г. след полунощ Иван настига с реното си група момчета, които отишли до местния магазин в Игнатиево и се насочва заплашително към тях. После се връща обратно и блъска Дейвид, с когото са от един род. Гожолето не само че не спрял, но и карал бясно с намиращия се в ужас на тавана на колата Дейвид. Въпреки призивите на момчето да спре, той минал голямо разстояние, след което избягал. Жертвата паднал и по-късно почина от раните си във варненската болница \"Св. Анна\". Гожолето скиташе десет дни, евакуира дори семейството си от Игнатиево, заради страх от отмъщение. После се предаде и след като излезе от ареста, обясни на другите роми в града, че не е искал трагедията да се случи. Справката за съдимост на Иван показва, че той има 11 влезли в сила присъди, от които 4 присъди са за управление на кола след употреба на алкохол и 1 присъда за управление на автомобил при липса на правоспособност. Той никога не е имал шофьорска книжка и има 19 влезли в сила наказателни постановления за нарушения по Закона за движение по пътищата.", "date": "2019.03.07", "title": "Близо 7 години затвор за Гожолето, който влачи и уби с колата си Дейвид"}
{"url": "https://www.24chasa.bg/novini/article/7334104", "text": "Европейската комисия поиска днес от България и Кипър да въведат изцяло правилата на ЕС за крайпътни проверки на търговските превозни средства, предаде БТА. През 2014 г. държавите в ЕС се споразумяха да въведат тези правила в националното си законодателство до 20 май 2017 година. До днес България и Кипър са въвели правилата частично. Според ЕК и двете държави не са съобщили какви мерки предприемат за цялостното приложение на европейските правила за крайпътни проверки на камиони, автобуси, тежкотоварни ремаркета и трактори. Двете държави разполагат с два месеца, за да отговорят. Ако не направят това, ЕК може да реши да предяви иск пред Съда на ЕС, се посочва в съобщението.", "date": "2019.03.07", "title": "България и Кипър да въведат правилата за крайпътни проверки на търговските коли, иска ЕК"}
{"url": "https://www.24chasa.bg/novini/article/7334071", "text": "Плюшената играчка под формата на Земята, която пристигна на Международната космическа станция /МКС/ с американския частен пилотиран кораб \"Дракон\", производство на \"Спейс екс\", посети руския \"Союз\", предава ТАСС. Агенцията цитира съобщение на канадския астронавт Давид Сен-Жак в страничката си в Туитър, написано от името на \"плюшения гост\". \"Днес посетих кораба \"Союз\". Различни космически кораби, но еднакви закони на физиката\", написа Сен-Жак, който пренесе синята играчка от американския на руския пилотиран кораб, предава БТА. Пилотираният кораб \"Дракон\", конструиран от компанията на Илон Мъск, се скачи с МКС на 3 март. Маневрата беше осъществена в автоматичен режим, благодарение на новата установка, монтирана на орбиталния комплекс през 2016 година. Новият американски космически апарат представлява модифицирана версия на товарния \"Дракон\". Сегашният изпитателен полет, с който пътува синята играчка, изобразяваща Земята, беше осъществен без екипаж, припомня агенцията.", "date": "2019.03.07", "title": "Плюшената играчка Земя на Илон Мъск посети руския пилотиран кораб \"Союз\" (Видео)"}
{"url": "https://www.24chasa.bg/novini/article/7334154", "text": "Дясната популистка партия \"Алтернатива за Германия\" (АзГ) иска ограничаване на канцлерските мандати до два, предаде ДПА, цитирана от БТА.  Долната камара на германския парламент - Бундестагът, се очаква да разгледа предложението на най-голямата опозиционна партия АзГ за съответна поправка в конституцията на 14 март. Според предложената поправка канцлерът ще може да бъде преизбиран само веднъж. Изключения ще се допуснат само ако канцлерът заема поста в средата на мандата на парламента и в случай че предшественикът му е свален с вот на доверие. В разпространеното днес изявление на АзГ се посочва, че с увеличаването на мандатите на канцлера капацитетът на демократичните институции да отговорят на променящите се социални условия намалява. Освен това се засилват \"мрежите и финансовата зависимост\".. Лидерът на по-малката опозиционна Свободна демократическа партия Кристиан Линднер разкритикува в свое интервю политиката към бежанците на канцлера Ангела Меркел през 2016 г., по време на третия й мандат: \"Малко по малко възприемам идеята за ограничаване на мандата на канцлера до осем години, за да може той да запази връзка с реалността\". Меркел, която сега е в четвъртия си 4-годишен мандат, е начело на германското правителство от 22 ноември 2005 г.", "date": "2019.03.07", "title": "Германска дясна опозиционна партия иска ограничаване на мандатите на канцлера"}
{"url": "https://www.24chasa.bg/novini/article/7334171", "text": "Всеки може да спечели близо 10 млн. лв. от тотото до края на седмицата с минимална инвестиция от 1 лв. Натрупаният джакпот до момента в играта „ТОТО 2- 6 от 49“ е 9,3 млн. лв. Ако никой не уцели заветните шест числа днес, от Български спортен тотализатор очакват за неделния тираж сумата да набъбне до и над 9,5 млн. лв. Това ще бъде най-големият джакпот, който тотализаторът е давал в историята си до този момент. Така в най-нежната седмица на март, СПОРТ ТОТО може да зарадва с близо 10 млн. лв. някоя дама, получила като подарък тото фиш или друга, която е вложила сама пари в късмета си. За да види какви са най-смелите мечти на нежната половина на България, тотализаторът организира анкета в официалната си Фейсбук страница -  . Въпросът беше кое е първото нещо, за което жените биха похарчили новопридобитите си 9,5 млн. лв. От отговорите излиза, че българките са не само красиви, но и изключително грижовни, а първата им мисъл е да споделят късмета си с обичните хора. Близо 40% от участвалите в анкетата отговарят, че първото нещо, което ще направят с близо 10-те си милиона, е да купят нещо за семейството. Освен за любимите хора, родните дами мислят и за всички онези, на които не им достига нещо в живота. На второ място се нарежда отговорът, че те биха дарили сума за благотворителност. Разбира се, българките умеят и да се забавляват. 20 на сто от участвалите в допитването на Български спортен тотализатор, са посочили, че биха осъществили мечтата си за околосветско пътешествие. Любопитен факт е, че три дами са отговорили, че ще използват средствата, спечелени от СПОРТ ТОТО, за да си сменят половинката. Също толкова българки ще ползват парите, за да си направят естетична корекция. Специално за празника на дамите, на 8-ми март, освен рекордния джакпот от 9,5 млн. лв., във „Втори тото шанс“ на игрите от ТОТО 2 от тотализатора са подготвили още много изненади. Най-големите късметлии в играта „ТОТО 2 - 6 от 49“ ще участват в жребий за страхотни предметни печалби, а в „ТОТО 2 - 5 от 35“ ще се теглят 8 печалби от по 1 000 лева. Родните дами, освен грижовни домакини и успешни предприемачи, са и много резултатни спортисти, които печелят много медали. За това говорят фактите. Три дами през последните четири години се окичиха с отличието „Спортист № 1 на България“. Призът се присъжда всяка година на церемонията „Нощта на шампионите“, в която СПОРТ ТОТО и Министерство на младежта и спорта награждават най-отличилите се български спортисти за годината. За 2015 г. за най-добър спортист беше отличена лекоатлетката Габриела Петрова, през следващата – Мирела Демирева. А за 2018 г. за „Спортист № 1 на България“ беше обявена състезателката по борба Тайбе Юсеин. Изключителните резултати на българските спортисти, разбира се, изискват сериозна подкрепа, която те срещат в лицето на Български спортен тотализатор. 33% от постъпленията на СПОРТ ТОТО отиват за развитието на спорта. Освен това, всички, които участват в игрите на тотото, трябва да знаят, че печалбите им са освободени от данъци. Тотализаторът дава най-големите джакпоти в България срещу най-нисък залог, в някои игри дори по-малък от 1 лев.", "date": "2019.03.07", "title": "Тотото дава рекорден джакпот от 9,5 млн. лв. в най-нежната седмица на март"}
{"url": "https://www.24chasa.bg/novini/article/7334173", "text": "Не очаквам нови протести от майките заради изготвянето на индивидуалната оценка. Това заяви социалният министър Бисер Петков пред журналисти в парламента за недоволството от страна на част от майките за изготвянето на документа, по който ще се прави индивидуална оценка на потребностите на хората с увреждания. \"В много кратки срокове след приемането на Закона за хората с увреждания, който е в сила от 1 януари, министерството трябваше да разработи проекти на подзаконови нормативни актове, един от които е проект на методика за индивидуална оценка на потребностите. Това стана наистина в много кратки срокове от около месец и половина в работна група, в която участваха представители на двете сдружения на протестиращите майки. Диалог имаме и той продължава и сега. Изрично, когато стартирахме общественото обсъждане на проектите, се разбрахме, че в този срок ще продължи диалогът. Убеден съм, че именно в рамките на диалога, ще отпаднат основателните притеснения, защото според мен има и неоснователни, че тази оценка няма да бъде справедлива и обективна\", коментира Петков. И припомни, че въпросникът за индивидуалните потребности, който се изготвя, е добре подготвен спрямо примери от други държави и документи. Според него именно така ще може да се даде възможно най-справедлива индивидуална оценка. \"Не може да става дума за загуба на права. На практика тази оценка ще дава права главно по отношение на лична помощ, ползване на социални услуги и др. Ние тепърва очакваме да получим и писмени предложения в процеса на обществените консултации. Все още нямаме такива. Когато обаче свърши срокът ще седнем отново да обсъдим въпроса\", подчерта социалният министър. \"Надявам се, че това няма да доведе до нови протести. Диалог има. Правим нещо, което протестиращите миналата година поискаха и трябва да го направим по начин, по който да имаме удовлетворението, че сме си свършили работата\", заключи той.", "date": "2019.03.07", "title": "Петков: Не очаквам нови протести от майките заради индивидуалната оценка"}
{"url": "https://www.24chasa.bg/novini/article/7334152", "text": "Гръцкият Брутен вътрешен продукт /БВП/ е нараснал с 1,9 процента през 2018 г. и е достигнал до 190,8 млрд. евро спрямо 187,2 млрд. през 2017 г., съобщи АНА-МПА, като се позовава на данни на гръцката статистика,  цитирана от БТА. Растежът на БВП се дължи на промяната следните елементи на БВП: - Общите потребителски разходи са нараснали с 0,3 процента (потреблението на домакинствата е нараснало с 1,1 процента, а на държавното управление е намаляло с 2,5 процента) - Частните инвестиции (бруто образуване на основен капитал) отбелязват растеж от 1,8 процента. - Износът на стоки и услуги се увеличава с 8,7 процента, а вносът - с 4,2 процента. Пак според първоначални оценки на гръцката статистическа служба БВП по текущи цени достига миналата година до 184,7 млрд. евро спрямо 180,2 млрд. през 2017 г., т.е. нараства с 2,5 процента.", "date": "2019.03.07", "title": "Гръцкият БВП е нараснал с 1,9% през 2018 г."}
{"url": "https://www.24chasa.bg/novini/article/7334192", "text": "В Русе мъж е осъден на три години затвор за притежание на наркотици с цел разпространение и за отглеждане на марихуана. Това съобщиха от прокуратурата. Случаят е от юни миналата година. Тогава у Г.Г. били открити близо 297 грама марихуана на обща стойност 1781 лева и амфетамин с тегло 1,86 грама за 55,80 лева. Мъжът отглеждал и 17 стръка марихуана. Той се признал за виновен и сключил споразумение с Русенската окръжна прокуратура, което било одобрено от съда. Осъденият ще трябва да заплати и глоба от 5000 лева. Наложено му е принудително и шестмесечно лечение.", "date": "2019.03.07", "title": "3 години затвор за наркопласьор в Русе"}
{"url": "https://www.24chasa.bg/novini/article/7334207", "text": "Генералният секретар на Съвета на Европа Турбьорн Ягланд заяви в Загреб по повод на Международния ден на жените, 8 март, че са постигнати важни цели в областта на борбата срещу насилието спрямо жени, но е необходим по-голям напредък. В тази връзка той похвали Хърватия за ратификацията на Конвенцията на Съвета на Европа за превенция и борба с насилието над жени и домашното насилие (Истанбулската конвенция), съобщи Хина, цитирана от БТА.  \"Истанбулската конвенция изисква криминализиране и законови санкции срещу различни форми на насилие срещу жени, включително домашно насилие, преследване, сексуален тормоз и психическо насилие\", каза Ягланд, но отбеляза, че въпреки напредъка все още има проблеми по отношение на ратификацията от някои страни. \"В някои случаи като България ратификацията беше блокирана заради опасения и недоразумения около термина \"джендър\". Аз вярвам обаче, че такива недоразумения могат да бъдат изяснени, ако надлежно бъде предоставена правилна информация и има политическа воля за това, например в Хърватия, която ратифицира Истанбулската конвенция през юни миналата година\", каза Ягланд. Той припомни, че Азербайджан и Русия все още не са подписали конвенцията, а 11 страни-членки на Съвета на Европа са я подписали, но не са я ратифицирали - Армения, България, Чешката република, Латвия, Лихтенщайн, Литва, Унгария, Молдова, Словакия, Украйна и Великобритания. \"Ние трябва да продължим да се борим за ратификацията от всички страни-членки на Съвета на Европа, защото не може жените и девойките да бъдат лишени от тяхното най-основно човешко право: живот без насилие\", заяви Ягланд и призова всички страни от Съвета на Европа да ратифицират конвенцията без забавяне.", "date": "2019.03.07", "title": "Генералният секретар на Съвета на Европа \nпризова за ратификация на Истанбулската конвенция"}
{"url": "https://www.24chasa.bg/novini/article/7334172", "text": "Изключително приятен разговор имах днес в Народното събрание с учениците от 8 до 11 клас от Професионална гимназия „Петър Парчевич“ - гр. Раковски. Те посетиха Народното събрание по покана на депутата Младен Шишков. Това написа във фейсбук зам.-председателят на ГЕРБ Цветан Цветанов.  \"На младите си гости обясних как протича един ден на народен представител и през какви етапи минава законотворческият процес в парламента. Препоръчах на учениците от Раковски да бъдат много внимателни, защото по време на тийнейджърството те преминават през много промени, но в същото време ги дебнат и големи опасности. Ето защо ги посъветвах да бъдат близки с родителите и учителите си, защото те са им най-добрите приятели и ще им дадат най-правилните съвети. Пред младите хора подчертах, че сега е времето да бъдат максимално ученолюбиви и да се трудят неуморно, защото това ще даде трайно отражение върху тяхната бъдеща професионална кариера\", пише още той.", "date": "2019.03.07", "title": "Цветанов обясни на ученици от 8 до 11 клас как протича ден в парламента (Снимки)"}
{"url": "https://www.24chasa.bg/novini/article/7334240", "text": "\"Някои медии с или без желание комбинират и преувеличават факти. Случката е силно преувеличена и не отговаря на истината. Не е имало насилие над жена нито пък към полицейски служител, това е доказан факт! В навечерието на 8-и март, както и в последните 3 години, ние сме заедно,  Обичаме се , Обичайте се и вие\". Това написа актьорът Явор Бахаров в профила си във фейсбук по повод  Към коментара си той публикува и снимка, на която се целува с приятелката си Рая Пеева. Тя същи е отбелязана в публикацията. \"На 4 март в 1:30 ч. е получен сигнал на 112 за скандал между две лица. Колегите от Първо районно са реагирали веднага. последвало е неизпълнение на полицейско разпореждане и лицето е отведено в районното. Задържан е под стража за 24 часа, след това е удължена за 72 часа. Признал се е за виновен и е осъден на пробация\", съобщи по-рано днес директорът на столичната полиция старши комисар Георги Хаджиев.", "date": "2019.03.07", "title": "Явор Бахаров: С приятелката ми се обичаме, случката е силно преувеличена"}
{"url": "https://www.24chasa.bg/novini/article/7334144", "text": "Автоинструкторът от Бургас Красимир Ненчев, подсъдим за продажба на шофьорски книжки чрез използване на фалшиви лични карти  и мними курсанти , е готов да лежи 1,8 г. в затвора. 64-годишният Ненчев се е признал за виновен и сключил споразумение с прокуратурата, което в момента районният съд разглежда. Освен инструктора подсъдими са още трима мъже от Бургас, които се явявали на изпит за правоспособност вместо реалните курсисти. Това са  43-годишният Валентин Лепов, Недко Костадинов на 36 г. и 39-годишният Пламен Иванов. За услугата те получавали между 500 и 1000 лв. По делото имало още едно лице, но то останало неустановено. Разследващи не успели да стигнат и до фалшификаторът на личните карти. Според наблюдаващия прокурор Щилиян Димитров инструкторът  бил подбудител и помагач, а тримата подсъдими  - извършители. По престъпната схемата са били осигурени шофьорски книжки на шест лица, повечето неграмотни и без диплома за завършено образование.  Прокурор Димитров уточни, че валидността на въпросните 6 книжки ще бъде преустановена след приключване на делото. Престъпната схема е осъществена във времето от декември, 2017 г. до 14 юни, 2018 г. , казаха още от прокуратурата. Днес инструкторът Ненчев бе доведен в съда с белезници. Той е в ареста от август, м.г. , веднъж вече е съден за подобно престъпление, но условно. По-късно следобед съдът одобри споразуменията  и наложи на Красимир Ненчев ефективна присъда от 1,8 г. при първоначален общ режим. Валентин Леков бе осъден на пробация за срок от 12 месеца, Недко Маринов на 1 г. условно с 3 г. изпитателен срок, а Петър Иванов - на 18 м. пробация.", "date": "2019.03.07", "title": "Инструктор, замесен в продажба на шофьорски книжки, съгласен да лежи 1,8 г. (Обновена+Видео)"}
{"url": "https://www.24chasa.bg/novini/article/7334284", "text": "След по-малко от месец Обединеното кралство може да напусне Европейския съюз, но над един милион британски граждани ще останат в него, тъй като не искат заради Брекзита да бъдат принудени да се откажат от живота, който са си изградили на континента, предаде БТА.  Досегашният отказ на британския парламент да одобри договореното с блока споразумение за излизане поражда перспективата за хаотичен развод, който може да засегне особено сериозно британците в чужбина, като изведнъж ги лиши от придобивките, които са имали като граждани на ЕС през последните 46 години. \"Много хора може да се окажат в неясна ситуация\", казва Джейн Голдинг, председател на организацията \"Британци в Европа\", която води кампания за правата на британските граждани в ЕС след Брекзит. Дали тези хора ще се окажат в трудно положение зависи от индивидуалните им възможности и от това в коя от 27-те оставащи в ЕС страни живеят, казва Голдинг. Няколко правителства, включително френското, испанското, полското и германското, подготвят законови \"предпазни мрежи\" за британските имигранти в случай на Брекзит без сделка. Британските пенсионери обаче продължават да нямат гаранции, че пенсиите им ще са защитени, професионалната квалификация на лекари, учители и архитекти може вече да не се признава, реципрочните споразумения за здравно осигуряване може да бъдат замразени, а британците, кандидатстващи за работа в ЕС, бяха предупредени, че молбите им имат малки шансове, докато не бъдат уредени отношенията за времето след Брекзит. Някои от предполагаемите 1,3 милиона британски граждани на континента бавно започват да осъзнават, че е време да се действа. \"Има хора, които вече са наистина много обезпокоени и потиснати от всичко това, но има и други, което се надяват, че накрая всичко ще бъде наред. Колкото по-вероятно става напускането без сделка, толкова по-малко ще стават хората, заровили глава в пясъка\", отбелязва Голдинг пред АП. Във влажната и ветровита понеделнишка нощ тази седмица няколкостотин британци, някои от тях - стиснали здраво виненочервените си европейски паспорти - се събраха в общината в Берлин, надявайки се германските и британските служители да им дадат яснота и сигурност във връзка с бюрократичните изисквания за оставане след Брекзит. Джошуа Спригс, актьор, занимаващ се и с дублаж, дошъл заедно с двама приятели, казва, че много хора не знаели какво всъщност ги очаква, независимо от информацията в социални медии като Редит и Фейсбук, или на сайта на британското посолство. \"Наистина е трудно да се получи ясна информация\", споделя Спригс. Тук ми отговориха на повече въпроси, отколкото в Обединеното кралство\", допълва той. Властите в германската столица призоваха британците да се регистрират до 29 март, когато се очаква Великобритания да напусне ЕС. \"Това е единственият начин да са сигурни, че няма да се сблъскат с правни спънки, когато настъпи Брекзитът, независимо дали това ще стане със или без споразумение\", казва Енгелхард Мазанке, който ръководи бюрото, обработващо разрешителните за постоянно пребиваване на чужденци в Берлин. Досега са се регистрирали само около 7000 от общо 18 000 британски граждани в Берлин, допълва той. Онези, които не се регистрират, може да се наложи да напуснат страната през юли след тримесечен гратисен период. Дори на онези, които кандидатстват, може да се наложи да чакат до ноември за разрешително за постоянно пребиваване, което може да ги лиши от възможността да пътуват извън Германия за няколко месеца. Мазанке казва, че властите се надяват да се избегне такова развитие, но нещата до голяма степен зависят от това дали Лондон ще одобри споразумението за напускане, договорено с Брюксел миналата година. Липсата на правна сигурност за трите милиона граждани на ЕС, живеещи във Великобритания, в случай на Брекзит без сделка кара много правителства в ЕС да не поемат официални ангажименти. Въпреки разочарованието в ЕС от позицията на британското правителство, на континента има симпатия и отзивчиво отношение към британските имигранти. Лин Нодегър, копирайтър на свободна практика, живееща в баварския град Вюрцбург, е получила автоматично правото да живее и работи навсякъде в ЕС, когато преди 20 години се преселила от Шотландия в Германия. Надделялото на косъм на референдума през 2016 г. решение Великобритания да напусне 28-членния блок я поставило пред перспективата след Брекзит да бъде третирана като гражданин на трета страна. Предприемайки нехарактерна за германската бюрокрация стъпка, градските власти дали на Нодегър преките си телефони и й предложили да помогнат с каквото могат, когато наскоро кандидатствала за германско гражданство - процедура, усложнена от факта, че пребиваването й в страната е било прекъсвано от продължителни престои в чужбина. \"Те спазват буквата на закона, но наистина правят всичко възможно да помогнат\", каза тя в интервю по телефона за АП. Нодегър отбеляза, че положителният й опит може да се дължи отчасти на факта, че е европейка, говори свободно немски с местен баварски акцент и че е толкова озадачена от Брекзита, колкото и хората, работили по нейния случай. \"Няма каквото и да било чувство на злорадство\", казва Нодегър, използвайки немската дума \"шаденфройде\". \"Има само много съчувствие към британците, принудени да поемат по този път\", добавя тя. Мазанке от имиграционната служба казва, че Берлин е щастлив да помогне на всеки, който е превърнал града в свой дом и допринася за неговото благополучие и растеж. \"Това включва и много британци. Искаме да им помогнем по всякакъв възможен начин и се радваме на всеки британец, който остава\", подчерта той.", "date": "2019.03.07", "title": "Страховете на британците в ЕС се засилват пред очертаващия се на хоризонта Брекзит без сделка"}
{"url": "https://www.24chasa.bg/novini/article/7334012", "text": "Издирваните хотелиери по света и у нас Ветко и Маринела Арабаджиеви са били задържани в Барселона по еврозаповед за арест на Специализираната прокуратура, съобщиха източници на \"24 часа\" от МВР. От прокуратурата потвърждават, всеки момент започва пресконференция. Арабаджиеви се издирваха с Интерпол и еврозаповед за арест от август м.г. след акция на Специализираната прокуратура по разследване за данъчни престъпления и пране на пари. Зад решетките е синът им Вълчо.", "date": "2019.03.07", "title": "Официално потвърдено: Ветко и Маринела Арабаджиеви арестувани в Барселона"}
{"url": "https://www.24chasa.bg/novini/article/7334344", "text": "За първи път в историята екипаж само от жени ще отиде на космическа разходка на борда на Международната космическа станция (МКС), предаде Си Ен Ен, позовавайки се на информация на НАСА. Американските астронавтки Ан Маклейн и Кристин Кох ще полетят в космоса на 29 март. Първоначално полетът е бил планиран за есента. Неговият директор също е жена - Мери Лорънс, както и контролиращият пътуването - Джаки Каджи. То би трябвало да бъде с продължителност от 7 часа. Ан Маклейн и Кристин Кох са били част от астронавтския клас на НАСА през 2013 година, в който половината участници са жени. За участие в него били подадени над 6100 формуляра. В момента Макклейн е на борда на МКС като част от експедиция 58, докато Кох ще полети на 14 март, за да достигне експедиците 59 и 60 с командир Алексей Овчинин и астронавта Ник Хейг. Според НАСА космическите разходки се провеждат по различни причини - извършване на работа извън космическия кораб, провеждане на научни експерименти, тестване на ново оборудване, поправка на спътници или космически кораби, които вече са в космоса - вместо да ги връщат на Земята, за да ги поправят.", "date": "2019.03.07", "title": "За първи път в историята: Екипаж само от жени полита в космоса"}
{"url": "https://www.24chasa.bg/novini/article/7334508", "text": "Главният изпълнителен директор на \"Фейсбук\" Марк Зукърбърг обяви плановете на компанията за създаване на допълнителни защити и криптиране на личните съобщения, предаде  Стратегията за развитие на компанията включват и съчетаване на различните приложения, собственост на компанията, на една и съща платформа. Това ще позволи на фейсбук потребител да комуникира свободно с някой, който ползва само уотсап.", "date": "2019.03.07", "title": "Съобщенията във фейсбук ще са с по-голяма защита"}
{"url": "https://www.24chasa.bg/novini/article/7334502", "text": "Антикорупционната комисия в Северна Македония започна процедура във връзка с повишения в чин в армията от страна на президента Георге Иванов, съобщиха местните медии, цитирани от БТА. Председателката на комисията Биляна Ивановска каза, че процедурата е започнала, тъй като повишенията и назначенията в армията са извършени в изборен период, което според Изборния кодекс е забранено. Ще поискаме от президента да ни бъде предоставена цялата документация, каза Ивановска. На днешното заседание на комисията бе казано още, че 28 декани на факултети не са подали декларации в Антикорупционната комисия и заради нарушението срещу тях ще започне процедура.", "date": "2019.03.07", "title": "Започна процедура срещу президента Георге Иванов заради повишения в армията"}
{"url": "https://www.24chasa.bg/novini/article/7334514", "text": "На съд с обвинителен акт на Окръжната прокуратура в Шумен са предадени 28-годишният Дмитрий Р. и 22-годишните Андрей Кр. и Андрей К. - за извършен грабеж на бензиностанция на Пети километър край областния град в съучастие, като е била причинена средна телесна повреда на служителката. Това съобщиха от пресцентъра на Апелативната прокуратура във Варна, цитирани от БТА. Тримата подсъдими са граждани на Република Молдова и ще отговарят за извършено престъпление, което се наказва с лишаване от свобода от 5 до 15 години, като съдът може да постанови и конфискация до една втора от имуществото на виновните. През есента на миналата година съучастникът на тримата подсъдими Григорий Т. пътувал за Турция по бизнес, без да знае, че е установен като съучастник в грабежа. Щом влязъл в България, той бил задържан под стража. Мъжът бил привлечен като обвиняем от Окръжната прокуратура в Шумен и вече изтърпява ефективната си присъда, след като възстановил изцяло причинените имуществени вреди. Тримата му съучастници продължават да се издирват и делото срещу тях ще се гледа при условията на задочното производство в Шуменския окръжен съд, който се очаква да го насрочи за разглеждане. По данни на прокуратурата, молдовските граждани пристигнали у нас с автомобил на 8 април миналата година, за да закупят лека кола на подсъдимия Андрей К. Грабежът извършили в ранните часове на 11 април, като причинили средна телесна повреда на служителката в бензиностанцията, а на клиент - лека телесна повреда. Мъжете откраднали от обекта метална каса с 254 лева, която отворили по пътя и изхвърлили заедно с маските си. Същата нощ четиримата напуснали България през ГКПП - Силистра.", "date": "2019.03.07", "title": "Предадоха на съд трима молдовци за грабеж на бензиностанция край Шумен"}
{"url": "https://www.24chasa.bg/novini/article/7334509", "text": "Издирваните хотелиери Ветко и Маринела Арабаджиева са били задържани в имението на сочения за дясна ръка на Брендо Георги Семерджиев, известен като Жоро Шопа, в град близо до Барселона. Това съобщи говорителката на главния прокурор Румяна Арнаудова, която цитира официално уведомление от испанските власти до българската прокуратура. Белезници на Арабаджиеви са били щракнати около 8,30 ч испанско време. Заедно с тях бил задържан и Жоро Шопа, но по искане на Швейцария. До залавянето на Арабаджиеви се е стигнало след информация на българската прокуратура до Испания. Властите в София са изпратили в Мадрид европейска заповед за разследване, чрез която испанците са имали законовото основание да претърсят имението на Жоро Шопа, където се натъкнали на Арабаджиеви. Прокурор Арнаудова каза, че предстои да се изпратят в Испания необходимите документи за връщането на Арабаджиеви у нас. Ако те доброволно поискат екстрадиция, това ще отнеме около половин месец преди да бъдат конвоирани в столичен арест у нас. Арабаджиеви бяха издирвани от края на август 2018 г., когато Специализираната прокуратура започна разследване срещу тях за участие в престъпна група, пране на пари и данъчни престъпления.", "date": "2019.03.07", "title": "Прокуратурата: Арабаджиеви са задържани в имението на Жоро Шопа до Барселона"}
{"url": "https://www.24chasa.bg/novini/article/7334528", "text": "При изследване в лаборатория на Регионалната здравна инспекция в Монтана в питейната вода на три села в община Бойчиновци е открита бактерията ешерихия коли, съобщиха от инспекцията. Бактерията може да предизвика стомашно чревни проблеми и нейното наличие в питейните води е недопустимо, уточниха от инспекцията. Ешерихия коли е открита във водата, която тече от чешмите в селата Лехчево, Бели брег и Охрид. Най-вероятна причина за наличието й е недостатъчно хлориране на водата, смятат експертите от здравната инспекция. При проба от чешма в центъра на село Помеждин в община Георги Дамяново е открито десетократно превишение на нормата за остатъчен хлор. На ВиК-Монтана е препоръчано да направи ново пробонабиране и анализ на вода от четирите села и да коригира пропуските си с хлорирането на водата, уточниха от Регионалната здравна инспекция в Монтана.", "date": "2019.03.07", "title": "Опасни бактерии във водата на три села в Монтанско"}
{"url": "https://www.24chasa.bg/novini/article/7334537", "text": "39-годишният българин Стоян А. бе осъден на доживотен затвор в Берлин в четвъртък. Той бе обвинен и призна, че е убил 30-годишната Мелани Ребергер. Престъплението стана миналата година на 25 май в берлинския квартал „Панко“. Младата жена излязла в обедната с ипочивка и седнала да почете на ливада край релсите на градската железница. Стоян видял, че до нея има мобилен телефон и я нападнал, за да го открадне. Първоначално се смяташе, че се е опитал да я изнасили и в пристъп на ярост я е удушил, но това не с епотвърди. Самият убиец призна, че е искал да вземе само телефона й, сграбчил я за гърлото, тя се отбранявала и паднала, удряйки си главата в стена. Според полицията обаче Стоян е убил предумишлено жертвата си и смъртта е настъпила в следствие на притискане на гърлото й, а не заради удар в стена. Така той е искал да прикрие следите от кражбата си. Стоян А. се призна за виновен. Той бе арестуван в Испания, след като берлинската полиция го обяви за международно издирване. Под ноктите на убитата е имало кожа от него и с извлечената ДНК бе доказано, че Стоян е убиецът й.", "date": "2019.03.07", "title": "Българин осъден до живот в Берлин за убийство"}
{"url": "https://www.24chasa.bg/novini/article/7334547", "text": "Апостолическото пътуване на Негово Светейшество папа Франциск в България ще се проведе от 5 до 7 май 2019 г. в София и Раковски, а на 7 май той ще отпътува за столицата на Северна Македония - Скопие. Това съобщиха от правителствената пресслужба. Пресслужбата на Светия престол днес публикува работен вариант на програмата на апостолическото пътуване на Светия отец в България и Северна Македония. Папа Франциск ще пристигне в София в 10 ч на 5 май и ще бъде посрещнат от министър-председателя Бойко Борисов. Българският премиер и Светият отец ще проведат среща, на която министър-председателят ще го поздрави с добре дошъл у нас. Програмата продължава с церемония по официалното посрещане на площада пред Президентството, след което ще се състои срещата на папа Франциск с президента на България Румен Радев. В първия ден от апостолическото си пътуване у нас Светият отец ще се срещне още с Негово Светейшество българския патриарх Неофит и членове на Светия Синод в Синодалната палата. По-късно папа Франциск ще произнесе традиционната си неделна молитва „Царица Небесна“ (Regina coeli). Всяка неделя тази молитва се проследява на живо от милиони души по цял свят като на 5 май папата ще се обърне към тях от българската столица. Фокус в програмата на папа Франциск на 6 май е посещението на град Раковски, където живее най-голямата католическа общност у нас. В църквата „Пресвето сърце Исусово“ Светият отец ще отслужи света литургия с първо причастие на деца от цяла България, а среща с католическата общност ще се състои в църквата „Свети Архангел Михаил“. Апостолическото пътуване на папа Франциск у нас ще завърши със събитие за мир на Светия отец в присъствието на представители на различни религиозни вероизповедания в България на площад „Независимост“. Ето програмата:  АПОСТОЛИЧЕСКО ПЪТУВАНЕ НА НЕГОВО СВЕТЕЙШЕСТВО ФРАНЦИСК В БЪЛГАРИЯ И РЕПУБЛИКА СЕВЕРНА МАКЕДОНИЯ 05-07 МАЙ 2019 г. Неделя 5 май 2019 г. РИМ-СОФИЯ 07:00 Излитане от летище Рим/Фиумичино за София 10:00 Пристигане на летище София ЦЕРЕМОНИЯ ЗА ДОБРЕ ДОШЪЛ СРЕЩА С МИНИСТЪР-ПРЕДСЕДАТЕЛЯ в правителствената зала на летището ОФИЦИАЛНА ЦЕРЕМОНИЯ ПО ПОСРЕЩАНЕТО на площада пред президентството СРЕЩА С ПРЕЗИДЕНТА НА Р.БЪЛГАРИЯ в президентството СРЕЩА с ПРЕДСТАВИТЕЛИ НА ВЛАСТИТЕ, ГРАЖДАНСКОТО ОБЩЕСТВО и ДИПЛОМАТИЧЕСКИЯ КОРПУС на пл. Атанас Буров Слово на Папата СРЕЩА С ПАТРИАРХА И СВЕТИЯ СИНОД в Синодалната палата Поздрав на Папата МОЛИТВА НА ПАПАТА ПРЕД ИКОНОСТАСА НА СВЕТИ КИРИЛ И МЕТОДИЙ в патриаршеската катедрала „Св. Александър Невски“ ЦАРИЦА НЕБЕСНА (REGINA COELI) на площад „Свети Александър Невски“ Regina Coeli 16:45 СВЕТА ЛИТУРГИЯ на площад Княз Александър I Проповед на Папата Понеделник 6 май 2019 г. СОФИЯ-РАКОВСКИ-СОФИЯ ПОСЕЩЕНИЕ НА БЕЖАНСКИ ЦЕНТЪР 09:30 Тръгване за Раковски СВЕТА ЛИТУРГИЯ С ПЪРВО ПРИЧАСТИЕ в църквата „Пресвето сърце Исусово“ - Генерал Николаево, Раковски Проповед на Папата Обяд с българските католически епископи в манастира на сестрите Францисканки СРЕЩА С КАТОЛИЧЕСКАТА ОБЩНОСТ в църквата „Свети Архангел Михаил“ - Секирово, Раковски Слово на Папата 17:15 Заминаване за София СЪБИТИЕ ЗА МИР С ПАПАТА В ПРИСЪСТВИЕТО НА ПРЕДСТАВИТЕЛИ НА РАЗЛИЧНИТЕ РЕЛИГИОЗНИ ВЕРОИЗПОВЕДАНИЯ В БЪЛГАРИЯ - площад „Независимост“ - София Молитва на Папата Вторник 7 май 2019 СОФИЯ-СКОПИЕ-РИМ ОФИЦИАЛНО ИЗПРАЩАНЕ ОТ БЪЛГАРИЯ на летище София 08:20 Излитане от летище София за Скопие 08:15 Пристигане на летище Скопие ОФИЦИАЛНО ПОСРЕЩАНЕ ЦЕРЕМОНИЯ ПО ПОСРЕЩАНЕТО в двора на президентството ОФИЦИАЛНА СРЕЩА с ПРЕЗИДЕНТА в президентството СРЕЩА с МИНИСТЪР-ПРЕДСЕДАТЕЛЯ в президентството СРЕЩА с ПРЕДСТАВИТЕЛИ НА ВЛАСТИТЕ, ГРАЖДАНСКОТО ОБЩЕСТВО и ДИПЛОМАТИЧЕСКИЯ КОРПУС в зала на мозайките в президентството Слово на Папата ПОСЕЩЕНИЕ НА КЪЩАТА-МУЗЕЙ „МАЙКА ТЕРЕЗА“ В ПРИСЪСТВИЕТО НА РЕЛИГИОЗНИТЕ ЛИДЕРИ И СРЕЩА С БЕДНИТЕ Молитва на Папата СВЕТА ЛИТУРГИЯ на площад „Македония“ Проповед на Папата Обяд с папската свита ЕКУМЕНИЧНА И МЕЖДУРЕЛИГИОЗНА СРЕЩА НА МЛАДЕЖИ в пасторалния център Слово на Папата СРЕЩА СЪС СВЕЩЕНИЦИ, ТЕХНИТЕ СЕМЕЙСТВА И БОГОПОСВЕТЕНИ в катедралата Слово на Папата ОФИЦИАЛНО ИЗПРАЩАНЕ на летище Скопие 18:30 Излитане на папския самолет за Рим/Чампино 20:30 Пристигане на летище Рим/Чампино", "date": "2019.03.07", "title": "Вижте програмата на визитата на папа Франциск в България от 5 до 7 май"}
{"url": "https://www.24chasa.bg/novini/article/7334542", "text": "С наближаването на нови прояви за правата на жените на 8 март феминизмът е в центъра на дебатите между испанските партии, от левицата до крайната десница, които вече са в предизборна кампания. Профсъюзи, женски асоциации и леви партии призоваха за спиране на работа поне за два часа утре с надежда да повторят стачката и масовите демонстрации от миналата година, които мобилизираха милиони хора в цялата страна. Но тази година това се случва няколко седмици преди предсрочните парламентарни избори на 28 април и изборите за Европейски парламент, местни и общински изборите на 26 май. Като използва видеоклипове и лозунги, Испанската социалистическа работническа партия на премиера Педро Санчес засвидетелства своя ангажимент към проблемите на жените и постигнатото по въпросите на равенството. В петък, на последното заседание на кабинета, правителството, в което има най-много жени в историята на страната, одобри поредица от мерки в този смисъл: прогресивно удължаване на отпуска по бащинство, така че през 2021 г. да се изравни с този по майчинство, по-голяма прозрачност на заплатите. Целта е намаляване на неравенството в заплащането на мъжете и жените, което според последните данни на Евростат през 2016 г. е било 14,2 процента в Испания и 16,2 на сто в ЕС. Крайната десница контраатакува За социалистите целта е \"насочване на дебата към социалните въпроси: права на жените, преразпределение, бедност\", смята Кристина Монхе, политоложка от университета в Сарагоса, интервюирана от АФП. Защото според нея \"тези теми са по-присъщи за левите\", отколкото защитата на единството на Испания, изправена пред каталунския стремеж към независимост - централна тема в кампанията, благодатна за десницата. В Испания, където движението за правата на жените е силно, 77 процента от хората смятат, че стачка на 8 март е оправдана, показва допитване на института Метроскопия, публикувано в понеделник. Но този дял е намалял с пет пункта за година, особено сред симпатизантите на десницата, докато крайнодясната партия Вокс, чиято популярност нараства, се изказва доста остро срещу жените. Вокс, която може да е от решаващо значение за сформирането на евентуално дясно мнозинство след парламентарните избори, се противопоставя по-специално на закона срещу сексисткото насилие, който смята за \"идеологически\" и \"дискриминационен\" спрямо мъжете. Украсен с фотомонтаж на Хитлер с грим, червило и лилаво феминистко лого на фуражката, автобус на крайноконсервативната католическа организация \"Асте Оир\" (Hazte Oir/ Накарай ги да те чуят), която сравнява феминистите с нацистите, от няколко дни обикаля улиците на големите градове на страната. Въпреки искането на прокуратурата в Барселона, която видя в това провокация към омраза и дискриминация, във вторник съдът отказа да го спре. А на 10 март в Мадрид е свикана контрадемонстрация по призива на \"Women of the World Global Platform\" (Жените от световната глобална платформа). Инициативата включва най-вече католически сдружения и организации срещу абортите - в името на \"жените, мъжете и семействата, които скъсват с вмирисания и остарял феминизъм\", казва говорителката й Леонор Тамайо, която е и председателка на дружество срещу абортите. Либерален феминизъм Вдясно Народната партия и \"Сиудаданос\" (\"Гражданите\") искат да се разграничат от такива изказвания, като не призовават да се участва в проявите за 8 март. Десноцентристката партия \"Сиудаданос\" в неделя представи в тази връзка манифест за \"либерален феминизъм\". \"Никой няма монопол върху правата на жените\", аргументира се нейната говорителка Инес Аримадас. Народната партия също приглуши критичните изказвания срещу абортите на своя председател Пабло Касадо и оттогава говори за премахване на неравенството в заплащането и за насърчаване на навлизането на жените на пазара на труда. \"Не им позволявайте да говорят от наше име\", заяви, имайки предвид левицата, председателката на камарата на депутатите Ана Пастор в предизборен видеоматериал на консервативната партия. Това е осезаемо доказателство, че етикетът на феминизма е лепнат политически и се използва за политика, смята Кристина Монхе. \"Много хора с десни убеждения може би няма да си сложат лилава панделка на 8 март, но няма да толерират повече противопоставянето на техните партии срещу това\". (БТА)", "date": "2019.03.07", "title": "Испанските партии обсебват деня на жената в кампаниите си"}
{"url": "https://www.24chasa.bg/novini/article/7334553", "text": "Окръжната прокуратура в Търговище приведе в изпълнение влязла в сила 30-годишна присъда на А.А., признат за виновен за убийствата на двама възрастни, които прикрил чрез палежи на домовете им. Това съобщиха от Апелативната прокуратура във Варна. За извършените две умишлени убийства Търговищкият окръжен съд е наложил наказание \"доживотен затвор\" на 20-годишния мъж, което е заменил с 30 години лишаване от свобода при строг режим, заради съкратено съдебно следствие с признаване на вина. Присъдата на първата съдебна инстанция е произнесена през юли 2018 година. През януари 2019 г. с решение на Апелативния съд във Варна тя е била потвърдена изцяло. Осъденият не е обжалвал в законоустановения срок и така 30-годишната ефективна присъда е влязла в сила.", "date": "2019.03.07", "title": "30 години затвор за мъж, убил двама възрастни и подпалил домовете им"}
{"url": "https://www.24chasa.bg/novini/article/7334715", "text": "По случай 300-годишния юбилей от основаването на княжество Лихтенщайн, във виенския музей Албертина неотдавна бе открита изключителна изложба, съставена от творби, фамилна собственост на князете Лихтенщайн, предаде БТА. Династията с австрийски корени, която съпътства и подкрепя в течение на векове управляващата Австрия династия на Хабсбургите, притежава една от най-богатите колекции от произведения на изобразителното изкуство, която по мнение на експерти може да се мери с колекцията на английската кралска династия. Подбраните шедьоври на изобразителното изкуство са представени в две експозиции. Под заглавие \"От Рубенс до Макарт\" Албертина показва повече от сто картини и скулптури, плод на над 400-годишна колекционерска дейност. Посетителят прави 500-годишен преход от ранния Ренесанс през епохата на Барока до времето на виенските стилове Бидермайер и Историзъм. Прекрасни творби на Арчимболдо, Питър Паул Рубенс, Антонис ван Дайк, Каналето, Валдмюлер, Гауерман и Макарт са само някои от имената на това изложение на световноизвестни шедьоври. Същевременно в салоните на Албертина е показана и изложбата \"Рудолф фон Алт и неговото време\", посветена на влюбения в детайла виенския акварел, колекциониран с изключително изтънчено чувство за красота от фамилията Лихтенщайн. Изложбите представят на посетителя изключителните богатства, част от колекциите на фамилия Лихтенщайн. За разлика от постоянните изложби на фамилията, които могат да бъдат посетени в двата двореца на династията Лихтенщайн във Виена, тук творбите са представени извън пищните дворцови зали и в модерната обстановка на музея Албертина могат да бъдат възприети по нов начин. Изложбите са отворени за посетители до средата на юни.", "date": "2019.03.07", "title": "Албертина показва съкровища от колекцията на фамилия Лихтенщайн"}
{"url": "https://www.24chasa.bg/novini/article/7334716", "text": "Епидемията от грип в Гърция е отнела 111 живота от началото на тази година, предаде ТАСС, като се позова на съобщение на гръцкия Национален център за контрол и превенция на заболяванията, предаде БТА. По данни на центъра до 14 февруари жертвите на грипа са били 56 души. Само през последната седмица от последиците на грипа са починали 20 души. От общо 111 жертви на заболяването 99 са били на интензивно лечение в болница.", "date": "2019.03.07", "title": "111 са починалите от грип в Гърция от началото на годината"}
{"url": "https://www.24chasa.bg/novini/article/7334706", "text": "Млад мъж се самоуби с ловна пушка в дома си в разложкото с. Елешница. Трагедията се разиграла днес около 15 ч. в къщата на 25-годишния П. А. На мястото веднага пристигна оперативно-следствена група от РУ-Разлог. Не е ясно дали младежът се е самоубил или се е прострелял неволно, почиствайки оръжието. Той не е семеен, в селото го познават като много възпитано и добро момче и хората са потресени от трагедията.", "date": "2019.03.07", "title": "25-годишен се самоуби с ловна пушка в Разложко"}
{"url": "https://www.24chasa.bg/novini/article/7334720", "text": "След одобрено от съда споразумение, постигнато с Окръжна прокуратура – Русе, мъж бе осъден за държане на наркотици и отглеждане на марихуана. Обвиняемият Г. Г. се призна за виновен в това, че на 15 юни 2018 г. в Русе, без надлежно разрешително, е държал с цел разпространение високорискови наркотични вещества - марихуана с общо тегло 296,9180 грама, на обща стойност 1781,51 лева и амфетамин с тегло 1,86 грама на стойност 55,80 лева. Това е престъпление по чл. 354а, от НК. Мъжът се е признал за виновно и по повдигнато му обвинение за това, че през периода 01.06.2018 г. до 15.06.2018г. в Русе е засял и до 15.06.2018 г. е отглеждал общо 17 растения от рода на конопа – марихуана, с нето тегло 0,5370 грама, на стойност 3,22 лева, в нарушение на установените в Закона за контрол върху наркотичните вещества и прекурсорите правила, което е престъпление по чл. 354в, ал. 1 от НК. За извършеното престъпление Г. Г. е бил осъден на три години лишаване от свобода при общ режим и глоба в размер на 5000 лева. Наред с наказанието лишаване от свобода, на Г.Г. се постановява принудително лекуване за срок шест месеца. Предметът на престъплението се отнема в полза на държавата за унищожаване. Одобреното от съда споразумение има последиците на влязла в сила присъда.", "date": "2019.03.07", "title": "Мъж, отглеждал марихуана, влиза в затвора"}
{"url": "https://www.24chasa.bg/novini/article/7334713", "text": "Три оферти от три различни консорциума са постъпили за участие в откритата процедура, свързана с избор на изпълнител за изграждане на газопровод, който може да е част от \"Турски поток\". Това са компании, които са познати в международното пространство, участва и компания от Саудитска Арабия. Поръчката, която \"Булгартрансгаз\" проведе, беше максимално публична. Това заяви министърът на енергетиката Теменужка Петкова в предаването \"Лице в лице\" по  . \"В единия консорциум участват австрийска компания и италинска компания, във втория участват две унгарски компании и в третия компанията от Саудитска Арабия. Все още не е ясно дали тези консорциуми ще ползват подизпълнители. Това ще можем да го знаем в рамките на следващата работна седмица. Предстои да разберем\", каза още тя. \"Тази инфраструктура е изцяло българска и ще се финансира от \"Булгартрансгаз\". Обществената поръчка, която към настощия момент е обект на възлагане, е за 2,2 млрд. лв. Цялата стойност на проекта е 2,7 млрд. лв.\", допълни министър Петкова. Тя заяви, че смята, че са извлечени всички поуки от горчивата практика с \"Южен поток\". Затова при изграждането на такъв сериозен тип проект трябва да се спазват всички европейски препоръки и директиви, отбеляза министърът. Петкова не потвърди да имаме категорично одобрение от страна на Брюксел за реализирането на този проект, но подчерта, че ако бъде спазено законодателството, то няма причина това строителство да ни бъде отказано. \"От 1 януари 2020г. ще се лишим от 110 млн. долара на година ще изгуби България, след като спре да транзитира газ от Русия към Турция. Затова за нас е важно дали ще запазим ключовото си място на газовата карта на Европа или ще стане поредният консуматор\", посочи Теменужка Петкова. Към настоящия момент ЕС иска да се върви към производство на електрическа енергия без вредни емисии. По думите на министъра в момента разполагаме с качествено оборудване за изграждане на АЕЦ \"Белене\", което отговаря на всички европейски изисквания. Тя коментира, че ще се борим за запазване на въглищните ни централи, тъй като те гарантират енергийна сигурност на страната ни и допълни, че се инвестира в съоръжения за намаляване на вредните емисии.", "date": "2019.03.07", "title": "Петкова за \"Турски поток\": Другата седмица става ясно дали ще има подизпълнители"}
{"url": "https://www.24chasa.bg/novini/article/7334708", "text": "Българската застрахователна група придобива 4 нови компании, като част от експанзията си в Източна Европа София, 7 март 2019 - Една от водещите застрахователни групи в Централна и Югоизточна Европа (ЦИЕ/ЮИЕ) - българската Евроинс Иншурънс Груп АД (ЕИГ), ще придобие четири застрахователни дружества в три европейски страни - Румъния, Чехия и Беларус. Компаниите, които ще бъдат придобити, са дъщерни на германската ERGO, една от водещите застрахователни групи в Европа и част от Munich Re, който е сред най-големите презастрахователи в света. ЕИГ ще придобие три поделения на ERGO в Румъния и Чехия, специализирани в животозастраховане и общо застраховане, както и едно общозастрахователно дружество в Беларус. Двете страни вече са подписали споразумение, а сделката ще бъде финализирана след одобрение от съответните регулаторни органи. Съгласно условията, ЕИГ ще придобие всички акции в четирите подразделения на ERGO, в това число собственост върху договорите за работа на служителите, портфолио с клиенти и IT системите. През 2017 г. общият премийния приход, реализиран от четирите дружества на ERGO, достига 72 млн. евро. Преди по-малко от година ЕИГ придоби, специализираната в застраховки за пътуване, украинска компания ERV, собственост на ERGO. Споразумението още тогава предвиждаше бъдещо сътрудничество между двете страни по сделката, в това число трансфер на ноу хау и възможност ЕИГ да продава застраховки за пътувания с бранда на ERV в Украйна и други държави, в които оперира. След финализиране на новата сделка ЕИГ ще развива дейност в общо единадесет европейски страни, в това число чрез свои дъщерни дружества в седем от тях - България, Румъния, Северна Македония, Украйна, Грузия, Чехия и Беларус.  коментира Александър Анкел, главен оперативен директор на ERGO International AG. През последните години ЕИГ придоби пряко или чрез своите поделения: застрахователния бизнес на германската Talanx International в България и Украйна – съответно ХДИ Застраховане и HDI Strakhuvannya; на холандската Achmea в България - Интерамерикан; на QBE в България и Румъния; застрахователния портфейл на АТЕ Иншурънс, румънското дъщерно дружество на гръцката Пиреос Банк; един от водещите застрахователи в Грузия - IC Group; специализираната в застраховки при пътуване украинска компания ERV, собственост на ERGO; значителен дял в руското застрахователно дружество ООО РСО Евроинс. В съответствие със стратегията си за развитие и целта да се превърне в една от водещите застрахователни групи в ЦИЕ/ЮИЕ/ОНД, ЕИГ планира да остане фокусирана върху разширяването на присъствието си в региона чрез придобивания и органичен растеж, като в същото време диверсифицира продуктовия си портфейл и дистрибуционните си канали, и поддържа висока ликвидност и капиталова база.", "date": "2019.03.07", "title": "Евроинс придобива дружества на германската група ЕRGO в Румъния, Чехия и Беларус"}
{"url": "https://www.24chasa.bg/novini/article/7334756", "text": "твърди, че го следи тайна разузнавателна служба, близка до \"голяма опозиционна партия\", съобщава информационният сайт Плусинфо. \"24 часа мен, а вероятно и моето семейство, ни следи тайна разузнавателна служба, близка до наша голяма опозиционна партия. За 10 дена няколко пъти се публикуват снимки къде се движа\", каза Пендаровски в интервю за телевизия 1 ТВ. Според кандидат-президента това е само сигнал, че президентската кампания ще бъде \"още по-мръсна\" от предишните. Пендаровски каза още, че преди пет години, когато също бе кандидат за президент, не е бил следен, но телефоните му били подслушвани в продължение на четири години. Стево Пендаровски бе предложен за президент от управляващите партии СДСМ и Демократичен съюз за интеграция.", "date": "2019.03.07", "title": "Стево Пендаровски: Следят ме от тайна разузнавателна служба, близка до опозицията"}
{"url": "https://www.24chasa.bg/novini/article/7334763", "text": ", и наистина е историческо събитие в един човешки живот двама папи да дойдат в България. Това каза в Националния пресклуб на БТА монсеньор Христо Пройков - апостолически екзарх и председател на Епископската конференция на Католическата църква в България, цитиран от БТА. Епископ Пройков отбеляза, че Светият отец идва на посещение в България, за да се срещне с българите, да посети българската държава и да сподели своята обич към нашия народ. \"За Католическата църква в България е голяма чест да посрещне папа Франциск, но скоро имах разговор с него и той каза, че иска да види, да срещне, да поздрави българите в България, да им даде своя благослов и да отправи послание за мир и благоденствие, но не само към нашия народ, а и към всички народи по света\", каза Христо Пройков. Той изрази надежда, че идването на папа Франциск в България ще се превърне в празник, в събитие, и на този празник ще изпъкне вярата и любовта. Посещението на папата у нас ще е и повод България да се окаже в центъра на световните медии, отбеляза епископ Пройков. Той съобщи, че мотото на папа Франциск, с което той идва в България, е от енцикликата на Анджело Ронкали, който през миналия век, в продължение на десет години, е апостолически легат в България, а през 1958 г. става папа Йоан 23-ти. Затова посещението на папа Франциск е под мотото \"Мир на Земята\", каза епископ Христо Пройков и добави, че папата е поканен от държавните власти на България. Епископската конференция на Католическата църква в България още след избирането на папа Франциск отправи много покани за негово посещение в България, припомни епископ Пройков. Програмата на папа Франциск в България е доста наситена и богата, и ще е в два пълни дни - на 5 и 6 май, но още е в работен вариант, каза Франческа Скорца - главен координатор на Апостолическото пътуване при посолството на Ватикана в София. Папа Франциск ще пристигне на 5 май в 10.00 часа на Летище \"София\", където ще има среща с премиера Бойко Борисов. Ще има и официална церемония по посрещането и на площада пред президентството, каза Ива Михайлова - говорител на Епископската конференция на Католическата църква в България. Тя допълни, че папа Франциск ще се срещне на \"четири очи\" с президента Румен Радев, но първата публична проява на Светия отец ще е среща с представителите на властите, на гражданското общество и на дипломатите - на площада пред президентството. След това папата ще има среща с патриарх Неофит в Синодалната палата, след което Светият отец ще разгледа катедралата \"Св. Александър Невски\" и пред иконостаса на Светите Кирил и Методий ще отправи своята лична молитва към Бога - в тишината, каза Михайлова. По думите й важна част от програмата ще е традиционната молитва \"Царица небесна\", която папата ще произнесе на площада \"Св. Александър Невски\". На същия ден - 5 май, в 17.00 часа, ще има тържествена официална литургия, която ще бъде отслужена от Светия отец на площада \"Княз Александър Батенберг\", каза епископ Пройков. Той добави, че се очакват много вярващи, но не само католици. На 6 май сутринта папа Франциск ще посети бежански център в София, след което ще отпътува за Раковски, защото това е градът, в който е концентрирана голяма част от католиците в България, информира монсеньор Пройков. Той уточни, че в църквата \"Пресвето сърце Исусово\" в кв. \"Генерал Николаево\", в Раковски, папата ще отслужи Света литургия и ще даде първо причастие на деца на 8-9 години. Ще има и среща на папата с католическата общност в кв. \"Секирово\", в Раковски. В 17.15 часа на 6 май - отново в София, на площад \"Независимост\", папа Франциск ще участва в събитие за мир, на което ще присъстват представители на вероизповеданията у нас. На това събитие от София папа Франциск ще отправи послание за мир, което ще е за целия свят. На 7 май сутринта папата ще отпътува от България за Северна Македония. Генералният директор на БТА Максим Минчев, който водеше пресконференцията, припомни, че през май 2002 г. е бил ръководител на Международния пресцентър на визитата у нас на папа Йоан Павел Втори. Тогава в България дойдоха 1054 журналисти, които бяха акредитирани за отразяване на посещението. \"Това беше знаменателно посещение, тъй като четири дни Негово светейшество беше в България, а сега, 17 години по-късно, имаме честта отново да посрещнем главата на Римокатолическата църква\", каза Минчев. Той отбеляза, че годишно папа Франциск прави от три до четири пътувания и е избрал за едно от тях България и това е голяма чест за нас. \"Убеден съм, че тази визита на папа Франциск в България ще е не само знакова, но ще има и траен отпечатък върху цялостната ни политика и на мястото ни в съвременния свят\", заяви генералният директор на БТА.", "date": "2019.03.07", "title": "Епископ Христо Пройков: Посещението на папа Франциск в България е историческо"}
