{"url": "https://www.24chasa.bg/novini/article/7240518", "text": "Председателят на словашкия парламент Андрей Данко е преписал от чужди работи почти цялата си докторска дисертация, предаде ДПА. Това обяви днес след края на започналото през ноември разследване комисия в университета \"Матей Бел\". От заключението на комисията става ясно, че Данко е извършил сериозно нарушение на академичните правила на намиращия се в град Банска Бистрица университет. Според доклада 63 от общо 72-те страници на дисертацията на Данко са взети директно от пет чужди работи, предава БТА. Дори формалности като оформлението на отделните глави на дисертацията също са били взаимствани. Няколко политици от опозицията призоваха Данко незабавно да подаде оставка. Недопустимо е един мошеник и плагиат да е председател на парламента, заяви депутатът от опозицията Мирослав Беблави.", "date": "2019.01.11", "title": "Разследване: Председателят на словашкия парламент преписал докторската си дисертация"}
{"url": "https://www.24chasa.bg/novini/article/7240473", "text": "НАСА отмени поканата за посещение на генералния директор на руската космическа агенция \"Роскосмос\" Дмитрий Рогозин в САЩ, предаде ТАСС. \"Получихме официално писмо, подписано от Джим Брайдънстайн, адресирано до Дмитрий Рогозин, отменящо поканата\", каза официалният представител на \"Роскосмос\" Владимир Устименко, предаде БТА. Преди това в интервю за в. \"Вашингтон пост\" директорът на НАСА Джим Брайдънстайн заяви, че е взел решение да отмени визитата на Рогозин заради позицията на американските сенатори. В интервю за РБК Рогозин каза, че въпреки това е готов да приеме Брайдънстайн по време на поредното му посещение в Русия. Според ръководителя на Роскосмос е необходимо те да обсъдят по-нататъшните взаимодействия. Брайдънстайн не планира в близко бъдеще да пътува в чужбина, включително и в Русия, каза говорителката му Меган Пауърс пред ТАСС.", "date": "2019.01.11", "title": "НАСА отмени поканата за посещение на \nръководителя на \"Роскосмос\""}
{"url": "https://www.24chasa.bg/novini/article/7240477", "text": "След близо три месеца в плен 13-годишна американка успя да избяга, а заподозреният за нейното отвличане и за убийството на родителите й 21-годишен мъж е задържан в селски район от северната част на САЩ, съобщи днес местната полиция, цитирана от Франс прес. Следователите смятат, че Джейк Томас Патерсън е планирал отвличането на Джейми Клос и че тя е била единствената му цел, каза на пресконференция Крис Фицджералд, шериф на градчето Барън, щата Уисконсин, предаде БТА. \"Смятаме, че той не е бил в контакт със семейството\" преди 15 октомври, добави шерифът. На тази дата 56-годишният Джеймс Клос и 46-годишната му съпруга Дениз бяха застреляни в дома си в Барът, чиято врата е била разбита, а дъщеря им Джейми изчезна. Вчера следобед момичето успяло да избяга от къщата, където било държано в плен, в гориста местност близо до Гордън. Джейми Клос била мръсна, отслабнала, с разчорлени коси и носела твърде големи за нея обувки. Тя поискала помощ от жена, която разхождала кучето си. Жената я разпознала и я завела при съседи, които се обадили в полицията. Момичето не било особено разговорливо, но все пак съобщило името на предполагаемия си похитител и цвета и марката на колата му. То уверило, че не познавало Патерсън преди смъртта на родителите си. Патерсън бил арестуван малко след това. Той е безработен и не е криминално проявен. Следователите го обвиняват, че е отишъл у семейство Клос с намерението да отвлече дъщеря им, а след това е взел мерки да не бъде разкрит. Очаква се на Патерсън да бъдат повдигнати обвинения в съда следващата седмица.", "date": "2019.01.11", "title": "13-годишна избяга от похитителя си, заподозрян и за убийството на родители й в САЩ"}
{"url": "https://www.24chasa.bg/novini/article/7240370", "text": "В държавата има поне 150 висши управленци, чието възнаграждение е равно и дори по-високо от това на министър-председателя. А на някои от тях – дори от заплатата на президента. Проучване на “24 часа”, което може и да е непълно, показа, че такива високи заплати се получават и в много регулаторни органи. По-високи са заплатите например на конституционните съдии, а председателят им получава месечно възнаграждение, равно на средноаритметичното месечно възнаграждение на президента на републиката и на председателя на Народното събрание. Т.е. в момента той се разписва срещу около 6000 лв. месечно. Това е обаче минимумът, в който не влизат класовете за прослужено време.", "date": "2019.01.11", "title": "150 чиновници с по-високи заплати от  президент и премиер"}
{"url": "https://www.24chasa.bg/novini/article/7240501", "text": "Временно е ограничено движението за леки автомобили по път III-9901 Ахтопол - Синеморец поради излизане на вода от р. Велека. Това съобщиха от пресцентъра на АПИ.                                                                                                                                                                                                                                                                                                                       ", "date": "2019.01.11", "title": "Река Велека преля, затвориха пътя Ахтопол - Синеморец"}
{"url": "https://www.24chasa.bg/novini/article/7240449", "text": "Македонският парламент гласува конституционните промени, произлизащи от Преспанския договор с Гърция, с 81 гласа \"за\", предадоха македонските медии. С това завърши изтощителната парламентарна драма, която продължи с месеци поради съпротивата на опзиционната ВМРО-ДПМНЕ, отбелзява информационният сайт фокус, предава БТА. Парламентът гласува четирите поправки, като \"за\" гласуваха всички депутати от парламентарното мнозинство. Сега на ход са гръцкият премиер Алексис Ципрас и управляващата партия Сириза.", "date": "2019.01.11", "title": "С 81 гласа македонските депутати гласуваха за името Северна Македония"}
{"url": "https://www.24chasa.bg/novini/article/7240454", "text": "Иран заяви днес, че Вашингтон е \"обзет от истерия\", защото не успява да намери алтернатива на споразумението за иранската ядрена програма, от което се изтегли миналата година, предаде Франс прес. Вашингтон \"се оттегли от едно цялостно и легитимно споразумение, постигнато благодарение на преговори, и сега е обхванат от хронична истерия, тъй като не успява да му намери алтернатива\", заяви говорителят на иранското външно министерство Бахрам Гасеми в профила си в социалната мрежа Телеграм, посочи Гасеми, предава БТА. Съединените щати се изтеглиха от иранското ядрено споразумение през май миналата година по инициатива на президента Доналд Тръмп, а след това въведоха отново икономически санкции срещу Техеран. Думите на Гасеми са първата иранска реакция на призивите за единство срещу Иран, отправен към съюзниците на САЩ от американския държавен секретар Майк Помпейо, който е на обиколка в региона. По време на посещението си в Египет Помпейо призова за \"Стратегически съюз в Близкия изток\", нещо като арабско НАТО, което Вашингтон иска да създаде, за да се противопостави на Техеран, припомня агенцията. Помпейо заяви също, че Вашингтон ще продължи да полага дипломатически усилия за изгонването на Иран от Сирия и след обявеното през декември от Тръмп изтегляне на американските войски от Сирия. Според Бахрам Гасеми проектът на Помпейо е \"път, по който Америка няма какво да спечели\" и доказва, че сегашното американско правителство е враг на Иран и на иранския народ.", "date": "2019.01.11", "title": "Иран: Вашингтон е обзет от истерия след изтеглянето си от ядреното споразумение"}
{"url": "https://www.24chasa.bg/novini/article/7240356", "text": "Да се въведе пълна забрана за телесно наказание над деца, криминализиране на домашното насилие и ефективна работеща система за превенция и наблюдение. Това предвижда проект за национална стратегия за детето за периода 2019 - 2030 г., която е публикувана за обществено обсъждане. Една от целите е да се създаде система за детско правосъдие, която да защитава правата им. Друга пък е въвеждане на забрана за задържането и лишаването от свобода на деца под 14 години. Държавата си поставя за цел до 2030 г. случаите на тормоз, насилие и агресия срещу децата да намалеят наполовина. А браковете на деца да са поне 70% по-малко. През 2017 г. пострадалите от престъпления деца са 4106, от които 1811 са под 14 години. Най -разпространено е незаконното брачно съжителство, от което са пострадали 670 деца. Жертви на катастрофи пък са били 223 деца, а на трафик - 39. За същата година прокуратурата е наблюдавала общо 2650 престъпления, извършени от непълнолетни. Близо 500 хил. деца в момента живеят в риск от бедност или социално изключване. Една от целите на документа е в предучилищните групи да са обхванати 90% от децата в тази възраст. През 2017 г. в детските градини и яслите е имало 52 522 деца, което е едва 20%. Държавата си поставя за цел да стимулира критичното мислене и прилагането на изследователски подход в обучението на децата. Тя трябва да създаде и условия за формиране на дигитални знания и умения, както и да стимулира гражданско участие на децата в обществото. Една от целите е и да се създадат условия за повишаване на образователните резултати на всеки ученик чрез подкрепа за личностното му развитие, основана на индивидуалните му способности и заложби.", "date": "2019.01.11", "title": "Забраняват боя на деца, става престъпление"}
{"url": "https://www.24chasa.bg/novini/article/7240465", "text": "В голяма полицейска акция в Сърбия бяха арестувани около 150 души, разпратена е червена заповед на Интерпол за кръстника на Земунския клан Филип Корач, заподозрян в най-тежко престъпление, съобщи сръбският министър на вътрешните работи Небойша Стефанович, цитиран от медиите в Белград. Полицията претърси няколко къщи и апартаменти и арестува десетки заподозрени. Тя влязла и в домовете на някои от най-могъщите хора в престъпния свят на Сърбия, свързани с наркокланове, предаде БТА. \"В такива случаи не е лесно да се намерят доказателства. Ще се постараем да съберем достатъчно доказатерства. Претърсванията продължават\", каза Стефанович на пресконференция в Белград.", "date": "2019.01.11", "title": "Арестуваха около 150 души заради подземния сръбски бос Филип Корач"}
{"url": "https://www.24chasa.bg/novini/article/7240469", "text": "Все още няма изтеглени американски войници от Сирия, а само известно количество военно оборудване, съобщи днес неназован служител от министерството на отбраната на САЩ, цитиран от Асошиейтед прес. Придвижването на оборудване е част от това, което военните наричат постепенно изтегляне от Сирия, където около 2000 американски войници взаимодействат с коалиция от сирийски кюрдски и арабски бойци, сражаващи се за разгрома на джихадистите от \"Ислямска държава\", каза служителят. Той пожела анонимност, защото подробности по плановете за изтеглянето още не са публично обявени, предаде БТА. Служителят не съобщи бройки и цифри за количеството, но добави, че е в ход изтегляне на оборудване, като за тази цел в Сирия са били докарани допълнителен брой американски войници, които да помагат за процеса на изтеглянето. Част от тях имат задача да подсилят сигурността. Високопоставен кюрдски политик каза, че кюрдите са наясно с началото на американското изтегляне от Сирия, като нарече това \"американско решение\". Илхам Ахмед, съпредседателка на подкрепяния от САЩ Сирийски демократичен съвет в Североизточна Сирия, каза, че американците са в правото си да вземат решения за сигурността и националните интереси на своята страна. Тя обаче добави, че запазването на мира и сигурността в районите, от които те се изтеглят, \"трябва да бъдат гарантирани\". Това, според нея, включва да се сложи край на турските заплахи и напълно да бъде унищожена \"Ислямска държава\", както и нейните \"спящи клетки\". Говорителката на руското външно министерство Мария Захарова изрази мнение, че американците не мислят сериозно да се изтеглят от Сирия. На пресбрифинг в Москва днес тя каза, че САЩ всъщност \"търсят причина да останат\" там.", "date": "2019.01.11", "title": "САЩ засега изтеглят от Сирия само част от военното оборудване"}
{"url": "https://www.24chasa.bg/novini/article/7240414", "text": "Руските власти отхвърлиха изводите на медийно разследване, което свързва убийството на трима руски журналисти в Централноафриканската република (ЦАР) с разследвана от тях наемническа група \"Вагнер\", чийто финансист е близък до Кремъл, и заявиха, че журналистите са били убити от бандити, предаде Франс прес. Военният репортер Орхан Джемал, документалистът Александър Расторгуев и операторът Кирил Радченко бяха убити през юли м.г. в северната част на ЦАР, предава БТА. Те били финансирани от медия на опонента на Кремъл и бивш олигарх Михаил Ходорковски и разследвали дейността на руски наемници в ЦАР, по-специално групата \"Вагнер\", която се прояви в Сирия. Тримата мъже са били застреляни от \"група говорещи арабски тъмнокожи мъже\", които искали да ги оберат и на които са оказали съпротива, се казва в изявление на руския Следствен комитет, в което се повтаря версията, изразена от самото начало от руските власти. Вчера в разследването на медията \"Досие\", която също се финансира от Ходорковски, се заяви, че тримата журналисти били следени от централноафрикански жандармерист, който поддържал контакти с руснаци, свързани с бизнесмен, за когото се смята, че финансира групата \"Вагнер\", и с руския военен съветник на президентството на ЦАР. Според медийното разследване местният шофьор на журналистите, който е присъствал в момента на смъртта им, се представял под фалшиво име и предавал информация на натоварения със следенето им жандармерист, заяви прессекретарят на Ходорковски Максим Дбар. Този шофьор им бил препоръчан от журналист от медия на близкия до Кремъл бизнесмен Евгений Пригожин, който според някои медии финансира групата \"Вагнер\". Руският Следствен комитет определи заключенията на това медийно разследване като опит да се оправдае изпращането на репортери без охрана в опасен район. След убийството руски официални лица и проправителствени медии поставиха под въпрос професионализма и подготвеността на тримата журналисти. Русия официално има цивилни инструктори в ЦАР, където влиянието й расте в последните месеци. Според западни източници тези инструктори на местните военни са всъщност наемници, свързани с руски минни компании. През декември президентът Владимир Путин призна съществуването на наемници и заяви, че те имат право да работят в чужбина, стига да спазват руските закони.", "date": "2019.01.11", "title": "Руските власти отхвърлиха разследване за убийството на трима руски журналисти в ЦАР"}
{"url": "https://www.24chasa.bg/novini/article/7240416", "text": "Националната агенция за приходите ще затвори за 15 дни три големи магазина в Бургас, които продават предимно китайски стоки. При проверка на принципа на тайния клиент вместо касов бон данъчните инспектори получили бележки на китайски език, съобщава  . Инспекциите били извършени едновременно и в трите магазина. В единия продавачите се опитаха да обяснят, че са изрядни, и разпечатаха бележка от принтера, а след настояване на данъчния инспектор и от касовия апарат. Фискален бон на китайски и разлики в касовите наличности са основните нарушения, установени при проверките. На някои от екипите изобщо не е бил издаден фискален бон. Според данъчните твърденията на китайските търговци, че издават бележки, нямат нищо общо с реалността. \"Не се издават фискални бонове, а това, което понякога се издава на пазаруващите, е бележка, която е изпълнена с някакви йероглифи, най-вероятно китайски. Т.е. нещо, което в никакъв случай не може да се нарече фискален бон\", каза Христо Узунов - говорител на НАП-Бургас. Данъчните казаха, че не са се натъквали досега на подобна ситуация. Според тях най-вероятно става дума за софтуер за наличните стоки в магазина, свързан с принтер, от който вместо задължителните фискални бонове се издават бележки на китайски. Магазините разполагат с касови апарати, но рядко ги използват, коментираха още инспекторите. На обектите ще бъдат извършени и допълнителни проверки, за да се установи действителния размер на дължимия, но невнесен данък.", "date": "2019.01.11", "title": "НАП затваря три магазина в Бургас, давали бележки на китайски"}
{"url": "https://www.24chasa.bg/novini/article/7240427", "text": "От военен склад в албанската военна база Пашалиман край Вльора бяха откраднати голям брой различни оръжия и бомби, съобщи агенция МИА. Безпрецедентно събитие се случи в южната част на страната. От военната база Пашалиман бяха откраднати голям брой различни видове оръжия и бомби. Кражбата е била извършена през изминалата нощ. Засега няма потвърждение от министерството на отбраната, съобщи агенция Болкан уеб, която оценява случая като скандал, преава БТА. Войникът, който охранявал склада, не бил там по време на кражбата, а когато се върнал забелязал, че сандъците, от където са взети автоматичните пушки и бомбите, са насилствено отворени. Освен това, за разлика от другите части на базата, в този склад не е имало камери. За разпит са задържани петима работещи във военната база, съобщи телевизия Топ ченъл. Разследването продължава.", "date": "2019.01.11", "title": "Откраднаха голям брой оръжия и бомби от военен склад в албанска база"}
{"url": "https://www.24chasa.bg/novini/article/7240432", "text": "Германският канцлер Ангела Меркел заяви днес, че споразумението между Европейския съюз и Турция за овладяване на интензивния мигрантски поток не работи и критикува гръцката законова система за слабите резултати при депортацията, предаде Ройтерс. ЕС и Турция сключиха споразумение през 2016 г., след като над един милион бежанци и мигранти пристигнаха от Средиземно море и Африка до гръцките брегове година по-рано, предаде БТА. Съгласно споразумението всеки мигрант, пристигнал в Гърция от Турция и неотговарящ на условията за получаване на убежище, трябва да бъде върнат обратно, като за всеки сирийски бежанец, върнат в Турция от гръцките острови, друг такъв ще бъде приет в страна от ЕС. \"За съжаление то не работи добре\", заяви Меркел в отговор на въпроси на студенти в Германското училище в Атина. \"И тъй като не работи добре, ние имаме тази пресираща ситуация на гръцките острови\". Управлението на мигрантската криза предизвика разединение в 28-членния ЕС: средиземноморските страни, които се сблъскват с наплива от пристигащи мигранти, често се чувстват безпомощни, докато по-богатите северни страни се оплакват, че хората стигат нелегално до тяхната територия, а пък страните от източния фланг отказват да приемат нови мигранти. \"Гръцката законова система е много сложна и по някакъв начин връщането на мигранти не работи\", посочи още Меркел пред студентите. \"Всеки знае, че веднъж щом стигнеш до някой гръцки остров, можеш да отидеш в континенталната част, а щом стигнеш до там, можеш да отидеш някак до Германия, Швеция, Австрия или където и да е другаде, и така ние подкрепяме нелегалната миграция\". Меркел заяви, че е говорила с гръцкия премиер Алексис Ципрас за това. \"Има много иракчани, много афганистанци и много други, за които нямаме решение в споразумението. Европа трябва да се погрижи за това също\", отбеляза канцлерът. \"Малко е сложно, но в дългосрочен план не е приемливо някои европейски страни да казват, че този проблем не ги интересува\".", "date": "2019.01.11", "title": "Меркел: Споразумението на ЕС с Турция за миграцията не работи добре"}
{"url": "https://www.24chasa.bg/novini/article/7240399", "text": "Земетресение с магнитуд 3,8 бе регистрирано днес в северозападния турски окръг Бурса, съобщи турската телевизия СиЕнЕн-Тюрк, като се позовава на Дирекцията за управление при бедствия и извънредни ситуации (АФАД). Земетресението е регистрирано в 19,09 ч. местно време (18,09 ч.) в района на град Нилюфер, предава БТА. Трусът е станал на дълбочина 8,4 километра. По първоначални данни няма ранени хора и разрушения.", "date": "2019.01.11", "title": "Земетресение разклати Бурса"}
{"url": "https://www.24chasa.bg/novini/article/7240402", "text": "Румънският премиер Ворика Дънчила, която днес разговаря с председателя на Европейската комисия Жан-Клод Юнкер, заяви, че е изразила увереност в \"тясното сътрудничество и конструктивния диалог\" по време на румънското председателство на Съвета на ЕС, предаде Аджерпрес. Тя също така увери, че Румъния е решена да допринесе за постигането на положителни резултати по време на мандата си като председател на Съвета на ЕС, за да отговори на настоящите предизвикателства, с които ЕС се сблъсква, предава БТА. \"Днешното посещение е и символичен момент за Румъния, която отваря пътя на нашето сътрудничество в една нова перспектива - тази на председателството на Съвета на ЕС. В това качество ще продължим да работим заедно за осъществяването на общата цел за укрепване на европейския проект\", изтъкна Дънчила на съвместна пресконференция с Юнкер. Тя добави, че Румъния си поставя за цел да има \"реалистично и прагматично председателство\". Дънчила посочи също, че румънското председателство на ЕС ще се опита да постигне консенсус сред страните членки по отношение на многогодишната финансова рамка. \"В този период от шест месеца ще имаме дискусии с всичките страни членки, ще бъде безпристрастен посредник и ще се опитаме да постигнем консенсус за финансовата рамка\", заяви тя. От своя страна Юнкер заяви, че има доверие в румънския премиер и изтъкна, че \"когато председателстваш ЕС, трябва да сложиш в скоби собствените си мнения и вътрешнополитически проблеми\". \"Г-жа премиерът ми потвърди желанието си да не хвърля сянка върху румънското председателство, изнасяйки в Европа вътрешните проблеми\", посочи Юнкер. \"Имам пълно доверие в теб, Виорика, че ще направиш всичко възможно това първо румънско председателство да успее\", добави той. Председателят на ЕК отново заяви, че се надява Румъния да стане членка на Шенген до края на мандата на настоящата Европейска комисия. \"Не виждам никаква причина някои правителства да отказват упорито това (. . .), опитваме се да ги убедим да кажат \"да\" за присъединяването на Румъния към Шенген\", заяви Юнкер. \"Бих искал да завърша мандата си, като направя от Румъния членка на Шенгенското пространство и да се сложи край на Механизма за сътрудничество и проверка\", подчерта Юнкер на пресконференция с премира Виорика Дънчила.", "date": "2019.01.11", "title": "Юнкер иска Румъния да стане членка на Шенген до края на мандата му"}
{"url": "https://www.24chasa.bg/novini/article/7240249", "text": "\"За какво са ни празни спомени? Нека вещите на нашата звездичка Никол да помогнат на някой в нужда. По-голямата част от нещата й вече намериха нови собственици и се радваме, че ще послужат\". Това сподели пред   почернената майка Ваня Министерска. . Дарина е убита в дома си, след като седмица преди това иска да сложи край на връзката. След като стреля по майката, сотаджията взима дъщеря си и тръгва да бяга из София. Задържан е малко след като стреля в окото на 1-годишната си Никол. Опитва се и да се самоубие, но куражът го напуска, когато насочва пистолета към себе си, и куршумът само го одрасква. Все още не са готови експертизите, които да установят психичното му състояние. Докато чака началото на процеса, Викторио мрънка редовно, че килията не му е удобна, и иска да го пуснат срещу по-лека мярка. Към момента магистратите остават непреклонни. Пред разследващите Викторио обяснява, че не помни как е убил жена си Дарина и бебето. По-късно стана ясно, че Дарина е била тормозена психически през цялата година. Натискът върху нея започва още в болницата след раждането на малката Никол. Викторио настоява да му прехвърли половината от наследственото жилище, където Срещу младата майка е имало и заплахи за живота й. Викторио й казвал, че ще падне случайно, докато простира от терасата, и че може да инсценира катастрофа, в която да изгуби живота си. В крайна сметка Викторио я убива със служебния си пистолет. От обкръжението на Дарина разказват, че десет дни преди инцидента младата майка два пъти е ходила в полицията. Искала е да подаде сигнал срещу Викторио за психически тормоз и да получи защита. Оттам обаче я разубеждават, като я съветват да си изгладят отношенията сами. Никой не предприема адекватни мерки срещу комплексирания мъж, който забранява на Дарина да комуникира дори с близките си, и се стига до фаталния край. Дарина е била и подслушвана и следена, разкриват още приятелките й. Става ясно, че Викторио се ползвал с връзки в районното управление, в което е подал жалба срещу Дарина ден преди убийството. В същото районно работел негов близък приятел, предаде още \"България Днес\". Родителите на Дарина са категорични, убийството на момичето е планирано и е умишлено. Затова и Ваня Министерска има нова мисия - да се бори за спокойствието на колкото се може повече жертви на домашно насилие. Всеки момент ще бъде готов сайтът й, с който почернената майка ще информира жертвите на домашно насилие как ги пази закона, какво е манипулация и шантаж и къде да намерят подкрепа и закрила.", "date": "2019.01.11", "title": "Дават вещите на убитата от баща си 1-годишна Никол на бедни майки и деца"}
{"url": "https://www.24chasa.bg/novini/article/7240330", "text": "Повече от 11 500 земетресения са регистрирани през миналата година в Индонезия - най-големият брой от десет години, предаде ТАСС. \"През миналата година е отчетен рекордно висок показател. Така например през 2017 г. са регистрирани около 7200 подземни труса, а през предишни години - средно около 4000\", каза директорката на Агенцията по метеорология, климат и геофизика Двикорита Карнавати, предава БТА. Карнавати отбеляза и, че \"за разлика от предишни години през миналата година са наблюдавани разрушителни природни бедствия, причинени от земетресения\". Земетресението с магнитуд 7,4 в края на септември на остров Сулавеси предизвика силно цунами. Тогава загинаха повече от 2200 души, а още няколко хиляди изчезнаха безследно. През 2018 г. природните бедствия в Индонезия са отнели живота на над 4200 души - най-големият брой от 2007 г. Индонезийският архипелаг е най-големият в света. Той се състои от 18 хиляди острова. Разположен е в така наречения Огнен пръстен в Тихия океан - с радиус около 40 хиляди км. Ето защо в този район се регистрират тектонски катаклизми средно по пет-шест пъти на ден.", "date": "2019.01.11", "title": "Рекорден брой земетресения в Индонезия през 2018 година"}
{"url": "https://www.24chasa.bg/novini/article/7240313", "text": "Около 500 души протестират в пловдивското село Войводиново заради  . В проявата участват бивши и настоящи командоси, фенове от футболни агитки. Протестиращите развяват българския трикольор, както и знамена с ликовете на български патриоти. Сред изразяващите недоволството си бяха забелязани и криминално проявени лица от близкото минало от Пловдив. Засега мероприятието протича спокойно, без прояви на агресия.", "date": "2019.01.11", "title": "Около 500 протестират във Войводиново заради пребития командос (Снимки, видео)"}
{"url": "https://www.24chasa.bg/novini/article/7240341", "text": "„Вчера спечелихме едно разиграване със слаби карти. Моментът беше ключов”, каза Йордан Арабаджиев – изпълнителен директор на Съюза на превозвачите, пред  . Депутатите от Транспортната комисия на европарламента не гласуваха вчера два от докладите в пакета „Мобилност”, което на практика го блокира. Докато течеше гласуването, шофьори от България, Румъния и Полша протестираха на площад „Люксембург” в Брюксел. Това показва че самата философия на пакета е погрешна, коментира още Йордан Арабаджиев по повод гласуването. „Така се показа уродливото лице на администрацията в Брюксел – как с административни регулации може да се отнеме бизнес в една силно конкурентна среда. Затова мисля, че вчерашното гласуване беше спечелена битка в една тактическа и позиционна война, която не е приключила”, каза още Арабаджиев. По думите му предложенията в пакета „Макрон” рушат устоите на ЕС. ,,Все още не сме спечелили войната. Ние искаме да има такъв пакет, който да отразява реално обстановката в целия ЕС, докато в сегашния си вариант той влезе в Европарламента без оценка на въздействието. Този пакет е чисто протекционистки и би бил удар върху българските и източноевропейски превозвачи'', обясни Арабаджиев и допълни, че няма доверие в сегашните представители от Европейския парламент.", "date": "2019.01.11", "title": "Шефът на Съюза на превозвачите: Не сме спечелили войната"}
{"url": "https://www.24chasa.bg/novini/article/7240351", "text": "Саудитското момиче Рахаф Мохамед ал Кунун, избягало в Тайланд от страх да не бъде убито от семейството си, получи убежище в Канада. Това съобщи днес началникът на тайландските имиграционни власти Сурачате Хакпарн, цитиран от Ройтерс. По думите на Сурачате тази вечер 18-годишната Кунун ще се качи на полет на Корейските авиолинии от Банкок за Сеул, а оттам ще замине с друг полет за Канада. \"Канада й предостави убежище\", заяви той пред Ройтерс. \"Ще замине тази вечер в 23.15 ч\", допълни Сурачате.", "date": "2019.01.11", "title": "Саудитската кандидатка за убежище\nще замине за Канада тази вечер"}
{"url": "https://www.24chasa.bg/novini/article/7240355", "text": "Управляващите партии в Швеция - Шведската социалдемократическа работническа партия (ШСДРП) и Партията на зелените (ПЗ) представиха проект за споразумение за съставяне на коалиция с подкрепата на Партията на центъра и Либералите, предадоха Франс прес и ТАСС. Четири месеца след парламентарните избори на 9 септември тези четири формации публикуваха програма от петнайсетина страници в сайтовете си, предава БТА. \"Партията на Центъра и Либералите се съгласяват (настоящият премиер социалдемократ) Стефан Льовен да е премиер на правителство, съставено от социалдемократите и Зелените\", се казва в текста. Центристите и либералите тепърва трябва да получат одобрение от политическите си бюра. Тези четири формации имат 167 от 349-те места в парламента, с осем по-малко от необходимите за мнозинство 175. Възможно е бившата комунистическа Лява партия, която подкрепя управляващата коалиция от 2014 г., да изиграе роля на балансьор в тази конфигурация. В проекта за коалиционно споразумение се предвиждат инвестиции за повишаване заетостта, социалните помощи, екологичния преход и намаляването на социалните неравенства, както и да се работи за интегрирането на мигрантите. За получаване на шведско гражданство ще се въведе задължителен изпит по шведски език и проверка на запознатостта с правилата в шведското общество. Председателят на парламента ще се срещне с партийните лидери в понеделник, след което ще представи кандидат за премиер, който ще бъде гласуван в сряда. Съгласно действащите в Швеция принципи на \"отрицателния парламентаризъм\", за да управлява едно правителство е достатъчно то да бъде само \"толерирано\" от парламента, тоест мнозинството депутати да не го отхвърлят, дори и да не го подкрепят.", "date": "2019.01.11", "title": "Управляващите в Швеция: Постигнахме споразумение за ново правителство"}
{"url": "https://www.24chasa.bg/novini/article/7240284", "text": "Противопоставянето между институциите не е в полза на българското общество. Няма как обаче да има компромис в борбата с корупцията, в борбата за по-високи доходи и за ликвидиране на социалното неравенство. Това коментира в \"Още от деня\" по   главният секретар на президента полк. Димитър Стоянов. Според него президентът и останалите институции са обединени по национално значимите теми, като пример за това е протестът на българските превозвачи в Брюксел. \"По отношение на подкрепата до транспортните работници, която беше оказана и от президентската институция с писмото, което беше изпратено до Антонио Таяни. И от днес от правителството, както и участието в протеста на министъра на транспорта. Спорът около изтребителите е за спазване на процедурите, които са гласувани от изпълнителната власт\", коментира Стоянов. \"Няма как да толерираме нещо, което е в противоречие на самото решение на Народното събрание. Няма спор по отношение дали единият тип самолети е по-добър или другият. И F-16 има положителни и отрицателни страни, и \"Грипен\" има положителни и отрицателни страни\", добави той. Той беше категоричен, че конкурсът за изтребителите е опорочен. По думите му се разиграва сценарий, който води началото си още от назначаването на комисията от предното Народно събрание.", "date": "2019.01.11", "title": "Главният секретар на президента: И F-16, и \"Грипен\" имат положителни страни"}
{"url": "https://www.24chasa.bg/novini/article/7240360", "text": "Седем души загинаха, а петима са в критично състояние след катастрофа на автобус с туристи и местни жители в източната част на Куба, предаде Асошиейтед прес. Според държавни медии в автобуса е имало 18 кубинци и 22-ма туристи от Холандия, Великобритания, Франция, Мексико и Канада, предава БТА. Според радио \"Гуантанамо\", цитирано от Ройтерс, са загинали трима кубинци, две аржентинки, германка и французин. Общо 31 ранени са приети в местната болница. Не се уточнява има ли чужденци сред тежко ранените. Катастрофата е станала между градовете Баракоа и Гуантанамо. Шофьорът заявил, че изгубил контрол над управлението заради мокрия и криволичещ път. Според свидетели това станало при негов опит за изпреварване, след който автобусът се преобърнал. Кубинските шосета са слабо осветени, тесни и осеяни с огромни дупки. Миналата година в 11-милионната страна е имало 750 смъртни случая и 7999 ранени в 11 187 пътно-транспортни произшествия. Днешната катастрофа е четвъртата тежка злополука с автобус за един месец, отбелязва АП.", "date": "2019.01.11", "title": "Седем загинаха, а петима са тежко ранени при автобусна катастрофа в Куба"}
{"url": "https://www.24chasa.bg/novini/article/7240338", "text": "Ваканцията на група германски гимназисти в Австрия днес приключи, но вместо да карат ски, те бяха евакуирани с военни хеликоптери, след като цяла седмица останаха блокирани в хижата си в резултат на рекордните снеговалежи, предаде Франс прес. Австрийските военни съобщиха, че са изпратили два хеликоптера, за да могат 66 ученици и учители от района на западногерманския град Дортмунд да напуснат ски курорта Касберг в Грюнау, Централна Австрия. Групата пристигнала на 5 януари на ски, но плановете се провалили заради дебелия сняг, натрупал в голяма част от страната, предава БТА. Касберг, като повечето австрийски ски курорти, не работят от дни поради опасността от лавини, от рухване на дървета или спиране на тока. Въпреки лошия си късмет обаче учениците не се отчаяли, а пак намерили начин да се забавляват, запълвайки времето си с настолни игри, тъй като нямало ток да гледат телевизия и да зареждат телефоните си. До три метра сняг, а на места и повече, паднаха в Западна и Централна Австрия от миналия четвъртък досега. Скипистите и съоръженията в курорта Лозер в провинция Щирия, който се намира на 1500 м надморска височина, напълно изчезнаха под 5-метрова снежна покривка. Около 500 войници разчистваха днес покривите и пътищата в селищата, където положението бе най-тежко. Още 1000 войници са в готовност да се намесят при нужда, посочи правителството.", "date": "2019.01.11", "title": "Армията евакуира с хеликоптери германски ученици от зимен курорт в Австрия"}
{"url": "https://www.24chasa.bg/novini/article/7240397", "text": "Гръцките власти са претърсили най-малко още 10 сгради на университети и колежи, след като писма, съдържащи бял прах, бяха изпратени в кампуси в страната, предаде Асошиейтед прес. Служителите на пожарната служба за трети пореден ден събираха подозрителни пакети и провеждаха инспекции на сгради в Атина, северния град Солун и няколко други града, с което броят на инцидентите достигна 24. Най-малко десетина души са били прегледани от лекар като предпазна мярка, но никой не е хоспитализиран, предава БТА. В сряда подобен плик с подозрително вещество предизвика паника в Егейския университет на остров Лесбос, където седем души бяха превантивно настанени в болница, посочват гръцки медии. Като получатели на всички пратки са посочени ректорите на университетите, а подателят е в Индия. Засега никоя от пратките, освен тази на остров Лесбос, не е съдържала никакво подозрително вещество, а субстанцията, която предизвика дразнене у служители там изглежда, че не е опасна. Анализ в централната държавна химическа лаборатория е показал, че дразнещият прах съдържа най-вероятно лепило и вещество, което се съдържа в печатарски мастила. Седмината хоспитализирани вече са изписани от болницата. Полицията не е коментирала информации, излъчени от държавната телевизия, според които на писмата било написано на английски \"Ислямът ще победи\".", "date": "2019.01.11", "title": "Претърсват университети в Гърция заради пликовете с бял прах"}
{"url": "https://www.24chasa.bg/novini/article/7240406", "text": "Бързо изместване на земния северен магнитен полюс принуждава специалистите да направят безпрецедентно рано корекции на модела, използван за навигация от кораби, самолети и подводници в Северния ледовит океан, съобщи Ройтерс. Северният магнитен полюс, към който сочат стрелките на компасите, се измества непредсказуемо от канадското крайбрежие, където беше преди век, към средата на Северния ледовит океан и Русия, предава БТА. \"Движи се с около 50 км годишно. От 1900 г. до 1980 г. не се движеше много, но през последните 40 години изместването наистина се ускори\" - каза Киран Беган от Британския геоложки институт пред Ройтерс. Световният магнитен модел се актуализира на пет години. Следващите корекции трябваше да бъдат направени през 2020 г., но американските военни поискаха това да стане по-рано, добави той. За модела отговарят Британският геоложки институт и американското Национално управление по изследване на океаните и атмосферата. Изместването на полюса се дължи на безпрецедентни промени в разтопеното желязо дълбоко в земята. Актуализираният модел ще бъде издаден на 30 януари, съобщи сп. \"Нейчър\". Изместването на северния магнитен полюс ще остане незабелязано за повечето хора извън района. То например няма да повлияе на смартфоните в Ню Йорк, Пекин или Лондон. Навигационните системи в автомобилите и телефоните работят с радиовълни от спътници високо над Земята. На повечето места компасите ще дават само нищожни отклонения, допустими според петгодишния модел. /", "date": "2019.01.11", "title": "Изместване на северния магнитен полюс налага промени в навигационния модел"}
{"url": "https://www.24chasa.bg/novini/article/7240410", "text": "Планинските спасители са категорични - най-много инциденти стават при 3-а степен на опасност от лавини, наричана още \"значителна\". Причината е, че хората подценяват степента, предава БНТ. \"Съществуват реални рискове от падане на лавини и то предизвикани от хората. Държа да подчертая - предизвикани от хората. Докато 4-а и 5-а степен на практика е почти изцяло спонтанни падания на лавини\", каза Емил Нешев - директор на \"Планинска спасителна служба\" към БЧК. При последните две степени се затварят ски курортите и се отцепват цели участъци. У нас 3-ата степен се дължи най-вече на обилните снеговалежи. \"Обилни в рамките на 30 сантиметра приблизително. По-лошото е, че повечето снеговалежи всъщност бяха по време на силни ветрове, които създават и образуват така наречените снежни дъски, които са най-големият проблем в зимната планина\", каза Нешев. От спасителната служба на Български червен кръст предупреждават, че първият ден след снеговалеж е най-опасен и отново препоръчват да не се кара извън обозначените писти. Освен това планината изисква задължителна екипировка. Част от нея включва лавинен уред, сонда и лопата. Сред най-важните съвети на спасителите е да се информираме добре преди да се качим на високо и да караме само по обозначените писти. Да гледаме времето по новините и да проверяваме сайта на планинската спасителна служба. Промените в снежната покривка са ежечасни. Инцидентите в планините се случват заради два основни фактора - подценяване на условията в планината и надценяване на собствени възможности. Това се отнася най-вече за търсачите на силни усещания. Затова най-важното, което трябвало да имаме в планината е разум.", "date": "2019.01.11", "title": "Кога лавинната опасност е най-голяма, обясняват от БЧК"}
{"url": "https://www.24chasa.bg/novini/article/7240312", "text": "Премиерът на Република Македония Зоран Заев и лидерът на партия Беса Билал Касами са се споразумели двамата депутати от Беса да гласуват \"за\" промените в конституцията, съобщават македонските медии, които цитират говорителя на управляващия Социалдемократически съюз Костадин Костадинов, предава БТА. С това управляващото мнозинство си осигури 80 депутати, които да гласуват \"за\" конституционните поправки за прилагане на Преспанския договор с Гърция. Според неофициална информация договорено е исканията на Беса дса бъдат вградени в закони, а не в конституцията. За Билал Касами спорно е това, че предвиденото в Договора от Преспа за гражданстквно \"македонско/граждани на Р Северна Македония\" с албанския превод получава двойно знамчение, на \"македонсик\", но и на \"македонец\". Очаква се заседанието на македонския парламент да продължи, за да бъдат гласувани промените. Македонското правителство потвърди, че са преодолени разногласията с партията на Билал Касами Беса за промени в конституцията, съобщи агенция МИА. Гражданството остава македонско/гражданин на Република Северна Македония. Приета е поправка в основния закон, с която се потвърждава гражданството - македонско/гражданин на Република Северна Македония и се пояснява как ще гласи то за гражданите албанци на албански език и това ще се потвърди във всички закони, в които е необходимо, съобщи правителството. Приета е и поправка, с която се потвърждава, че републиката има грижата за диаспората на всичките си граждани. Договорено е допълнително в закона за личната карта да се вписва и етническата принадлежност на гражданите. Всичко друго, което бе предложено като поправки, ще бъде оттеглено, защото юридически не може да се реализира сега. Оставаме посветени в бъдеще да работим за решаване с цел да отстраним и този вид проблеми, пред които се изправят гражданите и за постигане на общите европейски цели, се добавя в правителственото съобщение.", "date": "2019.01.11", "title": "Заев и Касами са постигнали договор за гласуване на промените в конституцията на Македония"}
{"url": "https://www.24chasa.bg/novini/article/7240139", "text": "Обилни снеговалежи продължават в южните и югоизточните части на Германия. В отстраняването на последиците от лошото време се включиха и военнослужещи от Бундесвера, предаде ТАСС, цитирайки вестник \"Билд\". Бронирани машини разчистват пътищата на няколко места в южната провинция Бавария, с тяхна помощ войници евакуират хора от селата, откъснати от външния свят, предаде БТА. Извънредно положение бе обявено днес в района на популярния алпийски курорт Гармиш Партенкирхен, по-рано това стана и в баварските райони Мисбах, Бад Тьолц-Волфратсхаузен, Траунщайн и Берхтесгаденер Ланд. В редица южни и източни райони на провинцията бе спряно движението на регионалните влакове, защото \"Дойче бан\" не успява да разчисти железопътните линии. Международното летище на Мюнхен отмени около 90 от планираните за днес полети поради лошото време. Общия брой на загиналите от лошото време и студа в Бавария и съседна Австрия достигна 12 души. Деветгодишно момче загина днес в градчето Траутсхофен, след като върху него се сгромоляса дърво под тежестта на снега по клоните. По някои магистрали около Мюнхен през изминалата нощ се образуваха тежки задръствания и на много хора се наложи да нощуват в автомобилите си. Едва към сутринта положението се нормализира. Тежко пострада от мощните снеговалежи и източната провинция Саксония. Заради опасността от падане на дървета хората там бяха предупредени да внимават при посещение на горските масиви. Прогнозите за времето не са успокоителни. От германската метеорологична служба предупредиха, че в нощта срещу неделя в Бавария и най-вече в Алпите се очакват нови валежи от сняг, а са възможни и дъждове.", "date": "2019.01.11", "title": "Обилни снеговалежи в Бавария, властите повикаха армията на помощ"}
{"url": "https://www.24chasa.bg/novini/article/7240151", "text": "Древните жители на Великденския остров са издигнали прочутите масивни и загадъчни статуи на места с достъп до сладководници източници и други ресурси, предаде ДПА, позовавайки се на публикация в сп. \"PLOS One\". Огромните монументи моаи, които на височина достигат до 12 метра и тежат 75 тона, от поколения смайват посетителите на острова, известен още като Рапа Нуи. Произходът им все още е неизвестен, а изследователите отдавна се питат защо за издигането им са избрани определени места на острова. Настоящото проучване показва, че местонахождението им отбелязва местата, където жителите на Рапа Нуи са могли да пият прясна вода, за утолят жаждата си, предава БТА. На острова се издигат над 800 статуи на моаи и 300 аху - поддържащи ги монументалните платформи. Смята се, че паметниците са дело на отделни общности, като първите са издигнати през 13 век. \"Когато започнахме детайлно проучване на хидрологията, установихме, че достъпът до сладка вода и местоположението на статуите са тясно свързани помежду си\", казва антропологът и ръководител на изследването Карл Липо от университета Бингамтън, САЩ. Специалистът допълва, че на местата без аху или моаи не са открити сладководни източници, докато такива са намерени в близост до монументите дори във вътрешността на Великденския остров. ", "date": "2019.01.11", "title": "Статуите на Великденския остров са издигнати близо до прясна вода"}
{"url": "https://www.24chasa.bg/novini/article/7240180", "text": "Състав на Плевенския окръжен съд постанови днес постоянна мярка за неотклонение \"задържане под стража\" на обвиняемия Р.К за това, че на неустановена дата през периода 26 ноември - 6 декември, 2018 г. умишлено е умъртвил 72-годишен мъж в местността \"Стражата-3\" край областния град, предаде БТА. За повдигнатото обвинение се предвижда наказание от 15 до 20 години лишаване от свобода, доживотен затвор или доживотен затвор без замяна. Съдът е постановил най-тежката мярка за неотклонение поради това, че е налице обосновано предположение лицето да е извършило престъплението, поради събрани доказателства от разследването. Налице е и предпоставка обвиняемият да се укрие или извърши ново престъпление. Определението на съда в Плевен може да се обжалва и протестира пред Апелативен съд - Велико Търново в тридневен срок, считано от днес, се посочва в съобщението.", "date": "2019.01.11", "title": "Постоянен арест за обвинен в умишлено убийство на 72-годишен мъж от Плевен"}
{"url": "https://www.24chasa.bg/novini/article/7239910", "text": "са Л.Г. и Д.Д. - 2 момчета от София на 23 и 30 години, съобщиха наши източници. Сигнал за трагедията бе подаден днес в 11,28 часа. Група сноубордисти са се спускали по улеите под връх Тодорка, извън обработените писти. Те предизвикали лавина, а двама от тях бяха затрупани. След като планинските спасители ги намериха, телата им бяха свалени до базата на ПСС, а полицията пристигна, за да направи оглед. Загиналите са имали еърбеци, които са се отворили, но са били разкъсани от дърветата по склона.", "date": "2019.01.11", "title": "Загиналите в лавината са 2 момчета от София (Видео)"}
{"url": "https://www.24chasa.bg/novini/article/7239919", "text": "111-ата годишнина от създаването на българското военно разузнаване отбеляза служба „Военна информация“ (СВИ) с тържествено събрание, днес, 11 януари 2019 г. Министърът на отбраната Красимир Каракачанов и началникът на отбраната генерал Андрей Боцев положиха венци пред паметниците на загиналите при изпълнение на служебния си дълг военни разузнавачи. Това съобщиха от Министерството на отбраната. В приветствието си министър Каракачанов подчерта, че „Военна информация“ винаги е била най-добрата българска разузнавателна служба и благодари на ръководството и целия личен състав, че продължават да поддържат високия й авторитет и да изпълняват своите задължения. Всяка държава трябва да има свои надеждни разузнавателни структури, които да гарантират добиването на достоверна информация и нейния точен анализ, за да може държавното ръководство да взема правилни информирани решения, подчерта министърът на отбраната. По думите му работата на българското военно разузнаване в лицето на службата е изключително ценна за сигурността на страната. Генерал Андрей Боцев поздрави целия личен състав по повод годишнината и заяви, че стратегическото военно разузнаване винаги е било част от системата за национална сигурност и неговата роля става все по-значима. Той изрази своята признателност за точното и своевременното подпомагане в оценката на измененията и анализа на средата на сигурност и допълни, че и занапред ще разчита на пълната и достоверна информация за динамичната картина, която експертите на „Военна информация“ изграждат с много труд и постоянство. Директорът на службата бригаден генерал Пламен Ангелов заяви, че военното разузнаване винаги е било посветено на защитата на националния интерес и достойно е изпълнявало своето призвание. „Изминалите 111 години са го доказали по убедителен и безспорен начин, за това имаме повод за професионално самочувствие“, допълни директорът на службата. Бригаден генерал Ангелов увери целия личен състав, че постигнатите през 2018 г. резултати и високи оценки за дейността показват, че службата успешно е изпълнила планираните задачи. Той заяви, че се е работило мобилизирано, с висок темп, защото интензитетът, с който работи доброто разузнаване, е правопропорционален на динамиката на международните отношения и средата за сигурност. По повод на 111-ата годишнина от създаването на военното разузнаване и за постигнати високи резултати военнослужещи и цивилни служители бяха наградени от министъра на отбраната, началника на отбраната и директора на службата. На събранието присъства и командирът на 68-ма бригада „Специални сили“ бригаден генерал Явор Матеев. Директорът на службата отбеляза отличното взаимодействие с бригадата по изграждането и окомплектоването с личен състав на съвместни разузнавателни органи. Бригаден генерал Пламен Ангелов отличи командоси от 68-ма бригада за постигнати успехи в съвместни мисии. *** През 1908 г. на 12 януари (нов стил) влиза в сила Указ № 190 на княз Фердинанд, с който Информационното бюро към Оперативното отделение на Щаба на армията се трансформира в Разузнавателна секция. С министерска заповед № ОХ-49 от 11 февруари 1997 г. 12 януари е обявен за официален празник на българското военно разузнаване.", "date": "2019.01.11", "title": "Каракачанов награди военни разузнавачи по повод професионалния празник на служба „Военна информация“"}
{"url": "https://www.24chasa.bg/novini/article/7239917", "text": "Двама български граждани бяха ранени в пътна катастрофа на международния път Белград-Ниш край Ягодина, предаде Танюг. Двамата са настанени в болницата на Ягодина, животът им не е в опасност, предава БТА. Катастрофата станала вчера към 19 часа българско време, когато автомобил \"опел астра\" с български регистрационен номер излетял от пътя по неизвестни причини. Други автомобили не са участвали в катастрофата.", "date": "2019.01.11", "title": "Кола с българи излетя от пътя Белград - Ниш, двама са ранени"}
{"url": "https://www.24chasa.bg/novini/article/7239935", "text": "Поставя се временна стоманена покривна конструкция на Царските конюшни. Това каза заместник-кметът на София Тодор Чобанов, който инспектира аварийния ремонт на конюшните. Временният покрив трябва да предпази геобразната постройка, предава БТА. Ремонтът е започнал преди няколко дни и се извършва с финансиране, отпуснато изцяло от бюджета на Столична община /СО/, като ще струва 130 000 лв. Той предполага, че СО ще получи най-вероятно компенсация от МВР и другите съсобственици за тези суми. Новият покрив е със стоманена конструкция и ще даде необходимото време за изработване проектите за цялостна консервация и реставрация на старината. Ремонтът трябва да завърши за няколко седмици. Няма същностна промяна в Царските конюшни от началото на зимния сезон, състоянието на сградата е такова, каквото е било веднага след пожара, каза Чобанов и допълни, че сградата се наблюдава ежеседмично от районната кметска администрация. През 2015 г., въпреки липсата на статут на обекта, Столична община е приела подробен устройствен план на цялата зона, който забранява разрушаване, надстрояване, видоизменяне а оригиналните структури, каза Чобанов. Столична община настоява обектът, който в момента има статут на културна ценност, да получи статут на национална културна ценност, защото е такава, посочи Чобанов и допълни, че той е свързан със създаването на държавността на Третата българска държава. Според него сградата трябва да има обществени функции - културни, образователни, музейни. Царските конюшни са идеални за музейни функции, посочи Чобанов. Заместник-кметът посочи, че вече тече ремонтът и на минералната баня в Банкя с привлечени средства от външен инвеститор. Той ще струва около 6 млн. лв. Друг обект, по който се работи, е по възстановяването на спирка \"Вишнева\". По думите на Чобанов покривът на сградата вече е възстановен и предстои през годината да се направи читалня, свързана с историята на градския транспорт в столицата.", "date": "2019.01.11", "title": "Столична община прави авариен ремонт на Царските конюшни"}
{"url": "https://www.24chasa.bg/novini/article/7239950", "text": "Три български гражданки бяха арестувани вчера от полицията в македонския град Гостивар за кражба, съобщи полицията, цитирана от сайта МКД и телевизия Сител. На 6 януари, Бъдни вечер по Юлианския календар, в Скопие бяха задържани други две българки, заподозрени за кражби, а още на следващия ден, на Коледа, полицията задържа още две българки, предава БТА.", "date": "2019.01.11", "title": "Три българки бяха арестувани от полицията в Гостивар за кражби"}
{"url": "https://www.24chasa.bg/novini/article/7239948", "text": "Шофьорка на автобус спаси бебе, след като забеляза, че то се скита само по магистрала в американския град Милуоки, щата Усконсин, предаде  . Докато шофира, Ирена Ивич забелязва съвсем малко дете да тича по надлеза на шосето. Бебето е босо и само с боди в мразовития ден. Жената спира автобуса и успява да настигне малчугана. Взима го в шофьорската кабина, а пътничка дава якето си, за да завият момченцето. Успокоено и стоплено, бебето заспива, докато дойде полицията да го прибере. Местни медии съобщават, че момченцето е изоставено от майка си, която имала психично разстройство. То ще бъде предадено на бащата.", "date": "2019.01.11", "title": "Шофьорка на автобус спаси бебе, тичащо по магистрала в САЩ"}
{"url": "https://www.24chasa.bg/novini/article/7239943", "text": "Китай придава \"голяма важност на задържането\" на негов гражданин в Полша по обвинение в шпионаж, заяви представителка на китайското посолство във Варшава, цитирана от Асошиейтед прес. Тя каза, че представители на посолството са се срещнали със служители в полското външно министерство, за да обсъдят случая. Полската държавна телевизия съобщи днес, че властите са повдигнала обвинения в шпионаж срещу китаец, заемащ ръководна длъжност във филиала на компанията \"Хуавей\" в Полша, и срещу поляк, работил в полската служба за вътрешна сигурност. Арестите са били извършени във вторник, припомня БТА.  Представителката на китайското посолство каза, че Китай призовава Полша да го \"информира за ситуацията по случая и възможно най-скоро да уреди консулско посещение\". \"Настояваме полската страна да подходи към случая законно, справедливо и адекватно и да гарантира законните права, интересите, сигурността на китайския гражданин и хуманното отношение към него\", заяви тя. Представителката, пожелала анонимност, не коментира дали заподозреният е виновен. По думите й \"китайската страна е против всякакви спекулации и оклеветяване, когато няма конкретни факти\".", "date": "2019.01.11", "title": "Китай: Настояваме Полша да гарантира сигурността на задържания китайски гражданин"}
{"url": "https://www.24chasa.bg/novini/article/7239957", "text": ".Районната прокуратура в Пловдив се самосезира и подхвана ром, който преди дни пусна във фейсбук клип със закани срещу жителите на Войводиново. \"Ще пострадате много, крайни къщи ще горят, ще ви разкажем играта\", гласят някои от заплахите на Салхо Кисимов. Той е от селото, но работи в Германия. В клипа мъжът нарича българите \"гяури\" От прокуратурата съобщиха, че проверката има за цел да установи данни за три престъпления - подбуждане към насилие и омраза, основани на етническа принадлежност, закана за палеж и хулиганство, отличаващо се с изключителен цинизъм и дързост. Скандалният клип, който разбуни социалните мрежи, бе разпространен и в медиите на 10 януари. Проверката е възложена на криминална полиция в Пловдив.", "date": "2019.01.11", "title": "Прокуратурата подхвана ром, заплашвал с палежи във Войводиново"}
{"url": "https://www.24chasa.bg/novini/article/7239976", "text": "Планинските спасители от Банско в момента провеждат тежка акция по изваждане на петима младежи от Сърбия и Русия, изгубени в Пирин. Те са тръгнали да се спускат по улеите в района на Демяница, извън района на ски зоната.                                                                                                                                                                                                                                                                                                                        ", "date": "2019.01.11", "title": "Нова драма в Пирин: Търсят петима изгубени младежи"}
{"url": "https://www.24chasa.bg/novini/article/7239972", "text": "Андре Погенбург, представител на крайнодясната партия \"Алтернатива за Германия\", известен с безцеремонните си изказвания, заяви днес, че напуска АзГ, за да създаде своя формация. Като мотив той посочи това, че според него АзГ не спазва предизборните си обещания и е твърде парализирана от страх да не бъде поставена под наблюдение от държавните органи, предаде ДПА. АзГ \"вече често пъти не се разглежда като патриотична алтернатива и тъкмо затова започна да губи способността си да печели доверие\", каза Погенбург пред вестник \"Велт\". Сега той възнамерява да основе нова партия, чийто фокус ще бъде регионът на Средна Германия, а формацията ще се казва \"Изправете се, германски патриоти!\", предава БТА. Погенбург добави, че към инициативата са се присъединили и други членове на АзГ. Във Фейсбук той е пуснал и логото на новата партия. Пред \"Велт\" политикът заяви, че новата му партия се очаква да се яви на регионалните избори тази година в провинциите Бранденбург, Саксония и Тюрингия. Погенбург е известен с много острия си език, заради който няколко пъти е бил упрекван, дори от съпартийците си. Миналата година той предизвика възмущение със своя реч, в която нарече турците в Германия \"камилари\", които \"нямат място\" в Германия. След избухналия скандал той подаде оставка като депутат в парламента на провинция Саксония-Анхалт. През 2017 г. отново имаше скандал около него, след като в интернет бяха качени откъси от негов чат, в който използва израза \"Германия за германците\", който често се асоциира с нацистите. В свои изказвания политикът е споменавал и за \"разширяване на границите\" на Германия. По-рано през седмицата структурите на АзГ препоръчаха Погенбург да бъде наказан с двегодишна забрана да заема партийни постове, след като по случай Нова година публикува в Туитър послание, в което пожела на сънародниците си от \"народната общност здрава, мирна и патриотична 2019!\" \"Народна общност\" е понятие, което повечето немскоезични автоматично свързват с отхвърлянето по времето на нацизма на либералното и плуралистично общество. В интервюто си за \"Велт\" Погенбург добавя, че не гледа на АзГ като на опоненти, а като на \"съюзници\". \"Надявам се никой от групата ни в Бундестага да не го последва по пътя към политическата маргинализация, нещо, което така или иначе, смятам за малко вероятно\", каза съпредседателят на АзГ Александър Гауланд. \"Доколкото виждам, политическият му проект няма никакви изгледи за успех\", каза другият съпредседател на партията Йорг Мойтен. Днес АзГ се събира на четиридневна партийна конференция в източния германски град Риза, на която ще обсъжда политическата си програма за предстоящите избори за Европейски парламент.", "date": "2019.01.11", "title": "Член на \"Алтернатива за Германия\" я напуска, щял да прави своя партия"}
{"url": "https://www.24chasa.bg/novini/article/7239968", "text": "Над 10 микробуса на жандармерията вече са на място във Войводиново. Те са в очакване на протеста, плануван за малко по-късно тази вечер, заради  . В ромската махала разрушаването на къщите продължава и в момента, като се изнася и изхвърля и покъщнината от тях.  Циганите са се изнесли оттам още първата вечер след инцидента, но полицията не е напускала района оттогава насам. Местните все още не са се събрали за протеста и по улиците засега е спокойно. Очаквайте подробности.", "date": "2019.01.11", "title": "Над 10 буса на жандармерията вече са в очакване на протеста във Войводиново (Видео, снимки)"}
{"url": "https://www.24chasa.bg/novini/article/7240000", "text": "Испанската полиция конфискува 2,7 тона канабис при най-голямата операция срещу наркотиците в историята на страната, предаде ДПА. Огромните количества канабис е трябвало да бъдат транспортирани до Великобритания и Холандия и вече са били преработени, съобщи днес испанската полиция, предава БТА. Арестувани са двайсет и двама заподозрени от различни народности, включително британец, холандец, испанец и румънец. Полицията смята, че ръководителите на престъпната група са британски и холандски граждани, отбелязва Асошиейтед прес. Наркотиците са били превозвани с камиони, скрити в различни предмети, като декоративни материали и стекове с бира, и вино. Според полицията престъпниците може би са спечелили близо 30 милиона евро (35 милиона долара). В рамките на разследването, което е започнало през април миналата година, полицията е успяла да разкрие две плантации с канабис в Кабрера де Мар близо до Барселона и в Калафел близо до Тарагона.", "date": "2019.01.11", "title": "Kонфискуваха 2,7 т канабис в най-голямата подобна операция в историята на Испания"}
{"url": "https://www.24chasa.bg/novini/article/7239988", "text": "Швейцарската компания Нестле (Nestle) закрива единствената си фабрика в Румъния и премества производството в Унгария, съобщава в. \"Зиарул финанчиар\". Представители на Нестле заявиха за изданието, че са започнали процес за закриване на фабриката в западния румънския град Тимишоара, където работят близо 400 души. \"Започнахме процес за закриване на фабриката, но преговаряме със синдикатите сега\", посочиха цитирани източници. Те уточниха, че произвежданите в Тимишоара брандове, включително популярната вафла \"Джо\", няма да изчезнат от пазара, тъй като продукцията ще бъде преместена изцяло в Унгария, информира БТА. \"Закриването на производствената единица в Тимишоара е изключително трудно решение, взето след детайлни анализи и прилагане на всички други алтернативи\", заяви Лешек Вончиш, представител на Нестле за Румъния. Той отбеляза, че служителите, които ще останат без работа след закриването на фабриката, ще получат компенсаторни заплати. Фабриката, в която работят 388 души, следва да бъде закрита до края на май 2019 г. Швейцарският производител на хранителни продукти влезе на румънския пазар през 1995 г., като има общо 900 служители в страната. Компанията заяви, че ще запази центъра си за финансови услуги в Тимишоара, където работят около 30 души, както и централния си офис в Букурещ и екипа по продажбите.", "date": "2019.01.11", "title": "Швейцарският гигант \"Нестле\" закрива фабриката си в Румъния"}
{"url": "https://www.24chasa.bg/novini/article/7240018", "text": "Китай обяви \"пълен успех\" на мисията на далечната страна на Луната, но изглежда малкият роувър, пуснат на повърхността, ще трябва да се движи по много насечен терен, съобщи АФП. Камерата на спускаемия апарат \"Чанъе-4\" направи 360-градусова панорамна снимка на местността. На нея се вижда сивата лунна повърхност, роботът, както и оставените от колелата му следи, предаде БТА. \"Вижда се, че сондата е заобиколена от множество малки кратери\" - каза Ли Чунлай от ръководството на мисията. Сондата \"Чанъе\" кацна в кратера Фон Карман в басейна Ейкън до Южния полюс. Това е най-големият известен кратер от удар в Слънчевата система. Кратерите до роувъра, единият от които е с диаметър 20 м и дълбочина 4 м, ще са предизвикателство за инженерите, отговарящи за маршрута му. Космическият апарат вече ще започне научни изследвания. Сондата \"Чанъе-4\" е оборудвана с китайски, германски и шведски инструменти. Тя ще изследва лунната повърхност и взаимодействието й със слънчевия вятър. Това е втората китайска мисия, кацнала на Луната. Първата - \"Чанъе-3\", беше изстреляна в края на 2013 г. Тогава също беше пуснат роувър, но на видимата страна на естествения ни спътник.", "date": "2019.01.11", "title": "Китайският лунен роувър трябва да маневрира сред кратери"}
{"url": "https://www.24chasa.bg/novini/article/7240010", "text": "Френският президент Еманюел Макрон няма да участва в Световния икономически форум в швейцарския град Давос, предаде Франс прес, като се позова на канцеларията му. Въпреки че на миналогодишния форум Макрон държа пространна реч, френските президенти не участват редовно в тази ежегодна среща на световния икономически елит. Според президентството, цитирано от телевизия Бе Еф Ем, причината френският президент да не замине за Давос е твърде натовареният му график. Макрон е изправен пред най-тежката криза от избирането си през май 2017 г. с протестите на \"жълтите жилетки\" срещу социалната и данъчната политика на правителството, които продължават втори месец, припомня БТА. Форумът в Давос тази години ще се състои от 22 до 25 януари. АФП посочва, че на 21 януари президентът събира във Версай (близо до Париж) 150 ръководители на френски и чуждестранни компании за новото издание на форума \"Изберете Франция\" (Choose France), който има за цел да привлече интерес и инвестиции.", "date": "2019.01.11", "title": "Макрон няма да участва в икономическия форум в Давос"}
{"url": "https://www.24chasa.bg/novini/article/7240031", "text": "Двама служители от Главна дирекция \"Охрана\" към Министерството на правосъдието са пострадали леко при пътна злополука на автомагистрала \"Марица\". Инцидентът е станал в 11,20 часа по обяд днес на километър 61 близо до отбивката на аутобана към Харманли, съобщиха от ОД на МВР - Хасково. Лекият автомобил се е ударил в мантинелата между двете платна на магистралата. Има щети по превозното средство. При произшествието единият от служителите е със счупен нос, а другият - със счупена костица на дясната ръка. След преглед в болницата двамата са били освободени са домашно лечение. Причините за инцидента се изясняват, образувано е досъдебно производство, уточниха от полицията.", "date": "2019.01.11", "title": "Двама охранители на съдебната власт са пострадали при инцидент на AM \"Марица\""}
{"url": "https://www.24chasa.bg/novini/article/7239471", "text": "Професионалната гимназия по механотехника в Кърджали се запали днес по обед. Пострадали са две учителки и един ученик, учителките са леко обгазени, а ученикът е получил травма, падайки по стълбите по време на евакуацията. Леко пострадал е и един пожарникар, който е получил нараняване на главата. Две учителки и 4 деца са били свалени с помощта на стълба от втория етаж. Сигналът за пожара е получен на телефон 112 в 13:20 ч. и веднага на място са изпратени няколко екипа на пожарната, спешна помощ и полицията. Те са отцепили района и са евакуирали всички в сградата.  В момента на пожара в училището е имало около 60 ученици и 15 души учители, и персонал. Все още не е ясно каква е причината за пожара. Криминалисти извършват оглед.", "date": "2019.01.11", "title": "Горя училище в Кърджали, евакуираха ученици, има пострадали"}
{"url": "https://www.24chasa.bg/novini/article/7239487", "text": "Именити представители на българската интелигенция изпратиха писмо до министър-председателя Бойко Борисов за подкрепа на действията на вицепремиера, министър на отбраната и лидер на ВМРО Красимир Каракачанов след случая във Войводиново. Това съобщиха от пресцентъра на ВМРО. Акад. Георги Марков, акад. Васил Сгурев, акад. Благовест Сендов, проф. Александър Чирков, Веселин Воденичаров, акад. Пламен Карталов, акад. Стефан Воденичаров, акад. Константин Косев, акад. Антон Дончев, чл. кор. Иван Гранитски, акад. Васил Гюзелев се обръщат към българския премиер, като изразяват категоричната си подкрепа на „инициативата на Красимир Каракачанов, оповестена тези дни по повод поредните и ставащи все по-нагли безчинства на наши съграждани от цигански произход“. Според учените, позорно е днес да бъдат бити и унижавани български полицаи, военнослужещи, органи на реда, а е престъпление това да сполетява всекидневно възрастни хора, жени и деца, които биват бити, грабени, изнасилвани и убивани. Те адмирират действията на Каракачанов и смятат, че е било крайно време един държавен български мъж да заеме такава позиция и призовават тя да се превъплъти в поредица от държавнически действия. Интелектуалците призовават министър-председателя да разпореди на компетентните институции да изготвят необходимите мерки така, че „в най-скоро време да се прекрати това безумие на злодейски посегателства срещу живота, достойнство и имота на обикновени български граждани“. „В тази посока може да разчитате не само на нашата подкрепа, а на огромната част от българската интелигенция и целия народ“, завършва писмото на видните родни интелектуалци в подкрепа на действията на Красимир Каракачанов. Припомняме, че вицепремиерът Каракачанов нарече циганите -извършители на побоя над военен във Войводиново, „нагли“ и декларира, че ще постави на обсъждане в Министерски съвет програма от мерки за справяне с циганската престъпност.", "date": "2019.01.11", "title": "Видни интелектуалци пишат на Борисов в подкрепа на Каракачанов"}
{"url": "https://www.24chasa.bg/novini/article/7239482", "text": "Санкция в размер на половината от дадените възнаграждения да бъде наложена на фирмата, отговорна за информационния сайт на новата система за електронни винетки. Това коментира експертът на АПИ проф. Олег Асенов пред камерата на  Той е предложил това в свой доклад. Асенов обясни, че има две онлайн системи, направени от две фирми - информационният портал и специалният сайт за покупка на е-винетка. С първия има редица проблеми. Около 10-15 хиляди лева не би трябвало да се платят, но сайтът е възложен под праговете на обществените поръчки, не са похарчени огромни държавни пари, обясни Асенов. Киберспециалисти предричат срив на сайта за е-винетки. bgtoll.bg може да не издържи, ако не се оправят грешките. Експертът Ясен Танев открои и друг проблем - общите условия, които не се показват при заявяване на желание да се закупи винетка в сайта. Това означава, че не знаем с какво се съгласяваме, добави той. От АПИ увериха, че в рамките на днешния ден ще се появи такъв текст, понеже са прецизирали стария. Текстът за деклариране, че ще получаваме електронни фишове, ще изчезне.", "date": "2019.01.11", "title": "Експерт на АПИ: Трябва да има санкция заради е-винетките"}
{"url": "https://www.24chasa.bg/novini/article/7239505", "text": "Американски учени сравниха въздействието на социалната мрежа Фейсбук с това на хероиновата зависимост, съобщава Лента. Сайтът цитира изследване, публикувано в сп. \"Бихейвиър адикшънс\". Проучването е дело на екипа на д-р Дара Меши от Мичиганския университет, предава БТА. По нейните думи една трета от хората по света използват социалните мрежи, като значителна част от тях имат признаци на тежка зависимост. В тестовете взели участие 71 доброволци, за да бъде измерена зависимостта им от Фейсбук. При мнозинството от тях били открити психични нарушения. \"По правило наркоманите не се учат от своите грешки. Те осъзнават тежките последствия от своята зависимост и при това продължават да взимат наркотични вещества. В това си приличат с тях ползвателите на социалните мрежи\", заключава д-.р Меши.", "date": "2019.01.11", "title": "Учени сравниха въздействието на Фейсбук с това на хероина"}
{"url": "https://www.24chasa.bg/novini/article/7239509", "text": "Македонският премиер Зоран Заев е осигурил 80-те депутати, нужни за гласуването на промените в конституцията на Република Македония, съобщава гръцкият вестник \"Елефтерос типос\" в електронното си издание, като се позовава на кореспондента на гръцката държавна телевизия ЕРТ в Скопие. Вестникът коментира, че тази новина е лоша за гръцкия министър на отбраната и лидер на партията Независими гърци Панос Каменос, който основа надеждите си промените в Скопие да не бъдат приети и въпросът да не бъде прехвърлен в гръцкия парламент за ратификация, предаде БТА. Днес се очакваше среща между Каменос, който се противопоставя на Преспанското споразумение с премиера Алексис Ципрас. Смята се, че срещата ще бъде решаваща за бъдещето на управляващата в Гърция коалиция между СИРИЗА и Независими гърци. Самият Каменос обаче е съобщил преди малко пред журналисти, че срещата е отложена, докато бъде преодоляна неизвестността в Скопие. Не можем да се срещнем, за да разискваме сценарии, е казал Каменос.", "date": "2019.01.11", "title": "Гръцки вестник: Заев е намерил 80 депутати, нужни за конституционните промени в страната"}
{"url": "https://www.24chasa.bg/novini/article/7239457", "text": "Районната прокуратура във Велико Търново внесе в съда обвинителен акт срещу мъж за извършена измама с продажба на жилище, съобщиха от пресцентъра на Апелативна прокуратура. Обвинението срещу С.Ц. е за това, че в периода от началото на май 2016 г. до 29.07.2016 г. в гр. Велико Търново, при условията на продължавано престъпление, възбудил и поддържал заблуждение у различни лица при сключване на предварителни договори за продажба на недвижим имот – апартамент в гр. Велико Търново, че има намерение и възможност да им ги прехвърли и с това им причинил имотна вреда в общ размер на 19 646 лева. В периода от началото на май 2016 г. до 16.05.2016 г. заблудил П. Н. с което й причинил имотна вреда в размер на 15 646 лв. и в периода от началото на юли 2016 г. до 29.07.2016 г.  с предварителен договор за същия имот измамил  друга жена, с което й причинил имотна вреда в размер на 4 000 лв. Престъпление по чл. 209, вр. чл. 26 от НК. Обвиняемият и майка му притежавали апартамент в гр.Велико Търново. С.Ц. имал бизнес планове и се нуждаел от голяма сума пари, поради което през 2015 г. учредили върху имота договорна ипотека, като обезпечение на кредит. Поради неиздължаване на вноските, кредиторът предприел мерки за събиране на вземанията си. Тъй като продължавал да има необходимост от средства С.Ц. решил да обяви ипотекираното жилище за продан и да получи цена по предварителен договор, без в действителност да продава имота. Интерес към закупуване на имота проявила пострадалата П. Н. Постигнали договореност за 40 000 евро, като предварителния договор бил сключен на 16.05.2016 г. и П.Н. веднага му превела сумата от 15 646 лв. След като получил капарото обвиняемият не се явил за сключване на окончателен договор и не прехвърлил имота, за който се установило, че е ипотекиран. С.Ц. продължавал да има нужда от пари и решил да сключи предварителен договор за покупко-продажба на избеното помещение към апартамента при ясно съзнание, че то не е обособено и вече има сключен предварителен договор за целия имот. На обява се обадила пострадалата М. И. Била постигната уговорка за цената 11 000 лв. За да се сдобие с парите, се наложило пострадалата да продаде къщата си в с. Самоводене. На 29.07.2016 г. сключили предварителен договор за избеното помещение, като пострадалата заплатила капаро 4 000 лв. Обвиняемият отново похарчил парите без да прехвърли имота. Предстои насрочване на делото за разглеждане от съда.", "date": "2019.01.11", "title": "Изправят на съд мъж, мамил с продажба \nна апартамент във Велико Търново"}
{"url": "https://www.24chasa.bg/novini/article/7239532", "text": "В Националния детски екологичен комплекс в село Ковачевци има 300 легла и той разполага със столова, със зали и с два открити басейна. Към момента обаче комплексът се използва предимно през пролетта и лятото, каза министърът на образованието и науката Красимир Вълчев в отговор на парламентарен въпрос от народните представители Станислав Владимиров и Ирена Анастасова за развитието на Националния детски екологичен комплекс в община Ковачевци, област Перник. Той припомни, че през 2006 г. са ремонтирани частично покривите на сградите в комплекса, а от 2013 до 2015 г. сградният фонд на комплекса е предоставен за настаняване на бежанци. Тогава от Държавната агенция за бежанците при МС с близо 115 000 лева са направени ремонти дейности в комплекса преди настаняването на бежанците. След напускането на бежанците през 2015 г. в детския комплекс не е извършван основен ремонт, каза министър Вълчев. Той съобщи, че кметът на община Ковачевци в писмо до МОН отправя предложение за преобразуване на собствеността на комплекса от публична държавна собственост в публична общинска собственост. Идеята на кмета на община Ковачевци е за запазване и утвърждаване на социалната функция на комплекса и чрез кандидатстването по програми да се направи цялостна рехабилитация на Националния детски екологичен комплекс, включващ хотелски и учебен корпус, обясни министър Вълчев. Той добави, че се предвижда също подобряване на инфраструктурата в комплекса и довършване на спортната зала. МОН е изразило положително становище за възможността имотът да бъде предоставен на община Ковачевци по реда за държавната собственост. Изискано е от кмета на Ковачевци да предостави решение от Общинския съвет за придобиване на имота, поискани са също мотивирано становище от областния управител на Перник, актуална скица и финансова обосновка. Към момента обаче в МОН не са постъпили необходимите документи, информира образователният министър. Той каза, че учебният център в Ковачевци се финансира със средства от държавния бюджет чрез бюджета на МОН, както и от собствени приходи. Към МОН е и дружеството \"Ученически отдих и спорт\", в което исторически, назад във времето, са били обособени т.нар. ученически лагери, припомни министър Вълчев. Той отбеляза, че сега близо 70 процента от тях не функционират. \"Факт е, че с развитието на частния туристически пазар и с невъзможността да се поддържа ефективно цялата тази голяма инфраструктура, трудно успяваме да осигурим необходимата посещаемост във всички лагери, комплекси и бази, които навремето са се използвали за ученически отдих\", коментира министър Красимир Вълчев. \"Възложил съм на директора на Центъра за обучение да ми предложи проекти и количествено-стойностни сметки за поддържане и обновяване през настоящата година на материално-техническата база както на този комплекс, така и на другия комплекс към центъра в Ястребино\", заяви министър Вълчев. Той увери, че в рамките на инвестиционната програма на МОН за тази година ще се направят инвестиции в тези два комплекса.", "date": "2019.01.11", "title": "Вълчев: В детския комплекс в Ковачевци има 300 легла, но той се ползва предимно през пролетта и лятото"}
{"url": "https://www.24chasa.bg/novini/article/7239524", "text": "От вчера китайска болница в провинция Гуандун предлага безплатни консултации от изкуствен интелект за откриването на заболявания на очното дъно, които са основна причина за загубата на зрението. Устройството е съвместно дело на китайската търсачка Байду и университета Сун Ятсен. То е в състояние да диагностицира три типа увреждания на очите – диабетна ретинопатия, глаукома и дегенерация на макулата. Уредът сканира окото и до 10 секунди предоставя информацията от прегледа, без да има нужда от офталмолог. Диагнозата му е с точност от 94%. Той бе пуснат пилотно в болниците на девет китайски провинции, заявиха от Байду. Цел на новия апарат е да облекчи недостига на офталмолози, особено в селските райони на страната,  Болестите на очното дъно са основна причина за загубата на зрение в развиващите се държави, където недостигът на лекари и апаратура затруднява навременната диагностика и лечение. С 1,39 милиарда население Китай има само няколко хиляди офталмолози, способни да анализират резултатите от снимка на очния фундус. Сю Яну, един от разработчиците на уреда, каза, че камерите с изкуствен интелект са специално разработени, за да се справят с липсата на медицински инструменти и офталмолози в здравните заведения. „Използването им е лесно и могат да се управляват от непрофесионалисти. Те са с 94% чувствителност, а анализа им на снимките се равнява на този на старши лекар в треторазрядна болница.\", каза Сю.", "date": "2019.01.11", "title": "Изкуствен интелект в китайска болница предлага безплатни консултации за заболявания на очното дъно"}
{"url": "https://www.24chasa.bg/novini/article/7239535", "text": "През 2024 г. ще приключи разширението на газовото хранилище \"Чирен\". До тогава трябва да се завършило строителството на подземни и надземни съоръжения на газохранилището. Това съобщи министърът на енергетиката Теменужка Петкова по време на днешния парламентарен контрол. Тя обясни, че в момента там се провеждат триизмерни полеви сеизмични проучвания. Те ще определят окончателния вариант за разширение на газовото хранилище, уточни министър Петкова, цитирана от БТА. Забавянето на разширението е било поради обжалване на един от участниците в обществената поръчка, допълни министър Петкова. От 25 май 2018 г. \"Булгартрансгаз\" е подписал договор за изпълнение на поръчката и тя в момента се изпълнява, посочи Теменужка Петкова. След реализацията на Южния газов коридор и интерконектора между Гърция и България /IGB/, страната ни ще може да получи 1 млрд. куб.м газ от Азербайджан, заяви енергийният министър. Петкова добави, че по този начин ще се изпълни договорът от 2013 г. между \"Булгаргаз\" и азербайджанската компания СОКАР. Това е една трета от потреблението на България на природен газ, посочи министърът на енергетиката. За да се изпълни този договор, трябва да се реализира интерконекторът между Гърция и България, изтъкна Теменужка Петкова. По думите й началото на строителството на интерконектора трябва да започне до 2-3 месеца. До втората половина на 2020 г. интерконекторът трябва е готов. Тогава трябва да бъдат и първите доставки на природен газ по Южния газов коридор. Проектите на Южния газов коридор и интерконектора се движат паралелно. \"Договорът със СОКАР ще бъде изпълнен и той е пряко свързан с реализацията на интерконектора Гърция - България, който трябва да бъде въведен в търговска експлоатация 2020 г.\", информира енергийният министър.", "date": "2019.01.11", "title": "Петкова: През 2024 г. ще приключи разширението на газовото хранилище \"Чирен\""}
{"url": "https://www.24chasa.bg/novini/article/7239530", "text": "Неправилно пресичаща възрастна пешеходка е с опасност за живота, след като е била блъсната от автомобил в Добрич – съобщават от Областната дирекция на МВР. Пътният инцидент е станал на 10 януари около 18 ч. по ул. „Христо Ботев”. На място е установено, че 22-годишен водач на лек автомобил „Шевролет” с добричка регистрация, блъска неправилно пресичаща от дясната му страна пешеходка на 81-години от град Добрич. Пострадалата жена е настанена в болницата в Добрич с множество фрактури по тялото, с реална опасност за живота. Водачът на автомобила е с отрицателна проба за употреба на алкохол. По случая е образувано досъдебно производство", "date": "2019.01.11", "title": "Неправилно пресичаща пешеходка в Добрич е с опасност за живота"}
{"url": "https://www.24chasa.bg/novini/article/7239504", "text": "Председателят на Европейската комисия Жан-Клод Юнкер призова Гърция и Македония да завършат процеса за промяна името в определените срокове, съобщи МИА, цитирана от БТА. Отговаряйки на журналистически въпрос на пресконференция с румънския президент Клаус Йоханис в Букурещ Юнкер заяви, че е впечатлен от смелостта на премиерите на двете страни Зоран Заев и Алексис Ципрас. Малко са онези, които носят пред историята такава отговорност и бих искал този процес да завърши успешно и в определените срокове, мога само да окуража двете страни, двата парламента да направят това, което историята иска от тях, заяви Юнкер. ", "date": "2019.01.11", "title": "Юнкер: Скопие и Атина да направят това, което историята иска от тях"}
{"url": "https://www.24chasa.bg/novini/article/7239516", "text": "Частният съдебен изпълнител от Бургас Тотко Колев е напуснал страната на 20 декември, ден преди да бъде извършена скандалната смяна на екипажа на либийския танкер БАДР, научи \"24 часа\" от свои източници. Към този момент все още не е ясно дали съдебният изпълнител е обявен за издирване, но днес в Окръжната прокуратура е образувано досъдебно производство.  На извънреден брифинг току-що окръжният прокурор на Бургас Георги Чинев заяви, че то е образувано за извършено престъпление по служба, за което законът предвижда до 5 години лишаване от свобода. Чинев обаче уточни, че по делото все още няма привлечено обвиняемо лице. Той каза още, че е възможно да бъдат проверени и други лица, свързани със ситуацията около либийския танкер.  По линията на международното сътрудничество ще бъде поискана европейска заповед за разследване, стана ясно още на брифинга. Репортерска проверка установи, че частният съдебен изпълнител Тотко Колев е бил разследван и друг път за превишаване на служебните си правомощия. Нещо повече - срещу него има внесен обвинителен акт по друго дело и висящо разследване по трети случай, потвърдиха разследващи. ", "date": "2019.01.11", "title": "Съдия-изпълнителят, продал либийския танкер, напуснал страната на 20 декември"}
{"url": "https://www.24chasa.bg/novini/article/7239508", "text": "Осигуреността на населението в страната с общопрактикуващи лекари е средно 6,2 на 10 хиляди души или еднаква с тази в Румъния и Германия. Данните представи министърът на здравеопазването Кирил Ананиев в отговор на питане на народни представители от БСП относно политиката на Министерството на здравеопазването за осигуряване правото на достъп до медицинска помощ, предоставена от общопрактикуващи лекари, в рамките на редовния петъчен парламентарен контрол, предаде БТА. Питането разви народният представител Валентина Найденова. Тя изтъкна проблемите, свързани с намаляването на броя на лекарите, увеличаването на незаетите индивидуални и групови практики и проблемите на финансирането. Министър Кирил Ананиев заяви, че по данни на Евростат около и над два пъти по-голяма от България е осигуреността с общопрактикуващи лекари в Белгия - 11.3 на 10 хиляди души, Франция - 15,4. Значително по-ниска е в Гърция - 3,2 и Полша 2,2 на 10 хиляди души население. \"Осигуреността с общопрактикуващи лекари към 31 декември 2018 г. средно в страната е един лекар на 1409 здравноосигурени лица с непрекъснати здравноосигурителни права. В сравнение с миналата година един общопрактикуващ лекар е обслужвал 1396 лица\", коментира Ананиев. По думите му най-висока е осигуреността в районите Плевен, Добрич и Видин. В Плевен един общопрактикуващ лекар има 1 072 здравноосигурени лица, в Добрич - 1 171, а във Видин - 1210. Обратното - най-ниска е осигуреността в Разград и Кърджали. В Разград един личен лекар отговаря за 2 004 здравноосигурени лица, а в Кърджали за 2026. Министър Ананиев коментира, че средствата за първична извънболнична медицинска помощ се увеличават всяка година. За настоящата 2019 г. ръстът е в размер на 8,6 процента. Парите, заложени в бюджета на НЗОК, възлизат на 225 млн. лв. Министърът увери още, че ще се финансират и стипендии за специализация по обща медицина. Той изрази надежда промените в наредбата за придобиване на специалност в системата на здравеопазването да бъде готова до месец. Именно там един от приоритетите е лекарите по специалност \"обща медицина\", които ще изпълняват функциите на общопрактикуващи лекари. От БСП проф. Георги Михайлов посочи, че у нас не достигат 500 общопрактикуващи лекари. Той бе категоричен, че 80 на сто от медицинските нужди на населението се покриват от тях и постави въпроса за непривлекателността на специалността \"обща медицина\". Д-р Валентина Найденова от левицата предложи незаетите медицински практики, които останат свободни, въпреки усилията на здравно министерство, да бъдат попълнени от специалисти в болничната помощ, на които да се разреши да работят почасово или за известно време. За целта, обаче са необходими законови промени.", "date": "2019.01.11", "title": "Ананиев: Осигуреността на населението с лични лекари е 6,2 на 10 хиляди души"}
{"url": "https://www.24chasa.bg/novini/article/7239559", "text": ", публикува нов клип в социалните мрежи, в който се извинява на всички, които е обидил, съобщи   В първото си видео Салхо Кисимов, открито и на живо във Фейсбук отправи заплахи към цялото село. Мъжът живее в Германия, а семейството му е било „принудено“ да се изнесе от селото, именно това го провокирало да отправи заплахите, коментира самия Салхо във второто си видео. Ето и част изказването на мъжа в първото видео. „Воеводци, ще пострадате много, крайни къщи ще горят, ще ви разкажем играта. Ако имах възможност да се прибера в България, при първа възможност и аз щях да нападна. Жена ми пътува за Перущица. Това няма как да се забрави. И децата са в Перущица, при сестра ми. Много воеводци ще пострадате. Ще ви видя как ще идете на борсата в Първенец. Ще ви разкажа играта. Тогава ще видите вие колко са луди циганите” Във второто видео, което публикува, Салхо съвсем променя тона. \"Хора, казал съм го и пак ще го кажа – извинявам се. Значи – не знаех къде са ми децата, не знаех какво да направя, с 300 зора си открих жената, децата. Съжалявам много. Извинявам се. Просто в това село съм ял много хляб“. Тази вечер в селото се очаква голям протест, в който ще се включат и военнослужещи.", "date": "2019.01.11", "title": "Ромът, заплашил войводци във фейсбук, се извини (Видео)"}
{"url": "https://www.24chasa.bg/novini/article/7239569", "text": "Русия поиска днес обяснения от САЩ за обвиненията, повдигнати на руска юристка, присъствала на среща в \"Тръмп Тауър\" през юни 2016 г., предадоха Ройтерс и ТАСС. По-рано тази седмица Наталия Веселницкая, която представлявала руски обвиняеми по дело в САЩ за пране на пари, приключило през 2017 г. бе обвинена и във възпрепятстване на правосъдието по този процес. Според американската прокуратура тя е подала декларация, за която излъгала, че е получена от руското правителство, предаде БТА. \"Да се започват наказателни дела с неясни претенции срещу руски граждани стана редовен навик в САЩ. Не сме готови да се примирим с това\", каза говорителката на руското министерство на външните работи Мария Захарова. Тя поиска от Съединените щати \"точни и разумни обяснения, с какво са свързани повдигнатите (на Веселницкая) обвинения. Още повече, че съдебното слушане по делото за компанията \"Превезон Холдингс\" отдавна е приключило\". Мария Захарова отхвърли появили се слухове за готвена размяна на задържания в Русия по обвинения в шпионаж американец Пол Уилан за рускинята Мария Бутина, която миналия месец се призна за виновна в САЩ, че е чуждестранен агент.", "date": "2019.01.11", "title": "Русия: САЩ да обяснят обвиненията срещу руска юристка, срещала се със сина на Тръмп през 2016 г."}
{"url": "https://www.24chasa.bg/novini/article/7239576", "text": "Мъж от Варна е задържан от полицията за кражба от магазин за хранителни стоки в Добрич. На 10 януари, около 3,50 ч. е получено съобщение от оператор на частна охранителна фирма за нарушение в магазин за хранителни стоки в района на квартал „Христо Ботев”. От проведените незабавни мероприятия е задържан единият от крадците. Това е 36-годишен мъж от град Варна, известен на МВР. Установено е, че от обекта е извършена кражба на сумата от 150 лева, 59 кутии цигари и мобилен телефон. Материалите по случая са докладвани в прокуратурата. Работата по установяване и документиране на цялостната престъпна дейност на извършителя продължава.", "date": "2019.01.11", "title": "Хванаха рецидивист, докато ограбва магазин в Добрич"}
{"url": "https://www.24chasa.bg/novini/article/7239215", "text": "Оскарите са готови да се впуснат в едно от най-радикалните си откривания в дългата история на шоуто. За първи път от близо три десетилетия най-значимата филмова вечер ще бъде без домакин, предава  . Новината, че церемонията ще бъде без водещ, беше потвърдена от сп. „Варайъти“. Според тяхната информацията Академията не успяла да се спре на нов водещ, защото всички били „проблематични”. , след като публично се появиха негови обидни туитове. Оскарите досега са били без водещ само през 1989 година. Продуцентите ще изберат сред А-отбора на Холивуд личности, които ще представят различните сегменти, вместо да разчитат на едно име да оригиналничи в монолог. Продуцентите и Академията за филмово изкуство и наука - групата зад Оскарите, се опитват да подберат тези сред най-големите таланти, които ще вземат участие в телевизионното излъчване, от което ни делят само шест седмици - на 24 февруари - в „Долби Тиатър“ в Холивуд. Друг проблем, с който Академията се бори тази година е, че не могат да съберат достатъчно подходящи знаменитости, които да раздадат наградите. Продуцентите на шоуто ще се фокусират върху звездни скечове в една силна за музикалните филми година, благодарение на вероятно номинираните Лейди Гага, Доли Партън и Кендрик Ламар, като може би сред тях ще бъде и един от звездния състав на водещите.", "date": "2019.01.11", "title": "Оскарите остават без водещ, и Кевин Харт отказа да води церемонията"}
{"url": "https://www.24chasa.bg/novini/article/7239233", "text": "Омбудсманът Мая Манолова изпрати писмо с настояване за съдействие до Европейския омбудсман Емили О‘Райли във връзка със спорните законодателни поправки в пакета „Мобилност 1“, известен още като плана „Макрон“, които са категорично в ущърб на българските превозвачи, съобщиха от пресцентъра на омбудсмана. Общественият защитник се обърна с писма и към председателя на Европейската комисия Жан-Клод Юнкер и председателя на Европейския парламент Антонио Таяни с искане поправките да не бъдат гласувани от настоящия състав на Европейския парламент с оглед изтичащия му мандат. В писмата до тримата Манолова посочва, че „приемането на предложените поправки засяга сериозно основни права на превозвачите от всички източноевропейски държави, като същевременно грубо нарушава функционирането на общия пазар, конкурентоспособността, правото на достъп и свободното движение на хора“. По думите й новите изисквания, свързани със задължението на шофьорите да се връщат у дома на всеки 4 месеца, забраната на нощуват в кабините на тировете, при липса на изградени охраняеми паркинги и мотели, и новите правила за плащане, ще нанесат тежък удар на българските превозвачи и ще засегнат над 150 000 шофьори и техните семейства. „След проблема с двойния стандарт при храните от едни и същи марки, неравноправното и дискриминационно третиране на бизнес организации и български граждани е поредна проява на политиката „Европа на две скорости“ или както напоследък се оказва, „Европа на два стандарта“, посочва Манолова. Омбудсманът подкрепя идеята за въвеждане на правила, но смята, че „този ограничителен и протекционистичен подход не съответства на принципите на ЕС и общия пазар и води до неравноправно третиране на някои от субектите на ЕС“. Тя настоява за категорична позиция от Европейския омбудсман срещу приемането на поправките в пакета „Мобилност 1“, които нарушават основни права и принципи на функционирането на общия пазар на ЕС. . .", "date": "2019.01.11", "title": "Мая Манолова поиска от Европейския омбудсман да защити българските превозвачи"}
{"url": "https://www.24chasa.bg/novini/article/7239217", "text": "Прокуратурата поема частния съдебен изпълнител Тотко Колев от Бургас, замесен в историята със скандалния либийски кораб, чийто екипаж бе сменен на 21 декември м.г. в бургаското пристанище. От Окръжната прокуратура съобщиха, че образува досъдебно производство. То е  за това, че частен съдебен изпълнител не е изпълнил служебните си задължения и е превишил правата си, с цел да набави за другиго имотна обла, като случаят касае незаконосъобразна промяна на собствеността на танкер. Предмет на разследването е  периодът 10.03.2018 г. – 30.08.2018 г., уточняват от прокуратурата. От там разясниха, че случаят касае изпълнително производство, образувано в Районен съд Бургас, по искане на българско дружество, което претендира обезпечаване на свой дълг в размер на 9 250 362 американски долара, с твърдение че му се дължи от търговско дружество, собственост на Либийската държава. Според взискателя, този дълг е бил обезпечен с ипотека върху плавателен съд – танкер. Спорът по изпълнителното дело е касаел искането претендираният дълг да бъде реализиран с промяна на собствеността върху плавателния съд. Изпълнителното дело е било спряно с акт на съда. Въпреки това частен съдебен изпълнител от Бургас е провел незаконосъобразни действия по реализация на публична продан на кораба, която е приключила с възлагане на танкера на българското дружество. Към настоящия момент плавателният съд се намира извън териториалните води на Република България, казват още от прокуратурата. Досъдебното производство е образувано след постъпил  сигнал на 21 декември, 2018 г. от страна на адвокати, които представляват интересите на търговското дружество, собственост на Либийската държава. Още същия ден е  разпоредено извършване на проверка, каза окръжният прокурор на Бургас Георги Чинев. Образуваното дело е възложено за разследване на следовател от Окръжен следствен отдел, тъй като се отличава с висока фактическа и правна сложност, уточниха от окръжната прокуратура.", "date": "2019.01.11", "title": "Дават на прокурор частния съдебен изпълнител, продал либийския танкер"}
{"url": "https://www.24chasa.bg/novini/article/7239280", "text": "Лавина падна и уби двама сноубордисти  в Пирин. Трагичният инцидент е станал предиобед днес. Те излезли извън маркираните писти и трасета и навлезли в улеите, които се спускат към долината на Бъндерица, наричани Тодорини улуци. Там е любимото място за спускане на екстремни скиори и инцидентите са чести. Преди минути планинските служители са открили и втория младеж. Сигналът е подаден към 11:00 ч.    В акцията са участвали две спасителни кучета, а в момента се прави организация за транспортиране на починалите. Двама любители на екстремните зимни спортове предизвикаха днес, преди около час, свличане на лавина в западните склонове на вр. „Тодорка“ и попаднаха под огромна снежна маса. Те бяха открити от планинските спасители, за съжаление, мъртви, съобщи Българският червенкръст, към който е Планинската спасителна служба.  Въпреки многократните предупреждения на ПСС, продължава практиката да се пренебрегва информацията за утежнената лавинна обстановка, както и указанията на планинските спасители за безопасно поведение във високата планина, се казва още в съобщенинието на БЧК. Във връзка с очакванията, че през почивните дни стотици граждани ще се отправят към националните зимни курорти, Пресцентърът на БЧК информира отново, че ПСС при БЧК призовава за стриктно спазване на правилата за поведение в планините - на пистите и извън тях. Отново напомняме, че Планинската спасителна служба при БЧК ще оказва помощ при подаден сигнал на тел 112, респективно в Централния денонощен пост на ПСС при БЧК на тел. 1470 и 9632000. Вчера от ПСС предупредиха за сериозно лавинна опасност и заявиха да не се кара извън обозначените писти.                                                      ", "date": "2019.01.11", "title": "Лавина уби двама в Пирин, те сами я предизвикали (Обновена)"}
{"url": "https://www.24chasa.bg/novini/article/7239251", "text": "Близо 3 часа планинските спасители издирваха сноубордист в Банско, отклонил се от пистата. Мъжът е спасен, в добро състояние, без опасност за живота и е транспортиран в базата в града,  Тежката спасителна операция се проведе в Банско в района на Дамянишката долина. Спасителите предупреждават, че опасността от лавини е голяма и за пореден път напомнят да бъдем внимателни.", "date": "2019.01.11", "title": "Близо 3 часа издирваха изчезнал сноубордист в Банско"}
{"url": "https://www.24chasa.bg/novini/article/7239275", "text": "Съд в Анкара нареди задържане под стража на един от заподозрените за убийството на руския посланик в Турция Андрей Карлов през 2016 г., съобщава турският телевизионен канал НТВ. Тази мярка е била определена за заподозрения Абдулсамет Кекеч на вчерашното съдебно заседание по делото. Заподозреният не е присъствал в съдебната зала и е издадена заповед за задържането му, предаде БТА. Вестник \"Сабах\" съобщава, че следващото съдено заседание по делото е насрочено за 11 февруари. Съдебният процес в Анкара за убийството на руския посланик Карлов започна във вторник. Двайсет и осем заподозрени, включително живеещият в САЩ проповедник Фетхуллах Гюлен, са обвиняеми в този процес. През ноември прокуратурата в Анкара повдигна обвинения по случая за убийството на посланик Карлов. В обвинителния акт от 609 страници, заподозрените са обвинени в нарушаване на конституционния ред, членство в терористична организация, предумишлено убийство с терористични цели. Прокуратурата твърди, че Гюлен и неговата мрежа, които са обвинявани от Анкара за опита за преврат през 2016 г., са се опитали да навредят чрез убийството на посланика на отношенията между Анкара и Москва. Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Мевлют Мерт Алтънташ, 22-годишен полицейски служител, бе убит от турските сили за сигурност.", "date": "2019.01.11", "title": "Задържат под стража един от заподозрените за убийството на руския посланик Карлов през 2016 г"}
{"url": "https://www.24chasa.bg/novini/article/7239296", "text": "След днешната си среща с германския канцлер Ангела Меркел в Атина, президентът на Гърция Прокопис Павлопулос отново повтори, че гръцките претенции към Германия за окупационния заем и за репарации за престъпленията на нацисткия режим са \"юридически активни\", и заяви, че \"трябва да решим съответния въпрос в компетентния съдебен форум и на базата на общата ни международна и европейска правна култура\", съобщава агенция АНА-МПА. От своя страна Меркел каза, че Германия има \"пълно съзнание\" за историческата си отговорност. \"Знаем също така колко болка сме предизвикали в периода на националсоциализма и затова за нас е въпрос на чест да направим всичко възможно да имаме добри отношения с Гърция и да се подкрепяме взаимно в полза и на двете страни\", заяви германският канцлер, предава БТА. Гръцкият президент подчерта отново големите жертви и високата икономическа и социална цена, която са платили гърците, за да останат в ЕС и в твърдото му ядро, еврозоната, като е заплатил дори за грешки, които не могат да бъдат приписани на него. Павлопулос отбеляза многостранната подкрепа, която е предоставила Меркел за излизането от болезнения период на меморандумите и се обърна към германския канцлер с думите: \"С тази ваша позиция, освен всепризнатото си трайно приятелство към Гърция, вие показахте още повече европейския си лидерски образ\". Павлопулос спомена и предстоящите избори за Европейския парламент, като подчерта нуждата от единство срещу формите на опасен популизъм, които са се появили в много страни членки. Канцлерът Меркел каза още, че след спасителните програми Гърция е влязла в нов период на развитие, в който ще бъде подкрепена от Германия. Тя подчерта предизвикателствата, които изискват общо европейско решение, и спомена специално проблема с миграцията и нуждата Гърция да бъде подкрепена и останалите страни да поемат съответстващата си част от отговорностите. По темата за Преспанското споразумение Ангела Меркел отново изтъкна ролята на Гърция и \"смелите усилия\", които полага, за да бъде намерено решение в полза не само на Скопие, но и на Атина и на Европа.", "date": "2019.01.11", "title": "Гръцият президент подсети Меркел за репарациите от Втората световна война"}
{"url": "https://www.24chasa.bg/novini/article/7239313", "text": "Варненският апелативен съд отмени условна присъда на Окръжния съд в Силистра и вместо нея наложи ефективно наказание - 8 години затвор, при първоначален строг режим, на 23-годишен мъж, направил опит умишлено да убие свой приятел от с. Айдемир, предаде БТА. Подсъдимият трябва да плати на пострадалия и 45 хиляди лева за причинените му имуществени и неимуществени вреди, съобщиха днес от пресслужбата на Апелативния съд. Престъплението е извършено на 12 април 2017 година в Силистра. Двамата мъже се скарали, подсъдимият грабнал метална тръба, ударил няколко пъти приятеля си по главата, а след това напуснал местопрестъплението с колата си. Единствено бързата намеса на лекарите и направената неврохирургична операция спасили живота на пострадалия. Веднага след отмяната на условната присъда и наложеното ефективно наказание, днес подсъдимият е задържан под стража. Присъдата на Апелативния съд подлежи на касационна проверка пред ВКС.", "date": "2019.01.11", "title": "8 години затвор, вместо условна присъда, за 23-годишен, опитал да убие свой приятел"}
{"url": "https://www.24chasa.bg/novini/article/7239327", "text": "Председателят на Европейската комисия Жан-Клод Юнкер призова за установяване на съгласие в Румъния, което би позволило на Европа да върви напред, предаде ТАСС. Юнкер заяви това на съмвестна пресконференеция с румънския президент Клаус Йоханис след среща на румънския държавен глава с членовете на Европейската комисия във връзка с официалното поемане от Румъния на ротационното председателство на Съвета на ЕС. Би било много хубаво в Румъния да се утвърдят атмосфера и дух на съгласие, които биха позволили на Европа да върви напред, каза Юнкер. Ние не трябва да изнасяме в Европа вътрешните конфликти. Не можем да се включваме в полемика без смисъл и цел, защото това ще доведе до многобройни вътрешни и външни проблеми. Румъния иска да бъде полезна на Европа и затова е длъжна да създаде вътрешни условия, които биха й позволили успешно да изпълни ролята на председател на Съвета на ЕС, посочи Юнкер. Той изказа също пожелание за това румънското председателство да опровергае битуващото мнение за разкол вътре в ЕС. Юнкер изтъкна, че \"на всички, които твърдят, че в Европа съществуват два блока - източен и западен, че в ЕС съществува вътрешна фрагментация\", румънското председателство може да покаже, че \"това не е така, че Европа диша с два бели дроба\". Европейската комисия е подготвила редица законодателни инициативи, посочи Юнкер, като изрази пожелание мнозинството от тях да бъдат завършени до изборите за Европейски парламент. Това означава много работа за румънското председателства, добави председателят на Европейската комисия. Той изтъкна, че освен това Румъния ще трябва да се заеме със следващия седемгодишен бюджет на ЕС, техническата страна, на който подготви австрийското председателство. Румънското председателство на Съвета на ЕС се осъществява в трудно време за Европа, заяви Юнкер. Юнкер изтъкна, че румънското председателство на ЕС трябва да даде надежда. Приемането на закон, който ще декриминализира някои корупционни случаи и ще предостави амнистия за някои престъпления, би било отстъпление от страна на Букурещ по отношение на спазването на върховенството на закона, заяви Юнкер, цитиран от Ройтерс, на съвместната пресконференция с Йоханис. Юнкер изтъкна, че макар ЕС да е изграден върху компромиси, не би могло да има компромис в спазването на върховенството на закона.  Европейският съюз и британската премиерка Тереза Мей търсят нови начини за избягване на Брекзит без споразумение, но председателят на Европейската комисия Жан-Клод Юнкер подчерта, че не може да има предоговаряне на проектоспоразумението за Брекзита, предаде Асошиейтед прес. Въпреки затрудненията, които Мей среща при опитите си да убеди британския парламент да подкрепи сделката, Юнкер изрази надежда, че те ще получи подкрепата на депутатите във вторник. \"Ние преговаряме с британското правителство какви могат да бъдат тези разяснения\", които да й помогнат да получи подкрепа за споразумението, заяви Юнкер. Той обаче подчерта, че това \"не трябва да се бърка с предоговаряне\". \"Не ми харесва перспективата за липса на споразумение. Това би било катастрофа\", добави Юнкер по време на посещението си в Румъния, която е новият ротационен председател на ЕС.", "date": "2019.01.11", "title": "Юнкер: Румънското председателство на Съвета на ЕС е в трудно време за Европа"}
{"url": "https://www.24chasa.bg/novini/article/7239329", "text": "Преговорите за денуклеаризацията на Северна Корея трябва да засегнат и кошмарната ситуация с човешките права в страната, заяви специалният докладчик на ООН по въпроса за човешките права в Корейската народнодемократична република (КНДР) Томас Охея Кинтана, цитиран от Асошиейтед прес. Кинтана каза пред медии в Сеул, че иска Пхенян да приеме призива му за диалог за състоянието на човешките права в страната. Проблемът остана на заден план в дипломатическите усилия за ядрено разоръжаване на КНДР, подчерта той и изрази надежда, че 2019 г. ще донесе на севернокорейския народ \"нова ера за правата на човека\". Специалният докладчик изрази съжаление, че Пхенян не му е позволил да посети страната, въпреки призивите му за съдействие през последните три години, предаде БТА. Тази седмица Кинтана посети Южна Корея като част от разследване, резултатите от което ще бъдат представени пред Съвета на ООН по правата на човека през март. Специалният докладчик отбеляза, че севернокорейският лидер Ким Чен Ун е започнал инициатива за подобряване на жизненото равнище, наблягайки върху икономическото развитие. Предварителните заключения на Кинтана обаче показват, че тези усилия не са довели до подобрения на живота на повечето хора, отбелязва Ройтерс.", "date": "2019.01.11", "title": "ООН: Въпросът за правата на човека също трябва да бъде засегнат при преговори с КНДР"}
{"url": "https://www.24chasa.bg/novini/article/7239318", "text": "Възрастни хора от Исперих са поредните жертви на телефонни измамници, съобщават от Областната дирекция на МВР. Те са били подведени по познатата схема за даване на пари, за да се помогне на полицията за залавяне на измамници. Жена на 72 години и 70-годишният й съпруг получили обаждане от мним \"полицай Тотев\" за провеждаща се акция. За да \"съдейства на полицията\", възрастното семейство поставило 1070 лв. в найлонова торбичка, която пуснало през терасата на апартамента си в Исперих. По същата схема бил измамен и 82-годишен мъж от лудогорското градче. Той поставил 700 лв. и личната си карта в торбичка пред входната си врата. По двата случая са започнати разследвания.", "date": "2019.01.11", "title": "Възрастно семейство стана жертва на ало измамници в Исперих"}
{"url": "https://www.24chasa.bg/novini/article/7239032", "text": "На 10 януари говорителят на Министерството на външните работи Лу Кан поздрави „Тесла\" за официалния старт на строежа на фабриката на автомобилната компания в Шанхай, която ще бъде и първата й в чужбина. Той изтъкна, че Китай категорично отстоява откритата стратегия за взаимна изгода и съвместна печалба и приветства все повече чуждестранни компании да продължат да споделят възможностите от развитието на Китай,  На 9 януари главният изпълнителен директор на автомобилната компания Илон Мъск заяви, че скоростта на развитие на Китай и работната ефективност са му направили силно впечатление. „Тесла\" ще положи усилия да превърне фабриката си в Шанхай в една от най-модерните в света, с цел по-добре реализиране на взаимна изгода и съвместна печалба. Лу Кан заяви, че това е първият проект с изцяло чужд капитал в страната след премахването на ограниченията за чужди инвестиции в сферата на електрическите автомобили. От началото на политиката за реформа и отваряне към света, много чуждестранни компании стъпиха на китайския пазар, което стимулира политическия процес. В същото време тези компании се възползваха от икономическото развитие на Китай, каза още говорителят.", "date": "2019.01.11", "title": "МВнР на Китай поздрави „Тесла\" за старта на строежа на фабриката в Шанхай"}
{"url": "https://www.24chasa.bg/novini/article/7239285", "text": "Тялото на 25-годишната Юлияна, намушкана с нож в сърцето от 40 г. по-възрастния си съпруг Митко Симеонов, бе докарано днес по обед в средецкото село Драчево, установи репортерска проверка. Там живее лелята на момичето Милена, която е поела организацията по погребението. Това се наложи след като майката на убитата Юлияна - Ирина Йорданова катастрофира на АМ\"Тракия\" , пътувайки за Стара Загора, за да прибере трупа на дъщеря си. 41-годишната жена получи тежки наранявания и все още е в ямболската болница. Тя няма да присъства на погребението на Юлияна. Младата жена ще бъде изпратена от роднини, които наскоро купили къща в Драчево, но през по-голямата част от времето живеели и работели в Гърция, каза кметският наместник на селото Йона Николова. Погребението на 25-годишната Юлияна ще бъде утре в Гробищния парк на град Средец. Междувременно съдът в Стара Загора остави мъжа й Митко Симеонов в ареста. Както 24 часа писа, той лансира версията, че е нападнал младата си жена при самозащита, но това тепърва ще се уточнява от предстоящите съдебно-медицински експертизи.", "date": "2019.01.11", "title": "Докараха убитата от мъжа си Юлияна в Драчево, погребва я леля й в Средец"}
{"url": "https://www.24chasa.bg/novini/article/7239348", "text": "Седемдесет и пет годишна русенка е поредната жертва на телефонни измамници, на които дала 4800 лева. Това съобщиха от полицията в крайдунавския град. На домашния си телефон жената получила обаждане от мъж, който се представил за полицай. Той поискал от нея да съдейства на органите на реда при залавянето на банда измамници. Мнимият служител на реда успял да убеди жената да събере всичките си пари и да ги остави в тревна площ до отсрещния блок, като й обяснил, че когато престъпниците бъдат задържани, сумата ще й бъде върната. Жената изпълнила указанията. По-късно установила, че е измамена и подала сигнал в полицията.", "date": "2019.01.11", "title": "Възрастна русенка даде близо 5000 лева на телефонни измамници"}
{"url": "https://www.24chasa.bg/novini/article/7239343", "text": "450 кг. нарязан контрабанден тютюн, прибран в 29 чувала, откриха в автомобил служителите на варненската икономическа полиция. Срещу 33-годишния шофьор на колата е образувано предварително производство. Разследващите следили мъжа, който е родом от варненското село Тръстиково, известно време. Те имали информация, че продава контрабанден тютюн. Той бил засечен в момент, в който натоварил стоката в дачията си и поел към евентуални клиенти и бил спрян във варненското село Приселци. Чувалите с тютюна били в колата и са конфискувани, а мъжът е арестуван. Материалите са докладвани в Районна прокуратура – Варна. Г.Г. е задържан за срок до 24 часа.", "date": "2019.01.11", "title": "Откриха 29 чувала тютюн в колата на 33-годишен във Варненско"}
{"url": "https://www.24chasa.bg/novini/article/7239370", "text": "Служители на отел \"Митническо разузнаване и разследване - Югозападна\" и ДАНС задържаха 549 600 къса нелегални цигари на главен път Е871, до разклона за с.Григорево, област Елин Пелин, съобщиха от пресцентъра на Агенция \"Митници\". Цигарите са открити при проверка на спрял товарен микробус, превозващ строителни панели. Те били издълбани и превърнати в тайник, където са открити 27 480 кутии цигари без бандерол в кашони. По случая е образувано разследване.", "date": "2019.01.11", "title": "Откриха 549 600 къса нелегални цигари в бус край София (Снимки)"}
{"url": "https://www.24chasa.bg/novini/article/7239298", "text": "Мианмарски съд отхвърли днес обжалването на двама репортери на Ройтерс, осъдени на седем години затвор по обвинения в нарушаване на закона за държавната тайна, като заяви, че защитата не е предоставила достатъчно доказателства, че те са невинни, предаде Ройтерс, цитирана от БТА. Ва Лоне и Киав Сое О бяха осъдени през септември по дело, което повдигна въпроса за напредъка на Мианмар към демокрация и предизвика протести от дипломати и правозащитници. Съдът определи като \"подходящо наказание\" седемгодишната присъда, постановена от по-нисша инстанция. Защитата може да обжалва решението пред Върховния съд на Мианмар. Главният редактор на Ройтерс Стивън Адлър каза, че \"днешното решение е поредната несправедливост\" срещу двамата репортери. \"Те остават зад решетките по една причина: властниците искаха да заглушат истината\", заяви той. Според него \"репортерската дейност не е престъпление и докато Мианмар не поправи тази ужасна неправда, медиите в Мианмар не са свободни, а обвързаността на Мианма с върховенството на закона и демокрацията остава под съмнение\". В своите аргументи по обжалването миналия месец адвокатите изтъкнаха доказателства, че полицията е нагласила случая и че няма доказателства за престъпление. Според защитата прокуратурата не е доказала, че репортерите са събирали поверителна информация, че са изпращали информация на враг на Мианмар или че са възнамерявали да навредят на националната сигурност. Правен представител на правителството заяви при разглеждането на обжалването миналия месец, че според доказателствата репортерите са събирали и съхранявали поверителни документи и са възнамерявали да навредят на националната сигурност и националните интереси на Мианмар. Посланикът на Европейския съюз в Мианмар Кристиан Шмит определи решението като \"несполучливо правосъдие\", което предизвиква \"голяма тревога за независимостта на съдебната система в Мианмар\". Защитата каза, че ще обмисли възможността да обжалва пред Върховния съд. Преди да бъдат арестувани, двамата репортери работеха по разследване на Ройтерс за убийството на 10 мюсюлмани рохинги от силите за сигурност и цивилни будисти в мианмарския щат Ракхайн при военна операция, започнала през август 2017 г. и принудила по данни на ООН над 730 000 рохинги да избягат в Бангладеш.", "date": "2019.01.11", "title": "Отхвърлиха обжалването на осъдени на затвор репортери на Ройтерс в Мианмар"}
{"url": "https://www.24chasa.bg/novini/article/7239388", "text": "Над хиляда хирургически интервенции бяха отложени само за една седмица в клиниката за хирургия в Клиничния университетски център на Косово заради стачка на лекарския персонал, съобщи МИА. На 17 декември 2018 година професионалната организация на хирурзите към Клиничния университетски център на Косово взе решение за започване на стачка заради неизпълнение на дадените обещания от страна на правителството за изготвяне на проектозакон за заплатите според техните искания, предава БТА. Представителят на хирурзите Арбер Морина заяви за вестник \"Зъри\", че в клиниката за хирургия се отлагат около 200 операции дневно и се лекуват само спешните случаи. ", "date": "2019.01.11", "title": "Над 1000 операции отложени в Косово заради стачка на хирурзите"}
{"url": "https://www.24chasa.bg/novini/article/7239374", "text": "Всяка община да си направи програма и незаконните постройки, особено тези, които са строени с подръчни материали и са опасни за живота на хората, които ги обитават, трябва да бъдат веднага събаряни. Това заяви вицепремиерът Красимир Каракачанов в кулоарите на парламента в коментар на ситуацията в село Войводиново. На стотици места в България има подобни незаконни постройки, каза Каракачанов и напомни, че е поставял многократно въпроса като лидер на ВМРО. Той обясни, че ромите трябва да си наемат квартири. В България има хиляди села с празни къщи - отиваш, поемаш или купуваш дом, ремонтираш си го, живееш законно и спазваш законите, не биеш съгражданите си, плащаш си тока и водата, работиш, учиш, обясни вицепремиерът. Повече не трябва да си затваряме очите, категоричен бе той. И обясни, че ще внесе програмата си в Министерския съвет. Част от това население - има такива, които живеят в градовете, които имат образование, учат, работят, има и специалисти. Но в малките населени места това население смята, че има само права и всички са му длъжни, обясни лидерът на ВМРО. Примерът с Войводиново е показателен - общината е раздала 17 парцела да си постоят жилища. Едно семейство взело, но после върнало терена, защото очаквало общината да му построи жилище, допълни той. Пасторите да ходят в циганските махали и да ги убеждават, че християнството е една добра религия и да не се поддават на разни имами от Саудитска Арабия да приемат исляма, призова още Каракачанов. Според него днес във Войводиново полицията ще свърши работа. Както не позволи да има ескалация на напрежението и първата вечер, когато емоциите бяха най-силни, така и сега ще си свърши работата, уверен бе вицепремиерът. Няма да има междуетническо напрежение, защото единият етнос се е върнал там, откъдето е дошъл, каза той. Той обясни, че е разговарял с ръководството на организацията на бивши военни, която ще се включи в протеста, и уверението им било, че те отиват да изразят съпричастност с мисия свой колега, а не да вършат незаконни действия. И аз им вярвам, защото това са бивши генерали и офицери от армията. Иначе ситуацията е спокойна, населението е доволно, 2/3 от гетото е премахнато. Оттук-нататък е въпрос на процедура по-трайните постройки също да бъдат премахнати, защото са незаконно построени, допълни Каракачанов. Другата страна твърди, че е ударена в челото. Един такъв човек, който е обучен да убива, би ли произвел един удар по челото и ако е отишъл да се бие, би ли бил оставен да бъде изненадан в гръб, това е несериозно, допълни лидерът на ВМРО. Обясни, че е гледал записите на камерите и там се вижда, че не излиза от колата с намерението на бой. Може до е имало провокации от двете страни. Но ще ви дам пример - вие много пъти сте ме провокирали с остри въпроси, но винаги съм отговарял и никога не съм налитал да ви бия, има нормално човешко приличие, каза Каракачанов. А те отиват с идеята да го убият, допълни той. Помолен да коментира факта, че нито един от министрите не го и подкрепил публично в изявленията му за проблема с циганите, Каракачанов обясни, че за него е важно, че ВМРО го подкрепя. Няма да си мълча, ако продължават да се нападат униформени, категоричен бе Каракачанов. Той е поискал справка колко са нападнатите и бити полицаи. Каракачанов обясни, че не е видял коментара на жената на Томислав Дончев, но по принцип му харесвали нейните становища. Предишният път се бе изказала правилно по темата, допълни той. Не държавата, Европа се провали с интеграцията на циганите, категоричен бе вицепремиерът. Защото цялата тази интеграция и наливане на пари бяха една показност, един красив пиар и нищо съществено, допълни той. Каракачанов коментира и двете предложения - на Арлин Антонов: Да има звено, което да наблюдава циганския етнос и на Мишо Константинов: При трета присъда - доживотен затвор. И двете неща не решават проблема, отсече той. За да бъдем обективни, трябва да кажем истината - не само циганският етнос върши престъпления. Да, над 80% от битовите престъпления са извършени от тях. Но не само. Не можеш да кажеш, че полицаят в село Мечка, Плевенско, ще се грижи само циганите да не крадат и ако види, че българин върши нещо, ще си затваря очите. Полицията тлябва да бъде еднаква с действията си за всички. Но това означава реални мерки за интеграция и възпитание на това население, а не само приказки, обясни вицепремиерът. А не както сега -   Днес друг младеж щял да прави протест и да ми иска оставката. Добре дошъл. Ами той е осъден 2013 г., че е откраднал 18 хиляди лева от \"Америка за България\". Ето кой ги храни, а пък им крадат парите. Къде отиват тези пари? Милиарди! Имаше декада, милениум на ромското включване - къде отидоха тези пари, попита Каракачанов. И даде пример: През 2013 г. са родени 834 деца от малолетни родители. През 2017 г.- 3300, което е 4 пъти повече. Къде са всички тези правозащитници, хуманисти, посланици, които защитават тези хора, които трябва да се интегрират. Ако аз направя нещо подобно, тук ще дойдете и ще ме питате: Как стана така, че 14-годишна девойка ражда от вас? А там има сватби, дарове, а и много често гледам, че държавни служители ходят по подобни мероприятия. Това не може да продължава, отсече Каракачанов. Става въпрос за сблъсък на два мирогледа и начин на живот и в България ще стане това, което наблюдаваме в някои африкански държави и градове в Западна Европа, предупреди той. Не разделям циганите на групи, не познавам клановата им система. Деля ги на образовани и съвестни, които учат и работят. Но има една част от тях, главно в малките населени места, които смятат, че могат да правят каквото си искат. Дискриминираният съм аз, допълни той. Никой не е поискал на територията на България да се разполагат ракети със среден обсег на действие, каза Каракачанов по повод изразени опасения на лидера на АБВ Румен Петков. \"Вчера се виждахме с лидера на партия АБВ и го помолих да спре.да говори неща, които не разбира\", заяви Каракачанов. И обясни: Първо, никой не е поискал на територията на България да се разполагат ракети със среден обсег на действие. Второ, няма настъпателни и отстъпателни самолети. Разликата между Ф-16 и Грипен е, че на първия има два пъти повече въоръжение. Трето, къде по света коя застрахователна компания застрахова бойна техника, която е създадена, за да бъде унищожавана, това е смешно. Практиката е да се застраховат личния състав и автомобилната техника, която не участва пряко в бойни действия. Хубаво е човек, когато търси изява, да е малко подготвен\", допълни вицепремиерът. Каракачанов е разговарял с партньора си в \"Обединени патриоти\" Валери Симеонов по повод искането му за нов конкурс за изтребителите. Нов конкурс за мен не е решение, това означава да забавим войската още 2 г, не е приемливо, категоричен бе вицепремиерът. Симеонов уточни, че това е негово лично мнение, не на депутатите му. Поиска разяснения, дал съм му ги, мисля че ме е разбрал. Не съм пастор да убеждавам, допълни Каракачанов.", "date": "2019.01.11", "title": "Каракачанов поиска общините да направят програми срещу незаконните постройки"}
{"url": "https://www.24chasa.bg/novini/article/7239380", "text": "Актрисата и бивша водеща Бианка Илич, или по-известна известна като Супер Бианка, обяви в социалните мрежи, че води битка с рака. Снощи тя сподели снимка във фейсбук, към която написа: \"Животът те удря силно, но ти трябват три секунди, за да решиш дали си супергерой или не. Аз съм! В края на 2019 г. ще бъда гордо оцеляла от рак! Благодарна съм, че имам толкова много любов и подкрепа на моите приятели и семейство! Обичам ви всички от дъното на сърцето си! Ракът е избрал грешната кучка!\".", "date": "2019.01.11", "title": "Бившата тв водеща Супер Бианка: Ракът е избрал грешната кучка!"}
{"url": "https://www.24chasa.bg/novini/article/7239404", "text": "2019 за Германия ще е решаваща и може би бурна политическа година година с поредица от местни вотове и европейски избори. Те може да определят бъдещето на Ангела Меркел, а като последица - и кой ще е следващият канцлер на Германия. Всъщност, както европейските избори през май, така и четирите местни вота - един в Бремен и три в източните части от страната - вероятно ще бъдат важен тест за Анегрет Крамп-Каренбауер, която наследи Меркел като лидер на консервативния Християндемократически съюз (ХДС). Това вероятно ще бъде \"много напрегната\" година, каза пред ДПА Торстен Фаас, политически изследовател от Берлинския свободен университет, цитиран от БТА. \"Много ще зависи от това дали водената от Меркел коалиция ще успее да намери конструктивен работен подход за европейските избори и особено за трите вота в източните провинции, които потенциално застрашават със сътресения процеса\", каза Фаас. След като си осигури висшия пост в ХДС в оспорвана надпревара през декември, 56-годишната Крамп-Каренбауер направи важна стъпка към това да наследи лидерката Меркел на канцлерския пост и да оглави кампанията на партията за следващите избори през 2021 г. \"Що се отнася до въпроса за канцлерския пост, който е решаващ за изхода от изборите, Крамп-Каренбауер е спечелила за много кратко време висок рейтинг, съпоставим с този на Ангела Меркел\", каза Манфред Гюлнер, ръководител на берлинска социологическа агенция \"Форза\". При пряко гласуване на избирателите за канцлер Крамп-Каренбауер би победила с голяма разлика всеки потенциален кандидат от другата голяма германска политическа партия - лявоцетристката Германска социалдемократическа партия (ГСДП), сочи допитване на \"Форза\". Но анкетите показват също, че крайнодясната \"Алтернатива за Германия\" (АзГ), ще спечели много гласове и на петте предстоящи вота. АзГ може дори да стане най-голямата партия в парламентите на две провинции, Бранденбург и Саксония, и с това ще предизвика сътресение в германския политически пейзаж. \"Оптимист съм\", каза Йорг Урбан, лидер на АзГ в Саксония, където ще се гласува септември, и добави: \"Започвам новата година с добри предчувствия\". Според Фаас доброто представяне на АзГ на изборите може да доведе до това Меркел за укрепи позициите на Крамп-Каренбауер, като отстъпи повече отговорности на новата лидерка на ХДС, възприемана като продължителка на центристката политическа позиция на канцлера. Добрият резултат за АзГ може да поднови натиска върху по-десните и консервативни членове на ХДС партията да помисли за по-консервативен кандидат за канцлер, включително Фридрих Мерц, над когото Крамп-Каренбауер надделя с малка преднина в битката за лидерската позиция в ХДС. През октомври Меркел, след като обяви оттеглянето си като водач на партията, обеща да остане на поста до изборите през 2021 г., за да има плавно предаване на властта. Въпреки това бъдещето на Меркел може да бъде решено по-скоро от ГСДП, отколкото от вътрешните борби в ХДС. Преди по-малко от година ГСДП много неохотно за трети път се присъедини към новата коалиция, водена от Меркел, след като понесе унизително поражение на парламентарните избори през септември 2017 г. Но вместо да преживее политическото възраждане, както обяви новата лидерка на ГСДП Андреа Налес, шансовете на партията изглежда са намалели още повече. Това поражда риска членовете на ГСДП да решат да напуснат съюза с консервативния блок на Меркел на извънредната партийна конференция, насрочена за по-късно през годината, на която трябва да бъде обсъдено състоянието на коалицията. Разпадът на водената от ХДС коалиция с ГСДП може да отбележи края на ерата на Меркел, защото вероятно ще доведе до предсрочни избори. Незавидното положение на ГСДП личи и от допитване на \"Форза\", публикувано тази седмица. То показва, че подкрепата за партията на общонационално ниво в германската многопартийна политическа система в началото на тази година се е свила до 15 процента. За сравнение на изборите през 2017 г. подкрепата е била 20,5 процента. Въпреки това в Източна Германия общата подкрепа за ГСДП възлиза на скромните 8 процента, което засилва прогнозите за катастрофална изборна година за партията в трите предстоящи местни вота в тази част на страната. Междувременно подкрепата за АзГ в Източна Германия се задържа на близо 25 процента, според политическия анализатор от Дрезден Ханс Форлендер.", "date": "2019.01.11", "title": "2019 г. може да е решаваща за политическия пейзаж в Германия след Меркел"}
{"url": "https://www.24chasa.bg/novini/article/7239397", "text": "Папа Франциск ще направи тридневно посещение в Румъния в периода 31 май - 2 юни, съобщи Асошиейтед прес, като се позовава на пресслужбата на Ватикана. Неофициална информация за предстоящото посещение на папата изтече още вчера в две румънски издания. В съобщението на Ватикана се казва, че папа Франциск ще посети столицата Букурещ, североизточния град Яш, известен с православните си църкви и манастири, както и Блаж, седалището на католическия диоцез в Румъния. В програмата на папата е и посещение в поклонническия храм на Светата Дева в Шумулеу Чук. Папата беше поканен от президента на Румъния Клаус Йоханис да посети Румъния още през 2017 г. В началото на май Франциск ще бъде в България и в Република Македония. Последното посещение на глава на Римокатолическата църква в Румъния беше визитата на Йоан Павел II през 1999 г.", "date": "2019.01.11", "title": "Ватиканът потвърди: Папа Франциск ще е на посещение в Румъния от 31 май до 2 юни"}
{"url": "https://www.24chasa.bg/novini/article/7239407", "text": "Океаните се затоплят по-бързо от очакваното, съобщават Ройтерс и Франс прес, позовавайки се на публикация в сп. \"Сайънс\". Океанската топлина, регистрирана от хиляди плаващи роботи, през последното десетилетия бележи рекорд след рекорд, като се очаква поредният да бъде поставен от 2018 г., сочи анализ на специалисти от Китайската академия на науките. Това на свой ред води до покачване на морското равнище, тъй като океаните се затоплят и разширяват, и подхранват по-интензивни урагани и други екстремни климатични проявления, предупреждават учените, информира БТА. Затоплянето, отчитано от 1960 г., е по-бързо, отколкото прогнозират учените в доклад на Междуправителствената експертна група за климатичните промени от 2013 г. \"Затоплянето се подхранва основно от натрупването на парникови газове като въглероден диоксид в атмосферата в резултат на човешка дейност. Нарастващото темпо на затопляне на океаните е знак за увеличаване на парниковите газове в атмосферата \", казва Лицзин Чън, ръководител на настоящото проучване от Китайската академия на науките . Водещи климатолози заявиха през октомври миналата година, че светът разполага с около 12 години, за да разреши проблема с увеличаващите се емисии на парникови газове, или рискува да се сблъска с най-тежките последствия от климатичните промени - недостиг на вода и храна, по-силни бури, големи горещини и други екстремни метеорологични условия, и покачващо се морско равнище. От началото на новия век се използва океанска система за наблюдение на промените в океанските температури, наречена \"Арго\". Благодарение на нея учените разполагат с по-надеждни данни. Системата разчита на близо 4000 плаващи робота, които на няколко дни се гмуркат на дълбочина до 2000 метра и записват температурите и други показатели, докато се издигат към повърхността. С помощта на събраните данни учените са документирали повишаване в интензитета на валежите и по-мощни урагани като Харви през 2017 г. и Флорънс през 2018 г. Океаните се явяват като енергиен източник за ураганите, които могат да станат още по-силни в резултат на покачващите се температури. \"Тъй като имат голям топлинен капацитет, океаните се характеризират като \"забавен отговор\" на глобалното затопляне. Това означава, че в бъдещето затоплянето им може да бъде още по-сериозно\", обяснява Чън.", "date": "2019.01.11", "title": "Океаните се затоплят по-бързо от очакваното"}
{"url": "https://www.24chasa.bg/novini/article/7239434", "text": "20-годишната Верджиния и 45 години по-възрастният от нея Николай станаха родители на второ дете, научи \" \". Двойката от Пловдив привлече вниманието към себе си с огромната разлика във възрастта и с това, че любовта им пламна, докато момичето беше непълнолетна ученичка. Верджиния ражда сина им малко преди Нова година. Докато е бременна с него, тя дундурка и първородната им дъщеря. \"Аз съм най-щастливият човек на света! На 23 декември се роди моят син Божидар. Имам 2 прекрасни деца и една прекрасна жена. 2018 година за мен е най-хубавата\", похвали се гордият татко. Влюбените живеят заедно вече много време. Макар още да нямат сватба, а само годеж, Верджиния се представя с фамилията на Николай - Костова. Двамата са почти неразделни. У дома дори носят едни и същи пантофи, опитват се и дрехите им да са еднакви. Признават, че много обичат да пътуват, като профилите им са задръстени със снимки от различни дестинации. Дори на публични места те не крият любовта си, а спокойно интимничат пред ококорените погледи на минувачи. Преди години се хвалеха с непрекъснатите си купони и отрупаните с алкохол маси, но сега отделят повече време за грижите за децата си. Някои от кадрите, които публикуват в социалните мрежи, са шокиращи - възрастният мъж гали гърдите на младата си любима, на друга снимка младата Верджиния е обяздила белокосия Николай и двамата страстно се целуват. \"Искам да се омъжа за него!\", кокетничи младото момиче. \"Рано или късно и това ще се случи\", добави 65-годишният мъж. Девойката се кълне, че това е първата й любов и ще остане последната. Двамата твърдят в един глас, че нямат никакви проблеми със секса. Николай редовно получава ерекция и мачкат чаршафите почти всеки ден. Покрай любовната си авантюра Верджиния имаше проблеми в училище. Заради системни нарушения и влизане в клас пияна тя беше изключена от Арменското училище в Пловдив. Още тогава от школото заявиха, че проблемите на Верджиния идват от пълната липса на контрол, както и безотговорност от страна на нейните родители. Само преди няколко дни подобно съжителство завърши със смърт. В Стара Загора 65-годишен уби приятелката си на 25 години. Нови разкрития по случая, четете на страници 12-13.", "date": "2019.01.11", "title": "Момиче от Пловдив роди за втори път от 65-годишен"}
{"url": "https://www.24chasa.bg/novini/article/7239427", "text": "Румънският президент Клаус Йоханис заяви днес, че председателството на Съвета на ЕС е особено важен момент, който ще остане в румънската история и ще покаже, че страната е добре подготвена за тази задача, съобщи Аджерпрес. Йоханис направи това изказване на съвместна пресконференция с председателя на Европейската комисия Жан-Клод Юнкер след срещата им в президентския дворец в Букурещ, предаде БТА. Румънският президент съобщи, че теми на разговора им са били важни въпроси от европейския дневен ред, но и общият подход, който е особено важен през идващия период. \"Днес ние говорихме за Брекзит, многогодишната бюджетна рамка, европейската сигурност и за това как да изградим реалистичен оптимистичен дневен ред\", каза Йоханис. Той определи Еврокомисията като жизненоважен партньор, с който Румъния има много добър диалог. \"Ние споделяме целта за силна Европа, по-обединена, по-ефективна, както на вътрешно равнище, вътре в Съюза, така и на външно равнище\", заяви румънският държавен глава. По отношение на Брекзит той изрази желание за организирано оттегляне на Обединеното кралство и каза, че усилията ще бъдат съсредоточени в приемането на мерките, предложени от Европейската комисия, за да бъде осигурена готовността на ЕС за всички сценарии на Брекзит. Йоханис подчерта, че срещата в Сибиу на 9 май ще бъде основен момент за румънското председателство, но и за целия ЕС, като се има предвид ролята й за подготовката на бъдещите приоритети и стратегически подходи за периода след изборите за Европейски парламент.", "date": "2019.01.11", "title": "Клаус Йоханис: Румъния ще докаже, че е готова за задачите на председателството"}
{"url": "https://www.24chasa.bg/novini/article/7239414", "text": "Двама сноубордисти са успели сами да излязат от падналата голяма лавина в Пирин. Те са подали сигнал, че други двама са затрупани. Преди малко планинските спасители свалиха телата на починалите и се очаква линейка, която да ги откара за аутопсия. Голямата лавина е влачила над 800 м младежите и се е спряла на около 50 м. от хижа \"Бъндерица\". В акцията са участвали и двете кучета Норд и Закс. Двамата затрупани са имали еърбеци, които са се отворили, но това не ги е спасило. Карали са в гориста местност. Първият е бил с включен пипс (лавинен предавател, който издава звуци, оттам и името), което е спомогнало да бъде намерен по-бързо. Вторият е открит със сонда.  Планинските спасители от два дни предупреждават за високата лавинна опасност заради навалелия нов сняг. Въпреки това извън пистите по улеите продължават да излизат търсачи на силни усещания.", "date": "2019.01.11", "title": "Лавината влачила загиналите сноубордисти 800 м"}
{"url": "https://www.24chasa.bg/novini/article/7239456", "text": "За броени дни служители на Първо РУ в София разкриха извършител на грабеж. На 3 януари мъж подал сигнал в Първо РУ, че около 21 часа на бул. \"Витоша\" непознат го заплашил с нож и му отнел дребна сума пари. Това съобщиха от МВР. В резултат на предприетите оперативно-издирвателни действия в рамките на образуваното досъдебно производство бил установен и задържан извършителят - 32- годишен, с криминални регистрации в полицията. След доклад на събраните материали в Софийската районна прокуратура той е привлечен като обвиняем за престъпление по чл.198 от НК. Наложена му е постоянна мярка \"задържане под стража\". Работата по случая продължава.", "date": "2019.01.11", "title": "Спипаха крадец, заплашил мъж с нож на бул. \"Витоша\" в София"}
{"url": "https://www.24chasa.bg/novini/article/7239455", "text": "12-годишно момиче подкарало лек автомобил, след като открило загубени ключове на колата на улица в Димитровград, и предизвикало катастрофа, съобщиха от пресцентъра на МВР. Установено е, че чрез дистанционното управление невръстната водачка е установила чуждата колата, собственост на 64-годишна жена, която при паркиране неволно е изпуснала ключовете в близост до нея. Качила се зад волана и подкарала реното, после предприела изпреварване на лек автомобил \"Мерцедес\", ударила се в него и се забила в крайпътна мантинела. От инцидента няма пострали, за случая са уведомени Дирекция закрила на детето и ръководството на училището, в което учи момичето. Съставен е и акт.", "date": "2019.01.11", "title": "12-годишна катастрофира в Димитровград, забила се в мантинела докато изпреварвала"}
{"url": "https://www.24chasa.bg/novini/article/7239573", "text": "Наследниците на Майкъл Джексън окачествиха като скандален и патетичен нов документален филм, който обвинява починалия певец в сексуално насилие над деца, съобщиха Асошиейтед прес и Франс прес. , се говори за двама мъже на около 30-годишна възраст, които уверяват, че станали жертви на сексуални посегателства от страна на Краля на попмузиката, когато били на 7 и 10 години. \"Това е поредната екстравагантна творба, става въпрос за скандален опит да се извлече изгода от Майкъл Джексън и за повтаряне на стари необосновани обвинения\", се казва в комюнике на наследниците на певеца, предава БТА. Филмът, в чието заглавие е използвано названието на ранчото на Джако в Калифорния, е заснет от Дан Рийд. Той е автор на няколко документални филма, един от които е посветен на атентата срещу френския сатиричен седмичник \"Шарли ебдо\" в Париж през 2015 г. Продуцентите на \"Да напуснеш Невърленд\" потвърдиха пред сп. \"Ролинг стоун\", че двамата мъже са хореографът Уейд Робсън, който през 2013 г. заведе дело срещу починалия певец, и Джеймс Сейфчук, който бе завел дело срещу наследниците на Майкъл Джексън. Двете дела бяха прекратени през 2017 г. Дан Рийд обаче увери, че взел насериозно обвиненията срещу певеца. \"На двамата мъже е била нужна голяма смелост, за да разкажат историите си - отбеляза той. - Не се съмнявам в достоверността им.\"", "date": "2019.01.11", "title": "Наследниците на Майкъл Джексън за филма с него: Скандален опит да се извлече изгода"}
{"url": "https://www.24chasa.bg/novini/article/7239595", "text": "Предстоящото начало на \"националния диалог\" не променя нищо. \"Жълтите жилетки\" се готвят тази събота за нови протести в цяла Франция, след като получиха нов тласък от увеличаването на на броя на протестиращите миналата събота, което показа, че протестите няма да спрат от само себе си. Два месеца след първата протестна акция, движението е все толкова многолико и водещите фигури от \"историческото му ядро\" нямат единна стратегия за деветата седмица на обществена мобилизация. Ерик Друе, шофьор на камион, обявява намерението си да се върне в Париж. Но други фигури от движението, предприемачката Присия Людоски и Максим Никол, избраха френския град Бурж. Този град има предимството, че е \"на еднакво разстояние от големите градове\", като в същото време е \"малко по-малко известен на силите на реда, за да се избегне \"заграждане\" (обкръжаване - бел. АФП) и да се засили напрежението\", обяснява Никол. След спада в броя на участниците по време на коледните и новогодишни празници \"жълтите жилетки\" отбелязаха успех по време на осмия си протест на 5 януари: с 50 000 протестиращи в цялата страна, по данни на правителството, активността на протестното движение отбеляза ръст, опровергавайки предсказанията, че активността му постепенно ще спадне. Новите съботни протести ще бъдат още един тест за президента Еманюел Макрон: след като не успя да успокои \"жилетките\" с \"политиката на моркова\" и със социални мерки на стойност 10 милиарда евро, правителството пробва вече \"политиката на тоягата\", обявявайки проектозакон за борба с погромаджиийството, подобен на този за борба с хулиганството. Решението за втвърдяване на законодателния арсенал беше взето след новите прояви на насилие в Париж на 5 януари, при които беше отбелязано дори влошаване на ситуацията: \"жилетките\" разбиха със строителна техника входа на министерството, където се намира офисът на правителствения говорител (Бенжамен Гриво - бел. БТА), и влязоха в сградата. Кадрите с бивш боксьор, удрящ жандармеристи, също са символ на тези ексцесии, при които се случва всичко, но не и отслабване на насилието. Бившият боксьор беше арестуван преди процеса си (първото заседание е насрочено на 13 февруари) и това предизвика гнева на \"жълтите жилетки\". Организирана беше акция за набиране на средства в негова подкрепа, която събра над 117 000 евро, преди интернет платформата Леечи да реши да не приема повече дарения след остри критики от страна на правителството и на полицейските синдикати. Дарителите придружиха жеста си с послания, демонстриращи подкрепата им, а някои нарекоха боксьора \"герой\". Движението на \"жълтите жилетки\" продължава да се ползва с подкрепата на повечето французи: 60 на сто го одобряват, макар че това е спад от 10 на сто за един месец, показва публикувано в сряда проучване на Елаб. 51 на сто от французите искат протестното движение да продължи, а 38 на сто заявяват, че разбират проявите на насилие. 80 000 полицаи и жандармеристи Предвид риска от нови сблъсъци ще бъдат мобилизирани 80 000 полицаи и жандармеристи, включително 5000 в Париж. На фона на това големият национален дебат, обещан от правителството като изход от кризата, изглежда забуксува още преди да започне в средата на януари. Шантал Жуано, която трябваше да го организира, се оттегли след полемика, предизвикана от месечната й заплата, възлизаща на 14 666 евро брутно. Продължават и колебанията кои теми ще бъдат обсъждани и кои няма, а това породи много съмнения в ползата от консултациите. \"Методът, предложен от правителството за големия му дебат, е като локомотив от 19-и век\", заяви Кристоф Шалансон, важна фигура в движението в южния департамент Воклюз. \"Очакваме реакцията на държавата и създаване на процедурата за референдум по инициатива на гражданите (едно от исканията на \"жълтите жилетки\" - бел. БТА) и конкретни мерки за повишаване на покупателната способност\", обяснява пред АФП Алекс, организатор на протести в югоизточния град Валанс. \"Ако и двете бъдат направени, край на движението\", каза той, но предупреди: \"Трябва да реагират бързо. Има хора, на които им е писнало да бъдат пацифисти и ще става все по-трудно да се ръководят\". /От БТА/", "date": "2019.01.11", "title": "\"Жълтите жилетки\" не са доволни, готвят се за девета седмица на протести"}
{"url": "https://www.24chasa.bg/novini/article/7239594", "text": "Великобритания ще приложи необходимото законодателство за Брекзит, преди страната да напусне Европейския съюз на 29 март, каза днес говорителката на премиера Тереза Мей, цитирана от Ройтерс. Преди това неназован министър заяви пред в. \"Ивнинг стандарт\", че излизането от ЕС може да бъде отложено, предава БТА. \"Несъмнено постигаме напредък по отношение на нужните нормативни актове, за който и да било от възможните сценарии, и ще гарантираме, че каквото и да стане, ще сме приели необходимото законодателство. Ще направим така, че ограниченото време да ни стигне\", каза тя пред журналисти. Говорителката добави, че министър-председателката е изключила възможността за удължаване на срока по чл.50, който правителството задейства през 2017 г., за да започне 2-годишни преговори за напускане на ЕС. Преди това пред в. \"Ивнинг стандарт\" един от членовете на правителството каза, че ако сделката за Брекзит бъде отхвърлена идния вторник, едва ли ще има достатъчно време да се направят необходимите законови промени. Великобритания предстои да напусне най-големия в света търговски блок след по-малко от 80 дни, но има голяма вероятност парламентът да отхвърли във вторник постигнатото от премиера Мей споразумение с ЕС и това да увеличи вероятността от хаотичен Брекзит.", "date": "2019.01.11", "title": "Говорителката на Мей: Великобритания\nще бъде готова за деня на Брекзит"}
{"url": "https://www.24chasa.bg/novini/article/7239608", "text": "Ще направим всичко възможно да не се сбъднат злокобните прогнози на някои, че заради скъпия ток на борсата от 1 юли, за бита ще поскъпне с 10 или 15%. Това заяви председателят на Комисията за енергийно и водно регулиране (КЕВР) Иван Иванов. През последните 4 години не сме допускали токът за бита на регулирания пазар да поскъпне с повече от натрупаната инфлация и тази година ще е така, каза Иванов. Той и енергийният министър Теменужка Петкова обявиха спешни мерки за преодоляване на дисбалансите на енергийната борса, които доведоха до свръхвисоки цени напоследък.", "date": "2019.01.11", "title": "КЕВР: Няма да позволим токът от 1 юли да поскъпне с повече от натрупаната инфлация"}
{"url": "https://www.24chasa.bg/novini/article/7239591", "text": "Видео, изпратено от читател на редакционната поща на \"24 часа\", показва как спасители с помощта на кучета издирват затрупаните от лавината в Банско. , като се е спряла на около 50 м. от хижа \"Бъндерица\" - любимо място на екстремните скиори. Стана ясно също, че младежите сами са предизвикали лавината. В тяхното търсене са се включили и две спасителни кучета. Планинските спасители от два дни предупреждават за високата лавинна опасност заради навалелия нов сняг. Въпреки това извън пистите по улеите продължават да излизат търсачи на силни усещания.", "date": "2019.01.11", "title": "Вижте как планински спасители с кучета издирват затрупаните от лавината в Банско (Видео)"}
{"url": "https://www.24chasa.bg/novini/article/7239638", "text": "Тринайсет турски банки, сред които държавни и частни банки, са подготвили кредитен пакет в размер на 20 милиарда турски лири /3,7 милиарда долара/ в подкрепа на малки и средни предприятия в Турция, съобщава в.\"Хюриет дейли нюз\", като цитира турския министър на финансите и хазната Берат Албайрак. От получаване на кредит с шестмесечен гратисен период с месечна лихва от 1,54 процента ще могат да се възползват малки и средни предприятия с годишен оборот под 25 милиона турски лири /4,6 милиона долара/, е посочил Албайрак вчера при представяне на пакета, предава БТА. Фирми в секторите на производството и износа ще могат да получат кредит от 1 милион турски лири, а фирми от други сектори - 500 000 турски лири. Министърът е подчертал, че кредитният пакет е създаден от банките и няма да се отрази на турската хазна. Според министъра между 20 000 и 40 000 малки и средни предприятия ще се възползват от кредитния пакета.", "date": "2019.01.11", "title": "Турски банки отпускат 20 млрд. турски лири кредит за малките и средни предприятия"}
{"url": "https://www.24chasa.bg/novini/article/7239683", "text": "Френските власти очакват по-значителна мобилизация в цяла Франция на утрешния девети съботен протест на \"жълтите жилетки\", предаде Франс прес, като се позова на префекта на парижката полиция и шефа на националната полиция. На цялата територия на страната \"очакваме връщане на мащаба на мобилизация отпреди коледните празници\", обясни днес генералният директор на националната полиция Ерик Морван пред радио \"Франс ентер\", предаде БТА. Смятаме, че мобилизацията в столицата ще е по-голяма, отколкото миналата събота, а поведението на групите, които ще участват, ще е по-радикално и ще има повече опити за насилие, каза префектът на полицията в Париж Мишел Делпюеш пред информационната телевизия СиНЮЗ. В социалните протести на 5 януари участваха повече демонстранти след спада в числеността им през празниците. Властите съобщиха за 50 000 души, 3500 от тях - в Париж. Седмица след седмица наблюдаваме тенденция към все повече насилие, главно в поведението на малки групи, които вземат на прицел центровете на властта, каза Делпюеш. Префектът потвърди, че за утре са взети извънредни мерки за сигурност, като тези от средата на декември. В цяла Франция в готовност са 80 000 полицаи и жандармеристи, а 5000 от тях с 14 бронирани машини на жандармерията ще се грижат за реда и сигурността в Париж. Телевизия Бе Еф ЕМ цитирана от ТАСС, съобщи, че най-големи протестни акции се очакват в Париж, Бордо, Марсилия, Тулуза, Лион и Страсбург. Според властите в демонстрациите на 15 декември в страната са участвали 60 000 души.", "date": "2019.01.11", "title": "Френските \"жълти жилетки\" се готвят \nза още по-голям протест"}
{"url": "https://www.24chasa.bg/novini/article/7239729", "text": "За периода от 17 декември 2018 г. до 2 януари 2019 г., във връзка с официалните празници Коледа и Нова година, Българската агенция по безопасност на храните (БАБХ) извърши 2 399 извънредни проверки в предприятия за производство и търговия на храни, складове за търговия на едро и дребно, заведения за обществено хранене, пазари и борси в цялата страна. Това съобщиха от пресцентъра на Българската агенция по безопасност на храните. Съставени са 18 акта за установяване на административно нарушение. 67 са издадените предписания за отстраняване на установени нарушения. Възбранени и насочени за унищожаване са 140 кг храни от животински и неживотински произход, от които 106 кг животински продукти – месни продукти, пилешки разфасовки, свинско месо и месни заготовки, 13 кг храни от неживотински произход с изтекъл срок на годност и нарушен температурен режим на съхранение и 21 кг млечни продукти и консерви без идентификационна маркировка. Най-честите констатирани нарушения са свързани със сградов фонд и оборудване, несъответствие на асортимента с този, вписан в удостоверението за регистрация, некоректно водене на записи по Системата за безопасност на храните и лоша хигиена.", "date": "2019.01.11", "title": "БАБХ извърши 2 399 извънредни проверки за Коледа и Нова година"}
{"url": "https://www.24chasa.bg/novini/article/7239726", "text": "Двама непълнолетни братя от Провадия ще изкарат 10 години и 8 години и 8 месеца зад решетките за брутално престъпление - грабеж, изнасилване и убийство на 77-годишна жена от родния им град. Въпреки, че и двамата все още не са навършили 18 години, те вече имат богати криминални досиета и за съжаление хората, които ги познават, не бяха учудени, че са стигнали до такава жестокост. Пред съда Станислав и Осман признаха вината си и поискаха делото срещу тях да се гледа по съкратената съдебна процедура, благодарение на която присъдата им се намалява с една трета. Така делото приключи в едно заседание. Наказанията и на двамата бяха по-леки, но съдът прибави по 2 години затвор за всеки от тях заради предишните им криминални прояви. Варненският окръжен съд осъди двамата непълнолетни, чрез своите законни представители, солидарно да изпратят на четиримата граждански ищци – децата и внуците на жертвата - обезщетения за нанесени имуществени и неимуществени вреди в размер на общо 575 069лв. Жестоката трагедия се разигра на 22 ноември 2017-а година в дома на старицата. Самотноживеещата жена наела 16-годишния Станислав и 14-годишния му брат Осман през деня да пренесат в дома й въглища. Като приключили работата тя им дала 20 лв. Те пък за \"благодарност\" решили да я оберат. Вечерта проникнали на първия етаж в къщата й, но жената ги усетила. Слязна да провери какво се случва и момчетата се нахвърлили върху нея. Двамата пребили немощната старица, душили я, изнасилили я брутално и накрая взели каквото могат от дома й преди да си тръгнат. Според обвинението деянията са извършени с изключителна агресия, бруталност и жестокост. Жертвата е открита мъртва няколко дни по-късно на 25-и ноември 2017 г., а открадната сума при грабежа е 69лв. От събраните материали по делото е видно, че двамата извършители имат множество криминални и противообществени прояви. От години за тях липсват семейни грижи, като двамата са били отглеждани от баба си и дядо си. За началото те ще търпят присъдата си в интернат към затвора и ще бъдат преместени, след като навършат пълнолетие.", "date": "2019.01.11", "title": "8 и 10 години затвор за братята, изнасилили и убили баба от Провадия"}
{"url": "https://www.24chasa.bg/novini/article/7239752", "text": "Те ме оставиха да чакам като пионерче пред учителската стая час и половина. Това казва в телефонен разговор изнудваният бизнесмен Ваклин по адрес на отстранената кметица на \"Младост\" Десислава Иванчева и заместничката й Биляна Петрова. Оплакването му е в телефонен разговор с бившия кмет на Младост Петко Дюлгеров, записан със специално разузнавателно средство. Част от СРС-та бяха слушани на поредното съдебно заседание по делото. В разговорите Ваклин обяснява, че няма никакво доверие на Иванчева. \"Аз идвам, давам ти ги и ти ги даваш на тия тъпанарки\" са друга част от оплакванията му. Вероятно той има предвид парите. \"Това са много пари\", казва още Ваклин. \"За такива пари по-добре да променим закона. Нямам никакво доверие, че този човек няма да ме изпържи\", обяснява още той. Това е разговор, записан дни преди самото предаване на парите, което стана на 17 април. По повод срещата си с Иванчева той обяснява, че като се видели, тя опънала една карта и обяснявала къде ще бъдат строени градинки.  Дюлгеров пък го успокоява, че тя ще говори и ще правят дарение. \"Ти искаш ангажимент за писмото\", казва още бившият кмет на район \"Младост\"и допълва \"Говорим едно, а правим друго\", имайки предвид вероятно Иванчева. В разговорите става ясно, че Ваклин ще представи пред английските инвеститори сумата за подкупа като пари, дадени за консултация: \"Това са чужденци, страшно съм притеснен. Аз съм им казал, че ще дам парите за консултант\", обяснява той. \"Тя може да ме пусне по пързалката и да не пусне обявлението още 10 месеца\", оплаква се Ваклин. Иванчева пък му обяснявала, че ако направи една площадка - ще пуснат преписка. СРС-та бяха слушани, защото Иванчева и Биляна Петрова искаха да се чуят отново заради думи, които не се разбират. Двете са под домашен арест и вече идват в спецсъда на собствен ход.", "date": "2019.01.11", "title": "Изнудваният бизнесмен Александър Ваклин за Иванчева в СРС: Накара ме да чакам като пионерче"}
{"url": "https://www.24chasa.bg/novini/article/7239831", "text": "От 15 януари започват проверки на трите електроразпределителни дружества. Те ще приключат на 25 януари. Това съобщи министърът на енергетиката Теменужка Петкова по време на брифинг в сградата на КЕВР, предаде БТА. Поводът за пресконференцията са разискванията на Националния съвет за тристранно сътрудничество /НСТС/ преди дни, където бяха обсъждани цените на свободния енергиен пазар. След заседанието на НСТС председателят на Комисията за енергийно и водно регулиране /КЕВР/ Иван Иванов е поканил министъра на енергетиката Теменужка Петкова, за да се обсъдят мерките за стабилизиране на енергийната борса, специално в сегмента \"Ден напред\". \"Съвместни екипи на Министерството на енергетиката и Комисията за енергийно и водно регулиране ще проверят дейността на трите електроразпределителни предприятия\", обяви Теменужка Петкова. Тя поясни, че ще се проверява техническото състояние и експлоатацията на енергийните обекти. Ще бъде извършен и отчет на електромерите и електромерните табла. КЕВР ще извърши проверки, които са свързани с изпълнението на лицензионните дейности на трите електроразпределителни предприятия, каза още министър Петкова. Председателят на КЕВР Иван Иванов обяви, че в понеделник в сградата на енергийния регулатор той ще има среща с ръководителите на трите електроразпределителни дружества - ЧЕЗ, ЕВН и \"Енерго-про\". На срещата ще дойдат и ръководствата на Българския енергиен холдинг, АЕЦ \"Козлодуй\", ТЕЦ \"Марица-Изток\" 2, Националната електрическа компания, Електроенергийния системен оператор и Българската независима енергийна борса. Поканена е и министър Петкова, съобщи Иванов. \"Форматът на заседанието се обуславя от обстоятелството, че за да се постигне определена ликвидност на българската енергийна борса, е необходимо на нея да се предлагат достатъчно количества електроенергия в различни сегменти\", допълни Иван Иванов. По думите му участието на трите електроразпределителни дружества се налага, защото на пазара \"Ден напред\" те закупуват големи количества. В последните дни тези количества надминават 30 процента от продавания ток на борсата в сегмента \"Ден напред\", отбеляза председателят на КЕВР. Иван Иванов информира, че всички участници в срещата ще трябва да представят своите собствени анализи за ситуацията. Освен това те трябва да обявят мерки за стабилизиране на състоянието на енергийната борса в пазара \"Ден напред\".", "date": "2019.01.11", "title": "Теменужка Петкова: От 15 януари започват проверки на трите електроразпределителни дружества"}
{"url": "https://www.24chasa.bg/novini/article/7239887", "text": "Мъж е намерен починал в полето край Горни Богров.  Сигналът е подаден около 11.40 ч. По всяка вероятност мъжът е починал от естествена смърт, тъй като няма следи от насилие. Предполага се, че човекът е измръзнал до смърт.                                                                                                                                                                                                                                                                                                                       ", "date": "2019.01.11", "title": "Мъж умря в полето край Горни Богров"}
{"url": "https://www.24chasa.bg/novini/article/7240019", "text": "Частният съдия-изпълнител Тотко Колев, който се разследва от бургаската прокуратура за скандалната продажба на либийския танкер \"БАДР\", е подсъдим за сделка с апетитен имот в несебърското село Емона, установи проверка на \"24 часа\". По-късно от Апелативната прокуратура потвърдиха и информираха, че делото е насрочено в БОС за 14 януари. Все още обаче не е ясно дали Колев ще се яви, тъй като по неофициална информация той е напуснал страната на 20 декември, м.г., ден преди екипажът на либийския танкер да бъде сменен с нов и да му бъдат променени статутът и името. Разследването за продажбата на недвижим имот в землището на село Емона е от преди 10 г., но едва сега навлиза в  съдебна фаза. Според обвинителния акт в качеството си на длъжностно лице, с цел да набави имотна облага за взискателя И. И., подсъдимият Колев нарушил служебните си задължения. Той издал постановление от 14 май, 2008 г. за възлагане на недвижим имот на взискателя, без да изпрати писмо до Служба по вписванията в Несебър с искане за налагане на възбрана върху имота. На 12 февруари извършил опис на имота без да има наложена възбрана към момента, както и без да е извършил проверка за собствеността. В постановлението за възлагане от 14 май 2008 г. Колев вписал имота - собственост на Община Несебър, като собственост на длъжника Б. Б. От това, според прокуратурата, са нанесени имуществени вреди за 584 955 лв. - пазарната стойност на въпросния имот.", "date": "2019.01.11", "title": "Първо в \"24 часа\": Съдия-изпълнителят, продал либийския танкер, подсъдим за парцел на Емона"}
{"url": "https://www.24chasa.bg/novini/article/7240037", "text": "Бивши и настоящи командоси започнаха да се събират за протеста във Войводиново. До момента има около 150 човека на мястото и прииждат още. Протестът тази вечер е пореден и се организира заради  . Командосите уверяват, че проявата е мирна. С 3 автобуса от столицата към селото пътуват още колеги на пострадалия. На мястото има около 200 полицаи и над 10 микробуса на жандармерията.", "date": "2019.01.11", "title": "Събират се първите протестиращи във Войводиново - бивши и настоящи командоси (Снимки, видео)"}
{"url": "https://www.24chasa.bg/novini/article/7240042", "text": "Украинският външен министър Павло Климкин каза, че Русия \"ще направи всичко възможно за разцепването на Украйна, за да раздели още повече Украйна\". Според Климкин, цитиран от Асошиейтед прес, Москва не желае \"да има свободна и демократична Украйна\" и затова неговата страна се нуждае от \"военна, политическа и икономическа подкрепа, за да се бори срещу опитите на Русия да задуши Южна Украйна, блокирайки достъпа до Азовско море\", предаде БТА. Климкин направи това изявление пред Балтийската информационна агенция по време на посещение в Литва.", "date": "2019.01.11", "title": "Украински министър: Русия ще направи всичко възможно за разцепването на Украйна"}
{"url": "https://www.24chasa.bg/novini/article/7240092", "text": "Преди минути планинските спасители от Банско откриха   Те са излезли да се спускат извън пистите, в района на Демяница. Децата са около 15-18 г. от Сърбия и Русия. Те са невредими, в добро състояние и спасителите в момента ги транспортират. Тепърва ще се установява защо са напуснали територията на ски зоната и маркираните писти. По непотвърдена информация те имали ръководител, който е подал сигнала.", "date": "2019.01.11", "title": "Спасители намериха изгубените 5 деца в Пирин"}
{"url": "https://www.24chasa.bg/novini/article/7240091", "text": "Таксиметров шофьор от Ловеч е задържан като \"муле\" при телефонни измами, съобщи на пресконференция директорът на областната дирекция на МВР в Ловеч старши комисар Милен Маринов, предаде БТА. Четиридесет и девет годишният мъж е криминално проявен, участвал е в шест телефонни измами на територията на Ловеч и Троян, при които потърпевшите са дали общо 40 хиляди лева. Заловен е на 9 януари след получен сигнал от служители на ОД на МВР - Ловеч, в момент на взимане на пари от възрастна жена. Районният съд днес му наложи постоянна мярка \"задържане под стража\", съобщиха от прокуратурата в Ловеч. Маринов посочи, че е задържан, след като е взел пари от възрастна жена от село Стефаново, станала обект на телефонна измама. Жената в рамките на деня е дала личните си спестявания - 2660 лева. Впоследствие, под въздействието на същите измамници и чрез отправени към нея заплахи, е транспортирана с такси до адрес в село Врабево, откъдето взела спестяванията на друга възрастна жена - 6870 лева, за да ги предаде и тях. По случая е образувано досъдебно производство. Маринов заяви, че такситата се наемат от измамниците и се изпращат на адресите. Информацията за таксиметровите шофьори се взима от интернет. След претърсване на жилището, обитавано от задържания, са установени и иззети още две хиляди лева, златни монети, както и незаконно притежавано огнестрелно оръжие - пушка и боеприпаси, за което е образувано друго досъдебно производство. По думите на старши комисар Маринов, известно е, че задържаното \"муле\" се занимава с тази дейност от няколко месеца, често е пътувал с личния си автомобил до Румъния и обратно. Органите на реда са го наблюдавали от известно време. Директорът на ОД на МВР - Ловеч, добави, че през 2018 г. са регистрирани 31 телефонни измами в областта, като 21 от тях са станали на територията на община Ловеч. Разкрити са 16, установени и задържани са т. нар. мулета. Една измама е била предотвратена. Потърпевшите са на възраст между 55 и 85 години. Обикновено дават на телефонните измамници пари и ценности, най-вече златни накити. Най-честите схеми са обаждане от \"близък\" или \"роднина\", който иска от потърпевшия пари за купуването на дефицитна стока или изпращане на колет с пари, за което трябва да се заплати. Най-актуалната схема е с указване на съдействие на полицията, както и искане на пари за пострадал близък, каза старши инспектор Георги Пейков от \"Криминална полиция\". Той добави, че след взимане на парите, те се транспортират до определено място, най-вече до Русе или до Румъния.", "date": "2019.01.11", "title": "Таксиджия е задържан като \"муле\" при ало измами в Ловеч"}
{"url": "https://www.24chasa.bg/novini/article/7240088", "text": "Окръжна прокуратура Бургас задържа за 72 часа Антоан Подмолов, брат на убития в Хасково наркотрафикант Валентин Подмолов и авер на несебърския бос Митьо Очите 55-годишният Антоан е  обвинен за разпространение на наркотични вещества и за противозаконно държане на боеприпаси за огнестрелно оръжие. Те са открити в дома на Подмолов в поморийското село Каменар. Спецполицаи са иззели около 4 грама канабис под формата на четири броя топчета, поставени в кутия от цигари, както и 51 ловни патрона, за които нямал разрешително. Предстои Окръжна прокуратура Бургас да внесе в съда искане за налагане на постоянна мярка за неотклонение „задържане под стража“ спрямо Антоан Подмолов.", "date": "2019.01.11", "title": "Задържаха за 72 часа авер на Очите заради канабис и патрони"}
{"url": "https://www.24chasa.bg/novini/article/7240024", "text": "Това е една голяма манипулация, КРИБ не е подкрепил, а е поискал отлагането на влизането на закона за горивата с 6 месеца. От много време алармираме за този закон и водим диалог с тези, които го създадоха, за да може да не пострада тази индустрия, която е 25% от БВП. Това каза за bTV председателят на КРИБ Кирил Домусчиев.  \"Още лятото когато този закон беше подготвен и с лобирането на Валентин Златев тръгна да се прокарва КРИБ излезе с остра декларация. В офиса на КРИБ проведохме различни срещи, всички страни бяха заинтересовани, всички които може да им навреди този закон. Успяхме да изключим земеделците от този закон\", добави Домусчиев. \"В последствие неколкократно е питано какво правим с този закон, многократно сме призовавали Българската петролна и газова асоциация да направят стъпки, докато закона не е влязъл в сила, но така и не се стигна до нищо, просто една арогантност и непонятно за мен отношение. Тук имаше монолог, един закон се прокрадна насила от един човек, КРИБ си замълча, АИКБ даже искаха вето върху този закон. След като не се направиха корекции преди нова година беше повдигнат въпроса и в крайна сметка представителите на браншовите организации проведоха срещи с финансовия и икономическия министър и направихме всичко, този закон да бъде спрян\", добави той. \"Този закон поддържа определени интереси, как строители ще напуснат обекта и да търсят лицензирана бензиностанция. Трябваше тези индустрии, които са 25% от БВП да понесат големи загуби и да имат проблеми. И ако не спазваха закона от ден 1 щяха да са престъпници\", каза още той. \"Нямам никакъв личен конфликт с Валентин Златев, имаме добри отношения. Той се опитва да натиска КРИБ, нямам нищо против. Не мога заради интересите на един човек да ощетя интересите на хиляди фирми. Може да ми е много симпатичен, но ролята на КРИБ е да защитава интересите на българския бизнес\", каза Домусчиев. \"За два дена получихме стотици писма и поздравления от най-различни фирми. Следващата седмица ще имаме много нови членове, благодарение, че ние спряхме този закон\", добави председателят на КРИБ. \"Фалирали предприятия заради високата цена на тока няма, но има предриятия, които са си намалили производството и ще чакат да се намалят цените. Голяма част тока се доставя от НЕК, от АЕЦ и от ТЕЦ Марица-Изток 2. Този монопол дава възможност за злоупотреби. Цените достигнаха в пъти цената спрямо предходната година, това нещо не се контролира, не се проверява и не се взимат мерки. Всеки един си начислява увеличението на цената на електроенергията, това ще трябва да се плати от потребителите\", добави той. \"Моята прогноза е, че до края на март цената ще е висока, от април нататък може да има поевтиняване. Нямам доверие в Министерството на енергетиката, срещите там са безсмислени. Цената на електроенергията и работната ръка са ключови, ако искаме нашата икономика да бележи ръстове. Нашата икономика става много неконкурентноспособна, започваме годината с лоши новини\", каза Домусчиев.                                                                                                                                                                                                                                                                                                                       ", "date": "2019.01.11", "title": "Домусчиев: КРИБ не е подкрепил, а е поискал отлагането на закона за горивата"}
{"url": "https://www.24chasa.bg/novini/article/7240246", "text": "Стана ясна самоличността на загиналите двама мъже в лавината в Пирин днес. Те са на 33 и 34 г. Единият е роден в Ямбол, но живее в столицата, а другият е от София. Редакцията разполага с имената на двамата, но засега ще запазим самоличността им докато не бъдат уведомени близките.                                                                                                                                                                                                                                                                                                                                                                                                                                                                                                                                                                                                                                               ", "date": "2019.01.11", "title": "Загиналите в лавината в Пирин на 33 и 34 г. от Ямбол и София"}
