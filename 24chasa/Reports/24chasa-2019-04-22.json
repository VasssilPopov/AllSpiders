{"url": "https://www.24chasa.bg/novini/article/7415866", "text": "Пациентите със съмнения за метастази ще бъдат изследвани с ПЕТ скенер или ядрено-магнитен резонанс. Причината е, че липсват радиофармацевтици, които се използват за изследване на раковоболни със съмнение за разсейки. Министерството на здравеопазването е изпратило указание до всички онкоболници, съобщиха оттам. От 31 май 2018 г. МЗ има договор с фирмата “Новимед Фарма” ЕООД, която е единственият вносител на радиофармацевтици за България и към момента има недоставени количества в изпълнение на договора. Въпреки проведените срещи с управителя на компанията и уверенията му, че остатъчните количества по договора ще бъдат доставени в лечебните заведения, това не се случи, подчертават от МЗ. Те припомнят, че на 21 декември 2018 г. са провели обществена “доставка на радиоактивни лекарствени продукти, радиофармацевтици, радионуклидни генератори, китове и радионуклидни прекурсори за 2019 г.”, включваща 50 обособени позиции. Процедурата обаче е частично прекратена, тъй като за доставката на технециеви генератори не е подадена нито една оферта. В кратки срокове ще бъде обявена нова обществена поръчка.", "date": "2019.04.22", "title": "Пренасочват към ПЕТ скенер  хора със съмнения  за метастази заради неизпълнена доставка (Обзор)"}
{"url": "https://www.24chasa.bg/novini/article/7415921", "text": "Кооперация на четири етажа рухна в пропаст преди часове в Истанбул, стана ясно от Бурак Доган в туитър. Това е станало заради свличане на земни маси. За щастие инцидентът се е разминал без жертви.  Обитателите на сградата са били евакуирани рано сутринта, а опасният участък е бил отцепен. Сградата се е срутила от няколко десетки метра височина в присъствието на живущите в нея, които викали от ужас. Кадрите показват, че хората са били извеждани екстремно от домовете си - на балконите виси още простряно пране, има и отворени прозорци. Не са ясни още последиците от свлачището. В съседство се намират още десет къщи, непосредствено близо до образувалата се пропаст. Техните жители също са евакуирани.   ", "date": "2019.04.22", "title": "Кооперация се свлече в пропаст в Истанбул (Видео)"}
{"url": "https://www.24chasa.bg/novini/article/7415939", "text": "Константин Каменаров най-вероятно ще подаде оставка от поста генерален директор на БНТ в следващите часове. Прогнозата е на хора, които познават характера на генералния директор на БНТ. Той няма да изчака Съветът за електронни медии да започне процедура за негов наследник, след като в понеделник влезе в сила решението на Софийския градски съд. Магистратите потвърдиха изцяло присъдата на долната инстанция на шефа на БНТ Константин Каменаров за шофиране в нетрезво състояние. Той е осъден на 1 година и 3 месеца условно с 3 години изпитателен срок и 600 лева глоба затова, че е карал с 1,6 промила алкохол в кръвта. Каменаров ще предпочете сам да се оттегли, преди СЕМ да се огледа кой да го замени в БНТ, тъй като е убеден, че е Генералният директор категорично отказва коментари на съдебното решение. Проблемът му с Темида започна пред юни 2016 г., когато бе спрян за проверка от Пътна полиция. Каменаров обяснява наличието на алкохол в кръвта си със смесването на чаша уиски с билка “златен корен”, която разтварял в медицински спирт. Преди да го проверят, приел двойна доза. Малко след 2 часа след полунощ съпругата му се обадила, че не се чувства добре и го помолила да я вземе от парти. Затова директорът на БНТ се качил на джипа си. На прибиране го спрели пътни полицаи. Самата тв водеща Радина Червенова, която е съпруга на Каменаров, преживя тежко ситуацията около този инцидент и това се отрази на здравето ѝ. В сряда СЕМ се кани да обсъжда наследника му в БНТ и да прекрати мандата му предсрочно, тъй като той вече е несъвместим с поста по закон. “Ще вървим към прекратяване на мандата и към избор на и.д. шеф на БНТ”, каза председателката на СЕМ София Владимирова пред “24 часа”. Този, който ще заеме временно поста на генерален директор, трябва да отговаря на условията за генерален директор, посочени в Закона за радиото и телевизията. Той може и да не е участвал в конкурса, с който бе избран Каменаров, може да е външен човек за телевизията или някой от БНТ. Същевременно анализатори на медийния пазар очакват СЕМ да не успее веднага да открие достоен заместник на Каменаров и да го остави да ръководи обществената телевизия до европейските избори. Сред имената, които изплуват като професионалисти, са който е член на управителния съвет на медията. Името на Емил Кошлуков засега отсъства, тъй като при кандидатстването му за най-високия пост преди 2 години имаше проблем с доказването на телевизионния си стаж. “24 часа” не потърси за потвърждение нито един от тримата, тъй като те са част от екипа на Каменаров и е възможно да напуснат БНТ заедно с него. До три месеца след предсрочното прекратяване на мандата СЕМ трябва да обяви конкурс за нов генерален директор на БНТ. ", "date": "2019.04.22", "title": "Каменаров ще подаде най-вероятно оставка, докато СЕМ се озърта за нов шеф на БНТ"}
{"url": "https://www.24chasa.bg/novini/article/7415943", "text": "Специализираният съд остави в ареста 7-те обвиняемите за трафик на хора с цел просия. Те бяха задържани в събота във видинското дело Дреновец, предаде NOVA.  Припомняме, че в събота 9 човека бяха задържани във видинското село Дреновец. 7 от тях се сдобиха с обвинения и така стигнаха тук до съда. Те са от една фамилия и са обвинени за организиране на трафик на хора с цел просия и пране на пари, работили предимно в Швеция. А за да просят вербували социално слабите хора, на които обещавали, че придобитото ще разделят 50 на 50. Днес в съдебната зала бяха цитирани показания на хора, които са ходили да просят. По думите им на ден човек печелил между 30 и 100 крони, което реално са между 5 и 20 лева. В края на деня давали спечеленото на обвиняемите, а те от своя страна им обещавали, че ще им дадат тяхната половина в България. Това обаче не се случвало и отново според показания на една от жертвите, за 2 месеца работа, получила 120 лева. „Такова, каквото е обвинението, ние заявихме, че няма доказателства, няма обосновано предположение за тези правни квалификации”, обясни адвокатът на обвиняемите Паулина Китанова.", "date": "2019.04.22", "title": "Оставиха в ареста 7 от задържаните за трафик на хора в Дреновец"}
{"url": "https://www.24chasa.bg/novini/article/7415913", "text": "За жилищата в курорти да не се плаща по-висок данък. Това предлага шефката на бюджетната комисия Менда Стоянова, която заедно с двама нейни колеги от ГЕРБ е внесла в парламента промени в Закона за местните данъци и такси. В тях се предлага всички жилищни имоти да се облагат с данък в еднакъв размер за 2019 г. - между 0,1 до 4,5 на хиляда върху данъчната оценка в зависимост от това какво е гласувал местният общински съвет. Предложението идва близо 10 дни след решение на Конституционния съд, с което се обявяват за противоконституционни текстове в Закона за местните данъци и такси, приети в края на ноември 2018 г. С тях жилищата, включени в списъка на курортите в България, когато не са основно жилище и са дадени под наем или са регистрирани като места за настаняване, могат да се обложат с от 4,5 до 7 на хиляда върху данъчната оценка. Предложените от Стоянова текстове предвиждат изчислените вече данъци за 2018 г. да се преизчислят служебно и дължимите суми да се съобщят на собствениците. Онези от тях, които вече са платили по-високи данъци, ще си възстановят надплатеното по реда на Данъчно-осигурителния процесуален кодекс. В новите текстове е добавено и това, че платилите пълния размер на имотния данък преди края на април ползват 5% отстъпка от сумата. “Със законопроекта се гарантира еднакво третиране и недопускане на дискриминация на данъчно задължените лица”, посочват вносителите в мотивите си. Конституционният съд мотивира решението си, като посочи, че в списъка, приеман с решение на Министерския съвет, могат да бъдат включени или изключени курорти по неясни критерии. Делото в съда бе по искане на президента Румен Радев, който наложи вето на промените в Закона за корпоративното подоходно облагане, с чиито преходни и заключителни разпоредби през ноември 2018 г. бе променен Закона за местните данъци и такси. Тогава парламентът отхвърли ветото. Държавният глава сезира съда и за промени в Законът за митниците, с които се даваше право на директора на Агенция “Митници” да освобождава от работа директорите на териториалните дирекции и тези на главни дирекции без предизвестие, по негово усмотрение. Според съда няма специфики във функциите на тези директори, които да оправдават подобно отстраняване.", "date": "2019.04.22", "title": "За жилищата в курорти няма да се плаща по-висок данък (Обзор)"}
{"url": "https://www.24chasa.bg/novini/article/7415960", "text": "Британските власти заловиха общо 36 мигранти, опитали да преминат Ламанша с малки лодки, предаде Асошиейтед прес, цитирана от БТА.  Британската брегова охрана и британските сили за гранична охрана заявиха, че мигрантите били спрени при три различни случая, докато опитвали да стигнат до Англия. При първия случай, 11 мъже, които заявили, че са иракчани и иранци, са отведени в Дувър, за да им бъдат предоставени медицински грижи, след което ще има събеседвания с тях. При втория, ставало дума за малка лодка с 15 мъже, жени и деца от Ирак. При третия, мигрантите били девет мъже и една жена от Иран. Британските власти предупреждават мигрантите, че опитите за прекосяване на Ламанша с малки лодки крият рискове, и с това целят да ги накарат да размислят и да не предприемат опасното пътуване.", "date": "2019.04.22", "title": "Британските власти заловиха 36 мигранти, опитали да прекосят Ламанша"}
{"url": "https://www.24chasa.bg/novini/article/7415706", "text": "Най-богатият датчанин загуби 3 от 4-те си деца при експлозиите срещу черкви и хотела в Шри Ланка, при които загинаха над 290 души, съобщи в. “Дейли мейл”. Семейството на милиардера Андерс Холх Полвсен било на почивка в страната. Говорителите на Полвсен потвърдиха за семейната трагедия, без да споменават кое от децата е оцеляло. Само няколко дни преди опустошителните атаки дъщерята на датчанина Алма споделила снимка от ваканцията, на която са сестрите ѝ Астрид, Агнес и брат ѝ Алфред край басейн. 46-годишният милиардер е собственик на международната верига за продажба на дрехи Bestseller и притежава 5,7 млрд. долара. Той е вторият по големина земевладелец във Великобритания и най-големият частен собственик на земя в Шотландия. Богаташът притежава брандове като Vero Moda и Jack & Jones и е мажоритарен собственик на онлайн магазина Asos. В нападението в Шри Ланка загинаха 39 чужденци, сред които двама австралийци от едно семейство, петима британци, двама индийски политически представители, граждани на Турция, Португалия, Китай и няколко американци. Жертвите са поне 290, а ранени са над 500 души. Микробус бомба се взриви и в понеделник близо до една от нападнатите в неделя черкви в Коломбо. Ванът избухнал, докато спецотряд опитвал да обезвреди устройството. Полицията на Шри Ланка откри в понеделник 87 детонатора на централната автогара в столицата. Униформените намерили 12 от тях, пръснати по земята, и по-късно претърсили сметище, където открили още 75. Взривно устройство е било обезвредено и край летището на Коломбо. Бомбата била намерена, след като властите получили обаждане от граждани за забелязан подозрителен пакет на пътя. 7 камикадзета са извършили експлозиите, заяви медицински анализатор на правителството. Той разказа, че части от телата на нападателите били събрани от местата на експлозиите. Правителството на страната обвини джихадистката организация “Нешънъл Таухид Джамаат” за атаките. Арестувани са 24 души. Президентът на Шри Ланка Майтрипала Сирисена въведе извънредно положение и продължи комендантския час до 4 часа на 23 април. Привърженици на “Ислямска държава” празнуваха самоубийствените атентати в Шри Ланка. Атаките настъпват седмици след като джихадистите стартираха глобална инициатива “Отмъстително нашествие” заради загубените територии в Сирия. Говорител на кабинета заяви, че в атентатите е участвала международна мрежа. САЩ призоваха да се пътува с повишено внимание в Шри Ланка, тъй като има опасност да се подготвя нов атентат. Светлините на Айфеловата кула в Париж угаснаха в памет на жертвите на кървавите атаки, станали на католическия Великден. Българин: Улиците в Коломбо са празни Битуацията в държавата е доста критична, обявен е вечерен час, но мерките за сигурност са много сериозни, заяви българинът Мартин Васев пред БНТ за ситуацията в Шри Ланка. Той се намира в столицата Коломбо и допълни, че улиците са абсолютно празни и не може да се срещне никой навън. Посолството на България в Делхи е установило контакт с общо 18 български граждани в Шри Ланка, които са добре, съобщи Министерството на външните работи. Шестима от тях се намират в един от пострадалите хотели при атентатите в Коломбо, но не са били засегнати. Другите шестима са в други градове и са посъветвани да изчакат пълното успокояване на ситуацията, преди да пътуват. Препоръчително е българските граждани в Шри Ланка да избягват места, в които се провеждат религиозни прояви, или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации.", "date": "2019.04.22", "title": "Датски милиардер загуби 3 от 4-те си деца в Шри Ланка (Обзор)"}
{"url": "https://www.24chasa.bg/novini/article/7415750", "text": "Петнайсетте германски туристи, оцелели след автобусната катастрофа на португалския остров Мадейра, се възстановяват в болница или у дома, заяви днес говорителка на клиника в Кьолн, цитирана от ДПА и БТА.  Те пристигнаха в Кьолн в събота, след като Берлин изпрати военен самолет да ги прибере. Говорителката каза, че някои от пациентите са били пренасочени от кьолнската клиника към болници, които са по-близо до домовете им. Двайсет и девет души загинаха при катастрофата миналата седмица, при която автобус с германски туристи се плъзна надолу по склон в района на град Канико, след като в завой водачът загубил управлението над машината. Причината за катастрофата се разследва. Водачът на автобуса и екскурзовод, и двамата португалски граждани, остават в болница във Фуншал. Местният вестник \"Жорнал да Мадейра\" цитира официални лица, посетили шофьора в болницата, според които катастрофата е предизвикана от техническа неизправност на автобуса. Някои от оцелелите пътници говореха за проблеми със спирачките в момента на инцидента.", "date": "2019.04.22", "title": "Оцелелите немски туристи от катастрофата на остров Мадейра се възстановяват в Германия"}
{"url": "https://www.24chasa.bg/novini/article/7415784", "text": "Бебе на два месеца почина на борда на самолет по време на полет от Куала Лумпур (Малайзия) до Пърт (Австралия). Инцидентът е станал тази сутрин. Родителите на малката Фарах искали да се преместят в Австралия, където да започнат нов живот, съобщава \"Билд\", позовавайки се на местни медии.  Говорител на AirAsia е потвърдил смъртта на детето, което започнало да плаче и пищи по време на полета. След приземяването на самолета в Пърт, парамедици и служители дошли да съдействат, но само констатирали, че бебето е починало. Все още не е ясна причината за смъртта. Пътниците съобщават за хаотични условия на борда на самолета. Австралийка, която е бивша медицинска сестра, предложила помощта си на отчаяните родители. Тя поела бебето и видяло, че то е променило цвета си и не може да диша нормално. Четирима лекари, които били в самолета, в продължение на 2 часа й половина опитали да спасят малката Фарах. Накрая тя издъхнала в ръцете на медицинската сестра.", "date": "2019.04.22", "title": "Бебе почина на борда на самолет. Семейството искало нов живот в Австралия"}
{"url": "https://www.24chasa.bg/novini/article/7413704", "text": "Два различни състава на ВКС произнесоха две коренно противоположни решения по делото срещу петимата полицаи, обвинени за смъртта на благоевградчанина Ангел Димитров-Чората. Според решение от 9 юни 2011 г. служителите на реда не са виновни. Според решение от 19 април 2019 г. - трябва да лежат 7 г. в затвора, защото са го убили при задържането му на 10 ноември 2005 г. Никой още не е виждал последното, защото от ВКС отказват да го обявят, докато не получат уведомление от прокуратурата, че осъдените Мирослав Писов, Иво Иванов, Георги Калинков, Борис Механджийски и Янко Граховски са установени и вкарани в затвора. Очаква се това да стане в понеделник, въпреки че не е ясно дали Граховски, който от 7 г. живее в Германия, ще успее да се върне толкова бързо. “Разбрах, че ме търсят, Това е политическо решение на групата на Лозан Панов, която иска да превземе държавата през съдебната система. Съдията на този свят се казва Исус Христос, а не Лозан Панов”, каза на влизане в полицията Мирослав Писов, който от години работи в БДЖ. Борис Механджийски, който е шеф на банков клон, е бил задържан в дома си в петък вечерта, след като се прибрал от работа. Калинков, който работи във ВиК, е бил потърсен от съдебна охрана в петък около 20 ч в дружеството, но им отговорили, че вече си е тръгнал. Очаква се да се предаде доброволно, след като бъде уведомен, че трябва да лежи в затвора. Иво Иванов пък работи в полицията и също няма да се укрие, ако го информират, че го търсят. Благоевград е шокиран от неочакваното съдебно решение. Хората недоумяват как по един и същи случай може да има две противоположни съдебни решения на последна инстанция - ВКС, и то най-вече, защото никой не е прочел мотивите за осъдителната присъда за трагичния случай от 10 ноември 2005 г. Тогава в 21,30 ч Майор Мирослав Писов - зам.-шеф на РЗБОП, капитан Иво Иванов, старши лейтенант Борис Механджийски и сержантите Георги Калинков и Янко Граховски тръгват на операция по задържане на 38-годишния Ангел Димитров-Чората в кв. “Освобождение”. Получена е оперативна информация, че мъжът ще посети квартирата на своя позната на ул. “Дойран” и ще носи наркотици. Петимата полицаи го изчакват, а той наистина спира маздата на брат си и слиза на тротоара, прави няколко крачки, но полицаите го настигат. Тази поза е позната като hog-tie. Бързо изпада в безсъзнание, а полицаите опитват да го свестят, обаждат се на спешен център. За около 6 минути в тази поза Чората умира. Медиците пристигат бързо, но Димитров вече е починал. Петимата полицаи са обвинени в убийство и започва съдебната сага, продължила 14 г. На 2 октомври 2008 г. Софийският военен съд ги признава за виновни. Дава 18 г. затвор на Мирослав Писов и по 16 г. на колегите му Иво Иванов, Янко Граховски, Георги Калинков и Борис Механджийски. Присъжда 70 хил. лв. кръвнина на сина на Чората - Райчо, който при смъртта на баща си бе на 5 г., и по 25 хил. лв. на майка му Адриана и на баща му Райчо. Решението си съдиите вземат въз основа на петорна съдебномедицинска експертиза, направена от покойния вече проф. Стойчо Раданов и още четирима медици, според която Чората е починал от тежка черепно-мозъчна травма и от полицаите. На втора инстанция Военноапелативният съд през август 2009 г. потвърждава решението. Делото стига до ВКС. На 20 януари 2010 г. върховните съдии отменят присъдата и връщат делото за ново разглеждане. Твърдят, че не е изяснено дали има причинно-следствена връзка между действията на полицаите и настъпилата смърт. При новото разглеждане присъдите са намалени. Писов получава 9 г. затвор, а останалите четирима - по 8 г. Това решение отново е оспорено и окончателно на 9 юни 2011 г. ВКС Позовава се на друга съдебномедицинска експертиза от петима лекари от ВМА. Според тяхното заключение смъртта се дължи на позиционна асфикция и няма връзка между нанесените удари, довели до леки телесни увреждания, и настъпилата смърт. Задушаването било причинено не само от позата, която Ангел е заел при ареста, лежейки на земята, а основно от “влошеното му здравословно състояние, наличието на кокаин в кръвта, стрес от задържането, умерената обща охраненост и анатомично по-късата му шия, което е причинило дихателната недостатъчност”, твърдят магистратите, позовавайки се на втората експертиза. Родителите на Чората подават жалба в Европейския съд по правата на човека, недоволни от оправдаването на полицаите. Страсбург на 17 ноември 2014 г. излезе с решение по делото “Димитрови и други срещу България”. Констатира нарушения по чл. 2 (право на живот) и чл. 3 (забрана на изтезанията) от Европейската конвенция за защита на правата на човека. да плати на роднините 50 хил. евро обезщетение. След осъдителната присъда за страната ни по искане на главния прокурор Сотир Цацаров бе образувано производство по възобновяване на делото. И така сагата продължи. През юли м.г. Военноапелативният съд реши, че петимата полицаи са виновни за причинена смърт по непредпазливост, но поради изтекла абсолюютна давност не налага присъди. Решението е обжалвано и така до петък - 19 април 2019 г., когато ВКС окончателно признава полицаите за виновни и им налага по 7 г. затвор. Според едната причината за смъртта е черепно-мозъчна травма и руптура на аортата, заради която подсъдимите трябва да са виновни, а според другата - позиционна асфикция, за което няма виновни. “Ние сме представители на българската полиция и сме изпълнявали заповеди. Всеки колега би могъл да е на наше място. След тази осъдителна присъда кой колега ще посмее да отиде на акция по задържане, като знае какво може да му се случи”, гневен коментира Мирослав Писов. Допълни, че 17 вещи лица - професори по медицина, са дали заключение, че смъртта на Димитров не е в резултат от действията на полицията. Настоява цялото дело, което бе засекретено, да бъде пуснато в интернет, за да се видят всички факти по него. Адвокатите на осъдените са категорични, че след като получат решението на ВКС, ще внесат жалба до главния прокурор с искане за спиране изпълнение на наказанието и възобновяване на делото. “Не съм юрист, но мисля, че няма как прокурор да отменя съдебно решение. То е окончателно и тези хора трябва да си излежат присъдите, което няма да върне племенника ми, но все пак е лъч надежда, че на Лазаровден истината за убийството на Ангел възкръсна. Надежда е и за хората, че е започнало възкресението и оздравяването на съдебната система”, каза лелята на Ангел Весела Георгиева. Категорична е, че председателят на ВКС Лазар Панов няма нищо общо с присъдата. “През 2005 г. какъв е бил Панов, та да го свързват с този случай? Едва след като се намеси Европейският съд, тук се замислиха върху фактите. Но всичко ли трябва да правим под влияние на Страсбург, където ясно и точно бяха назовани проблемите на българското правосъдие?” допълни Георгиева. Не приема оправданието, че петимата полицаи са изпълнявали заповеди, защото “никой не ги е пратил да пребият и убият” племенника ѝ. Предполага, че това дело след години ще влезе в учебниците на студентите по право като “пример как се обслужват интересите на определени лица и манипулират факти”.", "date": "2019.04.22", "title": "ВКС излезе с две различни  присъди - веднъж оправда, а 8 г. по-късно осъди петима полицаи  като убийци на Чората"}
{"url": "https://www.24chasa.bg/novini/article/7415855", "text": "Жена обижда служителка на гише в електроразпределително дружество, държи се арогантно, удря охраната в салона, съобщиха от Областната дирекция на полицията в Шумен. На 19 април малко преди 11 часа служители на охранителна фирма в Шумен потърсили съдействие от полицията. Обяснили, че след 10:30 часа в паричен салон на електроразпределително дружество на ул. “Плиска“ в Шумен влязла жена. Възникнал спор между нея и служителка на гише. Охранителят в салона я помолил да напусне, но жената отправила обидни думи към него. Друг служител по охраната се намесил, но по данни на двамата жената продължила да се държи арогантно. Скъсала баджа на единия и му нанесла удар по лицето. С паник бутон бил повикан екип на охранителна фирма. След пристигане охранителите ѝ поставили белезници и потърсили съдействие от полицейски екип. Изяснена била самоличността ѝ - Р.Л. /45 г./. Пред униформените жената обяснила, че не ѝ била предоставена информацията, която търси и това я провокирало. Предупредена е с протокол да не се саморазправя. За извършено престъпление по чл. 325 ал. 1 от НК е образувано бързо производство.", "date": "2019.04.22", "title": "Арогантна клиентка удари охранител в ЕРП, скъса му баджа"}
{"url": "https://www.24chasa.bg/novini/article/7415872", "text": "Утре, 23 април 2019 г., омбудсманът Мая Манолова ще зарадва пенсионери от три столични клуба с хранителни пакети, събрани от Националната кампания „Великден за всеки – дари празник на баба и дядо“. График за раздаването на пакетите: 10.00 часа – Пенсионерски клуб в подлеза на гара „Подуяне“ – 170 пакета; 14.00 часа – Пенсионерски клуб в ж.к. „Люлин“, трафопост до бл. 427 – 60 пакета; 15.30 часа – Пенсионерски клуб в ж.к. „Св. Троица“, бл. 297 – 100 пакета. Традиционно Националната кампания „Великден за всеки – дари празник на баба и дядо“ се реализира под патронажа на омбудсмана Мая Манолова за четвърта поредна година с цел да подпомогне трапезата на възрастните хора за един от най-светлите християнски празници – Великден. В три последователни уикенда доброволци от цялата страна участваха в акция „Купи и сподели“ за събиране на трайни хранителни продукти в 44 магазина в 14 града на България. Клиентите на търговските вериги имаха възможността да подкрепят инициативата като купят продукти за възрастните хора, които да дарят в количките, брандирани с логото на кампанията. „Великден за всеки“ набира и финансови средства по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръст: IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК – www.redcross.bg", "date": "2019.04.22", "title": "Мая Манолова при пенсионери от 3 столични клуба с хранителни пакети"}
{"url": "https://www.24chasa.bg/novini/article/7415886", "text": "Специализирана полицейска акция се провежда в столичния квартал \"Стрелбище\". Тя е срещу наркоразпространението, информира  . На място има 10 патрулни автомобила на полицията. До момента за задържани трима души.                                                                                                                                                                                                                                                                                                                       ", "date": "2019.04.22", "title": "10 патрулки на спецакция срещу дрогата в \"Стрелбище\""}
{"url": "https://www.24chasa.bg/novini/article/7415887", "text": "Не може да се твърди, че някой сектор в земеделието е пренебрегнат за сметка на друг, заяви пред   земеделският министър Румен Порожанов. Той коментира твърденията на някои производители, че зърнопроизводителите се финансират приоритетно. Производителите на зърнени култури получават между 40 и 43 лева на декар, докато производителите на плодове и зеленчуци, особено ако са с биологичен статут, може да получат между 300 и 400 лв. на декар за плодове, когато се натрупат различните видове помощи, и между 200 и 300 лв. за зеленчуци, изтъкна земеделският министър. Има обаче проблем, призна той. Но в никакъв случай не можем да коментираме, че този сектор бил пренебрегнат в полза на един или друг, каза още той.  По думите му, трите приоритетни направления на финансиране са плодове и зеленчуци, животновъдство, биопроизводство. В пролетните и летните месеци се продават повече български плодове и зеленчуци по магазините у нас, като това се променя в есенно-зимния сезон, заяви Порожанов.", "date": "2019.04.22", "title": "Румен Порожанов: Няма пренебрегнати сектори в селското стопанство"}
{"url": "https://www.24chasa.bg/novini/article/7415895", "text": "„България ще продължи да подкрепя Сърбия по пътя й към европейската интеграция, както го е правила и досега. Ценим високо добросъседските отношения в региона и по време на Българското председателство не пестихме усилия да убеждаваме партньорите в ЕС, че стабилни Балкани означават и стабилна Европа“. Това заяви вицепремиерът и министър на външните работи Екатерина Захариева по време на пленарна среща с министъра за европейската интеграция на Република Сърбия Ядранка Йоксимович, съобщиха от МВнР. Европейската интеграция на страните от Западните Балкани е приоритет в българската външна политика и бе сред четирите приоритета на българското европейско председателство. Миналата година по време на българското председателство под ръководството на Екатерина Захариева Конференцията за присъединяване на Сърбия отвори две нови глави от преговорите за членство Европейския съюз. Двамата министри проведоха днес и среща на четири очи, която по думите им е преминала в откровена и приятелска атмосфера, в обсъждане на важни за двустранните отношения въпроси и проекти в областта на транспорта и енергетиката. Екатерина Захариева и Ядранка Йоксимович се обединиха около виждането, че в отношенията между двете страни през последните години има нов позитивен дух, който трябва да бъде развиван и в бъдеще. Изтъкнати бяха традиционно добрите контакти между двата народа, както и непрекъснато нарастващия туристически поток. Събеседниците подчертаха важността на съвместните проекти в областта на енергетиката и транспорта, като изтъкнаха необходимостта от по-интензивно сътрудничество в образованието и науката. Министър Йоксимович подчерта ползите от проектите, които се реализират с подкрепата на България по линия на помощта за развитие, и изрази надежда те да продължат. Вицепремиерът Захариева увери своя гост, че у нас се отдава особено важно значение на тези проекти и че усилията на страната ни в това отношение ще продължат. Чрез финансиране на проекти за развитие България ще подпомогне тази година общо 9 държави от Западните Балкани и Източното партньорство, включително и Сърбия. Общата стойност на всички проекти е почти 3,5 млн. лева като за Сърбия се предвижда финансиране на проекти в Босилеград, Димитровград, проекти за сближаване на сръбското и европейското образование и други. Страната ни осигурява и 35 000 лв. за продължаване на проекта на Центъра за изследване на миграцията в Сърбия, в резултат на който за първи път през 2018 г. в национален сръбски всекидневник бяха публикувани статии и новини на български език.", "date": "2019.04.22", "title": "Екатерина Захариева: Подкрепата ни за европейския път на Сърбия ще продължи"}
{"url": "https://www.24chasa.bg/novini/article/7415882", "text": "\"Очевидно нашите опоненти ще базират още една кампания на “греховете” на тройната коалиция. Редно е обаче да си припомним някои позабравени факти за резултатите на правителството тогава.\" Това написа президентът на ПЕС Сергей Станишев във фейсбук по повод критиките от неделя на премиера Бойко Борисов. Тогава лидерът на ГЕРБ коментира листата на БСП за евровота, напомняйки за времената на тройната коалиция. В отговор Станишев изброи резултатите от работата на воденото от него правителство в периода 2005 - 2009 г.: • През 2007 г. България беше приета в Европейския съюз; • 100% увеличение на доходите; • 100% увеличение на пенсиите, както и механизъм за ежегодния им растеж; • увеличение на БВП на страната с почти 70% - от 38.8 до 66.4 млрд. евро; • увеличение на износа на страната близо два пъти от 22 млрд. евро до 40.3 млрд. евро; • икономически растеж от над 6% годишно, като България се нареждаше на едно от първите места в ЕС по бързо развитие на икономиката; • преки външни инвестиции в размер на 24 млрд. евро; • 6000 км. изцяло обновена първокласна пътна мрежа и изграждане на 120 км. магистрали; • държавният дълг беше намален от 30% на 14%, като бяхме достигнали едно от най-ниските нива в Европа; • 8 млрд. фискален резерв, оставен на следващото правителство; • през 2007 г. България беше на 51-во място в индекса за свобода на медиите на “Репортери без граници” – днес сме едва на 111-то; • днес страната ни е с 13 места надолу и в индекса за възприятие на корупцията на “Прозрачност без граници” от 64-то място през 2007 г. до 77-мо място 12 години по-късно; \"С това наследство оставихме държавата през 2009 г., за да може всяко следващо правителство да е успешно – добра бизнес среда, равни възможности за всеки да работи по правилата, достатъчно пари за държавни политики и перспектива пред младите. Вместо това, за 10 години управление на ГЕРБ, страната се срина по всички показатели\", завършва коментара си във фейсбук Станишев.", "date": "2019.04.22", "title": "Станишев: ГЕРБ пак с кампания на гърба на тройната коалиция, но това бе най-доброто време за България"}
{"url": "https://www.24chasa.bg/novini/article/7415700", "text": "Сформиран е Национален координационен съвет за контрол на морбили, съобщиха от пресслужбата на Министерството на здравеопазването /МЗ/. Със заповед на министъра на здравеопазването е сформиран Национален координационен съвет за контрол на морбили, който ще го подпомага при осъществяване на дейностите по ограничаване на разпространението на заболяването. Също така ще изпълнява дейности, свързани с анализирането и контрола на предприетите мерки. Към 22 април в МЗ са съобщени 463 случая на морбили. На територията на София-област има 165 случая на морбили; Благоевград - 136; София-град - 134; Пазарджик и Перник - по 6; Бургас - 5; Велико Търново и Кюстендил - по 4; Ловеч, Монтана и Пловдив - по един. През последната - 16-та седмица на 2019 г. най-много случаи са били съобщени от София-град - 30, от София-област - 16 случая и от Благоевград - 12, посочиха от пресслужбата. Заразените с морбили под 1-годишна възраст са 81, във възрастовата група 1-4 г. са 153; във възрастовата група 5-9 г. са 110; във възрастовата група 10-14 г. са 17; във възрастовата група 15-19 г. са 17, допълниха още от пресслужбата. Петнайсет са болните от морбили във възрастовата група 20-24 г., 22 са във възрастовата група 25-29 г.; 7 са във възрастовата група 30-34 г.; 20 са във възрастовата група 35-39 г. и 21 са над 40 г-годишна възраст. 91 от заразените деца са под 13-месечна възраст, при които не е била извършена имунизация заради недостигната ваксинална възраст, съгласно Имунизационния календар. Регистрирани са случаи на заболял персонал в лечебни заведения за болнична помощ поради осъществен контакт с болни от морбили при изпълнение на професионалните си задължения. От МЗ са дадени указания до регионалните здравни инспекции медицинският персонал в болниците, обслужващ заболели от морбили, да е с данни за протективен имунитет срещу заболяването. Тези от тях, които са неимунни към вируса на морбили, да се имунизират с трикомпонентна ваксина срещу морбили, паротит и рубеола. Дадени са указания и за стриктно прилагане и спазване на противоепидемичните мерки за недопускане на вътреболнично разпространение на морбили. За засилване на контрола е разпоредено на общопрактикуващите лекари да извършат преглед на пациентските листи за неимунизирани деца и за приоритетно обхващане на всички подлежащи през годината и на необхванати деца. По отношение на имунизационния статус на деца от най-засегнатите райони на страната е разпоредено провеждането на серопревалентно проучване за наличието на защитен имунитет срещу морбили, паротит и рубеола, като резултатите от него ще покажат дали децата са реално имунизирани. Съгласно Имунизационния календар на Република България на децата се поставят задължителна профилактична имунизация с комбинирана ваксина срещу морбили, паротит и рубеола от тринадесетия месец (след навършване на 13-месечна възраст) и реимунизация срещу морбили, паротит, рубеола на 12-годишна възраст. От МЗ призовават всички родителите да проверят имунизационния статус на децата си за морбили и при установяване на пропуск или при съмнение за морбили да се обръщат към общопрактикуващия си лекар. Нараства броят на заразените с морбили в София и в Софийска област, каза за БТА главният държавен здравен инспектор д-р Ангел Кунчев. По думите му към момента болните от морбили общо в страната са 472, като 70 на сто са от ромски произход. Сред заразените с морбили има и 12 медицински лица, които работят в различни лечебни заведения в столицата и в страната. Има сигнали за нередности - вписване на извършена имунизация, която в действителност не е била направена, каза още д-р Кунчев и подчерта, че тези случаи ще бъдат дадени на прокуратурата.", "date": "2019.04.22", "title": "Сформиран е Национален координационен съвет за контрол на морбили"}
{"url": "https://www.24chasa.bg/novini/article/7415685", "text": "30 години затвор е присъдата на убиеца на журналистката Виктория Маринова Северин Красимиров. Вероятно защитата ще обжалва решението на Русенския Окръжен съд на следващата инстанция. Очакваното с огромен интерес дело за жестокото убийство премина като съкратено съдебно следствие по исканена обвиняемия и приключи в рамките на един ден. Почти два часа продължиха пледоариите по делото. Държавното обвинение детайлно описа действията на обвиняемия при изнаселването и убийството на Виктория Маринова. Прокуратурата поиска възможно най-тежките присъди за Северин Красимиров – 13 години и 4 месеца за изнасилването, 6 години и 7 месеца за блудство и доживотен затвор за убийството. Заради съктареното съдебно следствие вече бе невъзможно Северин да получи исканата от прокуратурата доживотна присъда без право на обжалване. Служебният му защитник призова съдът да вземе предвид като смекчаващи вината обстоятелства ниската степен на интелект, както и леката умствена изостаналост на обвиняемия и чистото му съдебно минало. Делото срещу убиеца на Виктория Маринова Северин Красимиров тръгна в Русенския Окръжен съд като съкратено съдебно следствие. Обвиняемият потвърди, че признава направените самопризнания, както и фактите, изложени в обвинителния акт на Окръжна прокуратура - Русе и така се спаси от исканата от Темида доживотна присъда без право на замяна. Северин бе докаран от затвора в Белене и влезе с белезници на ръцете и краката в зала № 8 на Съдебната палата в Русе, където в 10 часа в понеделник стартира разпоредителното заседание по делото за убийството на журналистката Виктория Маринова. Както беше заявил по-рано пред „24 часа” бившият съпруг на жертвата Свилен Максимов не присъстваше в съдебната зала. Той бе упълнмощил като свой представител адв. Андрей Желязков. Административният директор и водещ в русенската телевизия ТВН Виктория Маринова бе убита и изнасилена на 6 октомври 2018 г. до бетонната алея край Дунав, където бе спортувала. Северин Красимиров бе задържан четири дни по-късно в дома на майка си в Германия и върнат в България. 21-годишният ром бе подложен на комплексна съдебно-психиатрична и психологична експертиза, за да се установи дали е вменяем и може ли да носи наказателна отговорност. Той лежа един месец в психиатричното отделение на затворническата болница в Ловеч, където бе наблюдаван и изследван от специалисти. Заключението им бе, че Северин страда от лека степен на умствено изоставане, има личностно разстройство, но към момента на извършване на престъплението и след това е разбирал свойството и значението на постъпките си. По настояване на роднините на Виктория, срещу Северин бяха отправени три частни граждански иска по 150 000 лв. Като частен обвинител от страна на ищците – бащата на загиналата Георги Маринов, майката Галя Маринова и щерката София Максимова бе конституиран адвокат Андрей Желязков. Съдията Юлиян Стаменов се съгласи да обедини в едно наказателното и граждаските дела на тримата опечалени срещу обвиняемия. Служебният защитник на Северин Иван Дойновпотвърди внесената от него заявка за съкратено съдебно следствие, като настоя и делото да се води при закрити врата, заради фактите около сексуалното насилие над жертвата и някои обстоятелства, които не трябва д астанат известни на широката общественост. Към неговото желание се присъедини и обвиняемият. Заради огромната публична значимост на процеса, съдията отхвърли искането на адвоката. Пред съда Северин Красимиров обясни, че е на 21 години, роден е в Русе, неженен и без образование, определя се като турчин, с българско гражданство. Той на моменти сякаш се изключваше от ставащото наоколо, не чуваше въпросите на съдията и се налагаше защитникът да му ги повтаря. По някое време в съдебната зала влезе майката на Северин Надежда, придружена от мъж. Около 11 часа съдът се оттегли на съвещание. В паузата Надежда бе обградена от отрадяващите делото журналисти с въпроси за сина й. Тя започна да се дърпа, да се търкаля по земята, изпадна в истерия. „Много сме разстроени, Северин беше много хубав момче, не сме обаквали такова нещо”, пророни бабата Славка Койчева. В 11 часа и 15 минути съдебното заседание продължи. Съдията Юлиян Стаменов обяви, че съдът е решил делото да се проведе като съкратено съдебно следствие, но ще бъде при открити врата. Окръжният прокурор на Русе Георги Георгиев изложи накратко трите обвинения в обвинителния акт, по които Северин отговаря пред Темида. Първото е извършени от него блудствени действия с Виктория Маринова, при които обвиняемият е употребил сила, което представлява особено тежък случай по закон. Второто е за изнасилване на телевизионната водеща, също представляващо особено тежък случай, а третото - за убийство, извършено умишлено, по особени мъчителен начин, с особена жестокост. На досъдебното производство Северин Красимиров се признава за виновен и дава подробни обяснения, които потвърждават становището на прокуратурата, относно мотива за извършване на престъплението. Пред съда ромът потвърди казаното от него. Освен обясненията на убиеца, прокуратурата разполага с множество веществени доказателства, с дрехите, с които Северин е извършил престъплението и по които е открита ДНК на Виктория, с вещите, той е взел от жертвата и се е опитал да укрие. Прокуратурата смята, че разполага с достатъчно доказателства, които доказват нейните обвинения срещу рома. Конституираният като частен обвинител адв. Андрей Желязков поиска изслушването на двама свидетели. Става дума за дядото на малката София, останала без майка Румен Максимов и и семейният приятел Илкин Осман. Желязков внесе три имуществени граждански иска от опечалените роднини за по 150 000 лв, за причинени неимуществени вреди, заедно със законната лихва, течаща от 6 октомври 2018 г., деня на убийството на Виктория. Като първи свидетел бе призован дядото на София Румен Максимов. Известният русенски журналист бе изключително развълнуван, докато разкказваше пред съда за загиналата и са своята малка внучка. Той призна, че София продължава да търси майка си. Дори след като й обяснили, че „мама е вече една звездичка”, детето продължава да й изпраща послания, калко много й липсва. Според Максимов, детето живее при баща си Свилен, като всекидневно се вижда с дядо си. След смъртта на майка си София станала недоверчива към непознати хора, имала изблици на агресия, наложило се да водят детето на психолог. Самата Виктория била изключително любяща майка, която много държи на детето си. Двете имали прекрасни отношения, София била като залепена за нея, затова сега тлкова й липсва. „Само не ми казвайте, че мама вече я няма”, проплакала малката при ужасната вест. Свидетелят Илкин Осман разказа, че познава семейството на Виктория от години. Тя искала само най-доброто за свето дете. След инцидента, родителите на жертвата са отчаяни, крепи ги само София. Според Осман, след смъртта на майка си малката е станала агресивна, постоянно питала за загиналата и плачела. Съдията даде право на Северин Красимиров да сподели своите мисли за казаното от свидетелите. „Искам да кажа, че много съжалявам за постъпката си! Искам да върна времето назад, но не мога! Искам да се извиня на госпожа Виктория и нейните родители. Признавам си вината! Знам какво е, и азз съм израснал без баща! Това е”, пророни обвиняемият. След кратка почивка делото продължи с пледоариите на адвокатите. Очаква се до края на деня да има присъда. Административният ръководител на телевизия русенската телевизия TVN и водещa на предаването „Подиум”, преобразувано в „Детектор” Виктория Маринова е била убита в интервала 11 и 30 - 12 и 30 часа на 6 октомври 2018 година. Тогава бизнесдамата за последен път е прегледала своя телефон, гласи информация на семейството от телефонната компания. Апаратът, заедно с ключовете на автомобила, очилата й и част от дрехите на жертвата, е бил откраднат от убиеца. Най-тежко от убийството е била разтърсена е малката, 7-годишна щерка на Виктория София.Сигналът за откритото тяло на Виктория Маринова е подаден в 14,18 часа в събота от гражданин, който се разхождал в района край бреговете на Дунав. Трупът е намерен в обрасла с растителност зона. На няколко метра от него са открити и вещи на жертвата. Колата не била в близост до мястото, където е открито тялото, но било установено, че е оставена там от жената. Назначени са различни по вид експертизи, включително и технически - на мобилни устройства. Установен е маршрутът на жертвата - от вчера сутринта до момента на подаването на сигнала, с какво се е придвижвала и как е облечена. При откриването на тялото са липсвали мобилния телефон, ключовете за автомобила, очилата й, както и част от дрехите. Виктория Маринова поема управлението на TVN преди година, след развода си със Свилен Максимов, който е собственик на телевизията, както и на интернет оператор. Според близки, тя е запазила добрите си отношения с бившия си съпруг, като се редували да вземат при себе си и детето, виждали се редовно. След развода Виктория заживяла сама край Дунав в Русе. Максимов дори помогнал на бившата си жена, когато тя пожелала да се запознае с журналистиката и я пратил да се обучава. Виктория е водила свое светско предаване „Подиум” в телевизията. От началото на септември 2018 г. то било прекръстено на „Детектор” и заочнало да се занимава и със социални теми. Загиналата бизнесдама никога не се е занимавала с разследваща журналистика, затова едва ли нейната работа е причина за смъртта й, смятат в Русе. Подобно е мението на роднините й, както и в телевизията. Повечето са на мнение, че става дума за тежко криминално престъпление. Виктория обичала да се занимава с благотворителност и е известна с тази си дейност в Русе. Тя бе много обичана в дунавския град и русенци бяха потресени от изнасилването и убийството на красивата дама. Убийството на Виктория Маринова по своята жестокост разтърси цяла България, но и създаде лош имидж на страната ни в Европа, заради трактовката, че е било извършено заради работата на Маринова, заяви говорителят на главния прокурор Румяна Арнаудова. „Неприятен факт на внушения, които бяха направени от определени кръгове българи срещу българи, срещу нашите институции, срещу българската държава, че в България, журналисти, които се борят срещу корупцията и извършват разседвания, биват убивани. Нашето разследване показа, че това е чист криминален случай, но за съжаление, заради петното, което бяха оставили върху авторитета на държавата, се наложи целият екип да обори само с много усърдие, с висок професионализъм и със самообладание, което проявиха колегите, за да стигнем до истината. Твърденията злепоставиха България за много кратък период от време, но не постигнаха целите, които се бяха поставили тези кръгове от хора, вероятно ръководени от нечисти политически цели”, посочи Арнаудова.", "date": "2019.04.22", "title": "30 години затвор за Северин и 450 000 лева кръвнина"}
{"url": "https://www.24chasa.bg/novini/article/7415720", "text": "Американската сенаторка Елизабет Уорън, която се бори за кандидатурата на демократите за президентските избори в САЩ през 2020 г., иска да отмени дългове по студентски заеми за милиарди долари и да направи по-евтино колежанското образование, предаде Ройтерс, цитирана от БТА.  Уорън предложи в публикация на уебсайта \"Medium\" да бъдат отменени дългове по студентски заеми на стойност 50 000 долара за всеки с годишен доход на домакинство под 100 000 долара, което според нейната кампания ще включва 42 милиона американци. Предвижда се също така да бъдат отменени някои дългове на хора с доход на домакинство между 100 000 и 250 000 долара. Сенаторката, която отдавна се застъпва в Конгреса за облекчаване на студентските дългове, определи като \"криза\" дълговете по студентските заеми. Според нея отмяната на дълговете на милиони хора би помогнала да се намали неравенството в САЩ от гледна точка на богатството и в расово отношение. Тя също така предложи всички обществени колежи с двегодишно и четиригодишно обучение да станат безплатни. Уорън, която се съревновава с още двайсетина демократи за кандидатурата на партията за президентските избори догодина, се стреми да изпъкне, като предлага редица експанзивни политики. Очаквайки критики от републиканците, че предложението й би струвало твърде скъпо, Уорън каза, че нейният план за отмяна на дълговете и безплатно колежанско образование може да бъде финансиран чрез \"данък за свръхмилионерите\", предвиждащ семействата с богатство на стойност 50 милиона долара или повече да бъдат обложени с годишен данък от 2 процента. Образованието е важна тема и за някои от съперниците на Уорън в предизборната надпревара. Сенаторката Камала Харис, която също се бори за кандидатурата на демократите за президентските избори през 2020 г., представи миналия месец план, предвиждащ да бъдат използвани 315 милиарда долара федерални пари за 10 години за увеличаване на учителските заплати с 23 процента - или 13 500 долара.", "date": "2019.04.22", "title": "Демократка в САЩ иска да бъдат отменени дългове по студентски заеми за милиарди долари"}
{"url": "https://www.24chasa.bg/novini/article/7415725", "text": "Институцията на Омбудсмана у нас вече е с пряк достъп до Организацията на обединените нации и получи най-високия статут - „А“ за правозащитна организация, съобщиха от пресцентъра на Мая Манолова. Полученият статут дава възможност омбудсманът да участва и да изразява позиция в заседанията на всички комитети по правата на човека на ООН, както и в Съвета по правата на човека.", "date": "2019.04.22", "title": "Манолова може да участва в заседанията на комитетите по правата на човека на ООН"}
{"url": "https://www.24chasa.bg/novini/article/7415688", "text": "Смъртните случаи в България са 92 през миналата година и 94 през 2017 г., е заявил президентът на КНСБ Пламен Димитров, информира пресцентърът на КНСБ. \"На всеки четири дни един работник в България умира\", е посочил той. И е припомнил, че в резултат на професионални заболявания и трудови злополуки в ЕС всяка година умират 200 000 души, като 52 на сто от случаите са свързани с онкозаболявания. Всеки ден 7500 души в света губят своя живот на работа. КНСБ настоява втора година правителството да приеме мерки за защита от канцерогенни мутагени на работните места у нас и да се приемат необходимите мерки за защита на работниците от тази, очевидно убийствена болест, каза Пламен Димитров. Най-много нарушения има на разпоредбите за здравословен труд в строителството, търговията на дребно, ресторантьорството, и т.н. На второ място са нарушенията на безопасността на работното оборудване, а на трето - на нарушение на нормите на хигиена, в т.ч. измерване на факторите на работната среда, осигуряване на лични предпазни средства, не се извършват специализирани медицински прегледи на служителите и др.", "date": "2019.04.22", "title": "През 2018 г. смъртните случаи при трудови злополуки са 92"}
{"url": "https://www.24chasa.bg/novini/article/7415736", "text": "Вчерашният първи кръг на президентските избори в Северна Македония бяха добре организирани, избирателите бяха добре информирани и можеха да направят свободно своя избор, а изборният ден премина мирно и при пълна прозрачност, предаде агенция МИА, цитирана от БТА. Това е оценката на международните наблюдатели от Организацията за сигурност и сътрудничество в Европа /ОССЕ/ и Парламентарната асамблея на Съвета на Европа /ПАСЕ/, които обаче отбелязаха, че все още има нужда от промени в изборното законодателство. \"Тези мирни и общо добре организирани избори показаха, че може да се прояви политическа воля за демократични избори\", заяви Серин Мобрун, специален координатор на краткосрочната наблюдателска мисия на ОССЕ. Тя препоръча този конструктивен дух да се запази и при втория кръг на изборите. Ръководителката на делегацията на ПАСЕ Мари-Кристин Дало се съгласи, че изборите са били добре организирани и свободни, но изрази съжаление, че избирателната активност е била ниска. \"Зрялото функциониране на политическата система и реформата на изборното законодателство отново ще пробудят интереса на гражданите и ще осигурят активното им участие в избора на президент\", каза Дало, като обеща ПАСЕ и Венецианската комисия да помогнат на властите в Северна Македония да извършат нужните реформи. Международните наблюдатели призоваха гражданите да гласуват на втория кръг на президентските избори и с гласа си да допринесат за решенията за бъдещето на страната. Международната мисия за наблюдение на изборите се състои от 240 наблюдатели от 38 страни. /Галя Гергова/", "date": "2019.04.22", "title": "Международните наблюдатели: Изборите в Северна Македония бяха добре организирани"}
{"url": "https://www.24chasa.bg/novini/article/7415739", "text": "Софийският градски съд потвърди изцяло присъдата на шефа на БНТ Константин Каменаров за шофиране в нетрезво състояние. Той е осъден на 1 година и 3 месеца условно с 3 години изпитателен срок и 600 лева глоба затова, че е карал с 1,6 промила алкохол в кръвта. Каменаров бил спрян от Пътна полиция през юни 2016 г. Той обясни, че вечерта преди да бъде проверен, се прибрал в дома си около 23,00 часа и изпил едно уиски, за да се отпусне. За да отслабне, пил разтвор от билка \"златен корен\", която разтварял в медицински спирт. Преди да го проверят, приел двойна доза. Малко след 2 часа след полунощ съпругата му се обадила, че не се чувства добре и го помолила да я вземе от парти. Затова директорът на БНТ се качил на джипа си. На прибиране го спрели пътни полицаи.  Решението е окончателно и не подлежи на обжалване и протест, обявиха от съда. При това положение мандатът на генералния директор на БНТ трябва да бъде прекратен предсрочно, тъй като той вече е несъвместим с поста по закон. \"Ще вървим към прекратяване на мандата и към избор на и.д. шеф на БНТ\", каза председателката на СЕМ София Владимирова пред \"24 часа\". Този, който ще заеме временно поста на генерален директор, трябва да отговаря на условията за генерален директор, посочени в Закона за радиото и телевизията. Той може и да не е участвал в конкурса, с който бе избран Каменаров, може да е външен човек за телевизията или някой от БНТ. Заседанието на съвета най-вероятно ще е в сряда.", "date": "2019.04.22", "title": "Присъдата на Каменаров потвърдена окончателно, СЕМ избира и.д. шеф на БНТ"}
{"url": "https://www.24chasa.bg/novini/article/7415738", "text": "Участници в телефонни измами са предадени на съд за причинена имотна вреда на възрастни жители на Петрич в размер на 7 080 лева, съобщиха от прокуратурата на Република България. Районна прокуратура – Петрич е внесла за разглеждане в съда обвинителен акт срещу Т.К. и Л.Г. Като помагачи, с неустановено по делото лице, те причинили имотна вреда на двама възрастни. През деня на 28.11.2018 г. осемдесет и три годишна жена от Петрич получила обаждане на стационарен телефон от румънски номер. Гласът в слушалката се представил за длъжностно лице – Д.М от МВР, като й заявил, че с цел разкриване на измама трябва да остави всички пари, които има вкъщи, пред входната врата на дома си. Въведената в заблуждение жена оставила на оградата плик с парична сума в размер на 2 080 лева. Тя била взета от двамата обвиняеми и занесена в гр. Русе. По сходен начин на следващия ден, с цел имотна облага, бил въведен в заблуждение друг възрастен човек. Оставената от пострадалото лице сума е в размер на 5 000 лева. Предстои наказателното производство срещу Т.К. и Л.Г. да продължи в съда.", "date": "2019.04.22", "title": "\"Човек на МВР\" прибра 7000 лева от възрастни хора по телефона в Петрич"}
{"url": "https://www.24chasa.bg/novini/article/7415740", "text": "Започнаха аварийно-възстановителните работи по укрепването на скатовете в 250-метровия участък при 27-ми километър на третокласния път III-107 Кочериново - Рила - Рилски манастир, съобщиха от пресцентъра на АПИ. До 25 април ще се разчиства платното от скалните късове. За да не се затруднява трафикът към Римския манастир в почивните дни за Великден няма да се изпълняват никакви дейности. Предвидените строителни работи ще продължат след празниците и ще са само в делничните дни, от понеделник до 13 ч. в петък. В събота и неделя, както и на официални празници, няма да се извършват строителни дейности. За безпроблемното преминаване на моторните превозни средства при извършването на аварийно-възстановителните работи е въведена временна организация за движение. Трафикът се пропуска чрез светофарна уредба, а при необходимост ще се спира от сигналисти за времеви интервали не по-големи от един час. Необходимо е шофьорите да карат внимателно и да спазват поставената сигнализация и ограничението на скоростта от 40 км/ч. Предвидените дейности включват обрушване на скатовете и монтаж на високоякостна защитна система. Срокът за приключване на укрепителните работи е до началото на юни т. г.", "date": "2019.04.22", "title": "Започна аварийното укрепване на пътя за Рилския манастир"}
{"url": "https://www.24chasa.bg/novini/article/7415902", "text": "Търгът за продажбата на къщата, ползвана от Николай и Евгения Баневи, отпадна. Това е решение на частния съдебен изпълнител, а не на съда, предаде  . Причината – длъжникът – фирмата „Партнерс комерс”, е заявил, че е готов да изплати цялата сума по изпълнителното дело в размер на 2 милиона лева. Управител на фирмата е Николай Банев.  Къщата на Баневи беше обявена за публична продан преди месец и огледите започнаха в началото на април. Имотът се простира на 3000 квадратни метра, има хеликоптерна площадка и двор. Цената е 5 милиона и 700 хиляди лева. До днес не е имало желаещи да се явят на търга в Софийския районен съд. Срокът, даден на фирмата „Партнерс комерс”, за да осигури сумата от 2 милиона лева, е месец. Ще има и насрочена нова дата за публична продан през май.", "date": "2019.04.22", "title": "Отпадна търгът за продажбата на къщата на Баневи"}
{"url": "https://www.24chasa.bg/novini/article/7415905", "text": "Американският президент Доналд Тръмп каза, че неговите противници от Демократическата партия не могат да го отстранят от длъжност чрез процедура за импийчмънт, защото разследването на специалния прокурор Робърт Мълър не е успяло да го обвини в никакво престъпление, предаде ТАСС, цитирана от БТА.  \"Само особено тежки престъпления и правонарушения могат да доведат до импийчмънт\", заяви Тръмп в Туитър. \"Такива престъпления не е имало (не е имало сговор, не е имало възпрепятстване (на правосъдието), така че не можете да направите импийчмънт\", каза той. Тръмп обвини демократите, че те са извършили престъпления. \"Ситуацията с лова на вещици най-накрая се преобръща\", заяви той, имайки предвид обвиненията срещу него и негови приближени за предполагаем сговор с Русия.", "date": "2019.04.22", "title": "Тръмп: Моите противници не могат да ме отстранят чрез импийчмънт"}
{"url": "https://www.24chasa.bg/novini/article/7415912", "text": "Министерство на външните работи предупреждава отново българските граждани да не предприемат пътуване до Шри Ланка до нормализиране на обстановката. Има се впредвид развитието на ситуацията в страната и евентуалната вероятност от нови терористични актове. За тези хора, които са на територията на Шри Ланка се съветва да поддържат връзка с посолството в Делхи, с близките си и да изчакат ситуацията да се нормализира. По информация на българското посолство в Делхи днес на брифинг с ръководителите на дипломатически мисии в Коломбо министър-председателят на Шри Ланка Ранил Викремесингхе е посъветвал намиращите се в страната туристи да останат. Но е препоръчал тези, на които тепърва предстои да посетят страната да изчакат няколко дни, тъй като все още не всички терористи са разкрити. Той е посочил, че са идентифицирани 30 терористи, 9 атентатори-камикадзе, но се предполага, че те са общо 50 и са възможни още самоубийствени атентати. Сред идентифицираните до момента чуждестранни граждани, жертви на бомбените експлозии в Шри Ланка на 21 април, няма български граждани. Няма данни и за ранени български граждани. По данни на мисията ни в Делхи е установен контакт с над 20 български граждани, намиращи се на територията на Шри Ланка. Всички те са невредими след атентатите. Българското посолство в Делхи е в постоянен контакт по линия на местното консулско сътрудничество с посолствата на страните от ЕС в индийската столица, където се подава актуална информация от Коломбо. Посолството ни е в постоянен контакт и с хотели, и с болниците в Коломбо, където са настанени пострадали при атентатите. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. При необходимост или при извънредна ситуация българските граждани могат да се свържат с посолството на Република България в Делхи на тел.: + 91 11 26115549; +91 11 26115550 , тел. в извън работно време: + 91 9910999498. Сигнали и молби за съдействие се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.22", "title": "Външно: Българи да не пътуват до Шри Ланка! Възможни са още атентати"}
{"url": "https://www.24chasa.bg/novini/article/7415699", "text": "Под палещите слънчеви лъчи няколко доброволци се придвижват бавно един зад друг в джунглата в Мадагаскар. Предвожданата от Микаел Товолаи група се опитва да открие дори най-малка следа от бракониери, предаде Франс прес. На източното крайбрежие на Мадагаскар властва престъпността - избиват се диви животни, ловуват се лемури. Товолаи от селището Андранокодитра пояснява, че в джунглата има истински съкровища на биоразнообразието, посочва БТА. \"Тук се срещат най-малко 20 ендемични животински вида, сред които 6 вида лемури, и 150 дървесни вида, 4 от които растат единствено в Мадагаскар - каза той. - Опасявам се, че заради дървосекачи бракониери тази гора един ден ще изчезне и на нейно място инвеститори ще издигнат бетонни стени.\" Станали планетарен символ на страната след излизането на анимацията \"Мадагаскар\", лемурите са привилегирована мишена на ловците. Някои лемури са убивани, за да се консумира месото им, а други са продавани като домашни любимци. \"Нощните лемури лесно са улавяни денем, докато спят - поясни Товолаи. - Бракониери отсичат дървета, на които лемури са направили гнезда. По този начин всеки опит на животните да избягат е обречен на провал. След това гнездата се разклащат, за да паднат лемурите. Просто и ефикасно.\" Според неправителствената организация Lemur Conservation Network (Лемур консървейшън нетуърк), 105 от регистрираните в Мадагаскар 111 вида лемури са застрашени от изчезване. Застрашени са не само тези малки бозайници, но и горите, в които живеят. Повечето отсечени дървета са изгаряни, за да се превърнат в дървени въглища. \"Тъжно е, че абаносови дървета се превръщат във въглища\", отбеляза Товолаи.", "date": "2019.04.22", "title": "Лемурите и естественият им хабитат \nса застрашени от бракониерството"}
{"url": "https://www.24chasa.bg/novini/article/7415348", "text": "\"Сиела Норма\" ще доставя 3000 машини за гласуване за европейските избори на 26 май. Това реши Централната избирателна комисия. В обявената обществена поръчка се явиха трима кандидати - \"Сиела Норма\", \"Лекс БГ\" и \"Български машини за гласуване\". По време на днешното заседание обаче стана ясно, че другите двама кандидати са били отстранени. Причините са, че единият е предложил много по-висока цена от максималната прогнозна стойност, а предложението на другия не отговаря на изискванията, заложени в документацията\", уточни говорителят на ЦИК Александър Андреев. Наемът, логистиката и обучението за 3000 машини ще струва 7,5 млн. лв. Това бе максималната прогнозна цена на обществената поръчка. Толкова е и сумата посочена в офертата на \"Сиела Норма\". Трима от членовете на ЦИК обаче гласуваха \"против\", но отрицателният си вот обясни само зам.-председателката Кристина Стефанова. \"Трябваше да купим, а не да наемем машините, защото ни очакват още едни избори тази година. Анализът, който беше направен показа, че наемната цена отговаря на покупната. Смятам, че не е целесъобразно ЦИК да наема машини\", каза Стефанова.  Очаква се в следващите 3 дни ЦИК да сключи договор за наемане на 3000 машини за гласуване. Решението може да се обжалва пред съда. След решението обаче Ерхан Чаушев, който е член на ЦИК, председател на комисията по избор на доставчик на машините и ръководител на групата, която отговаря за машинното гласуване обяви, че се отказва от ръководството на работната група. \"Приключихме с подготвителната част на машинното гласуване. До 25 април ще имаме сключен договор и разпределение на секциите, в които ще може да се гласува и с машини. Сега започвам искрено и лично: Осъзнах, че битувам в няколко лица като член на ЦИК. Председател съм на комисията по обществената поръчка, но съм и ръководител на групата за машинното гласуване. Смятам, че трябва да има друг ръководител на групата. Направих каквото можах. Не мога да овладея процесите, моля да се избере друг ръководител. Оттеглям се като председател, но оставам в работната група и ще помагам. Машинно гласуване ще има\", каза Чаушев. Шефката на ЦИК Стефка Стоева обясни, че по тази логика и тя трябва да се оттегли, защото имало един спечелил, един декласиран и един класиран на второ място, но и трима членове на комисията гласували \"против\", след което обяви почивка. След нея Чаушев обясни, че цялата процедура е проведена въз основа на единодушни решения на ЦИК. \"Поех отговорността да ръководя комисията по избора, защото нямаше други желаещи, за да има машинно гласуване. На ангро да се говори е едно, но е добре и да се четат документите. За тези избори трябва да има машинно гласуване. Просто трябва да има и толкова. Затова се съгласих да стана председател на комисията. Защо гласувахте против? Нали единодушно приехме документацията, аз просто изпълних вашите изисквания. Изпълних волята на ЦИК. Дребнавите заяждания да ги разграничим оттук нататък. Работната група за машинното гласуване има различни виждания за света и аз не мога да ги овладея. Затова се оттеглям като председател. Кое е странното?\", попита Чаушев. ", "date": "2019.04.22", "title": "ЦИК реши: \"Сиела Норма\" доставя 3000 машини за евровота"}
{"url": "https://www.24chasa.bg/novini/article/7415672", "text": "Изграждането на толсистемата върви по график и има готовност за пускането й към 16 август, обяви в края на миналата седмица регионалният министър Петя Аврамова. От 15 май започва тестване на толсистемата в частта \"такси\" на база изминато разстояние, заяви тя. Темата за толсистемите от близо година предизвиква остри полемики и реакции от страна на превозвачи, бизнес, работодатели, власт, общество. Първи реагираха превозвачите. Автобусните превозвачи очакват разрастване на сивия сектор. \"Разбирайки, че приходите от винетки и толтакси са единствения начин за въздействие на инфраструктурата, отправяме остра забележка относно възможността за реализация на тази идея\", коментира за БТА Ивайло Константинов, член на УС на Конфедерацията на автобусните превозвачи. Причината е, че следва да бъде направено разграничаване между обществен превоз на пътници, предоставящ социална услуга и превоз, предоставящ само услуга. При първия случай превозвачите обслужват транспортно 12 правоимащи групи граждани и не биват подпомагани по никакъв начин от държавата, освен за превозите в общинските транспортни сфери. Това, плюс сивият сектор свиха бранша с 2/3 за последните 10 години, посочи Константинов. \"Ситуацията е такава, че всеки допълнителен разход води до нови фалити. Да напомним, че в последните години се появиха доста подобни разходи: за допълнително оборудване с обезопасителни колани, за видеорегистратори, повишение на застраховките и на минималната работна заплата, съответно осигуровките. Към това като добавим и абсолютната невъзможност да се коригира цената на предлагане заради обстоятелството, че тя е фиксирана за целия период на договора по силата на ЗОП(Закон за обществените поръчки), допълнителният разход за тол таксите със сигурност ще доведе до нови фалити и лишаване от транспортно обслужване на още много общини\", смята Константинов. А цифрите показват, че за Е6 една годишна винетка струва 800 лв. При новата ТОЛ система превозвач с малък пробег ще плаща годишно 5 хил. лв. А тези, чиито автобуси минават големи разстояния - много повече. Поскъпването е над 6 пъти. Очакванията са, че подобно поскъпване ще доведе до разрастване на сивия сектор, е мнението на Конфедерацията на автобусните превозвачи, изразена от Константинов. Тежкотоварните превозвачи прогнозират хаос в толсистемата и апелират за отлагането й. Работодателите също настояват за отлагане на толсистемата. Категорично очакваме хаос с толсистемата, заяви Илиян Филипов, председател на Българската асоциация на сдруженията в автомобилния транспорт /БАСАТ/. Според него по договор трябва да има шестмесечен тестов период, а такъв не е предвиден. Затова от бранша категорично се обявиха за отлагане на влизането в действие на системата. Теодор Дечев от Асоциацията на индустриалния капитал в България коментира, че въвеждането на така наречената толсистема, при която ще отпаднат винетките за товарните автомобили и ще се заплаща \"толтакса\" на изминат километър означава, че таксуването на товарните автомобили спрямо сегашната система ще се повиши значително, както и че върху товарните автомобили ще падне основната тежест за издръжка на инфраструктурата, вместо върху автомобилите. От Конфедерацията на работодателите и индустриалците в България - КРИБ, също настояха да се отложи стартирането на толсистема до началото на 2020 г. Ръководството на организацията счита, че преди всичко е необходимо да бъдат взети предвид становищата на всички засегнати страни. От КРИБ заявиха, че България става единствената страна в Европа, в която се таксуват автомагистрали, първокласни, второкласни и третокласни пътища.", "date": "2019.04.22", "title": "Превозвачи и работодатели настояват толсистемата да се отложи до 2020 година"}
{"url": "https://www.24chasa.bg/novini/article/7415638", "text": "4500 деца от цялата страна участваха в първия кръг на националното състезание по правопис “Пазим езика си”. То се организира от сдружението на съпругата на президента Десислава Радева “Живата вода на България”. Ученици от V и VI клас от училища в 27 области се съревноваваха в знанията си за езиковите норми и синонимното богатство на родната реч. Най-много били участниците от Бургас, София и Пловдив. \"Радостно е, че толкова много деца пожелаха да участват в състезанието. Както казвахме по време на кампанията по записването - „Пазим езика си“ е за всички, не само за отличници. Имаше ученици, чиито училища отказваха да участват. Съумяхме да не ги разочароваме. Пренасочвахме ги към други училища в населеното място. Защото всяко дете е важно. Особено в нашия случай, когато искаме да ги насърчим да пазят, да съхраняват, да се грижат за българския език. За да ни има като българи\", сподели Десислава Радева, която е председател на сдружението. Резултатите от първия кръг ще са ясни на 7 май, а на 11-и ще е вторият тур. В него ще участват първите седем деца от всяка възрастова група, като имената им ще бъдат публикувани на сайта на „Живата вода на България“ - www.zhivatavoda.bg. На финала проверката на знанията ще се извърши на място пред родители, учители и гости от експертно жури с председател проф. Владимир Атанасов от Факултета по славянски филологии в СУ „Св. Климент Охридски“. „Пазим езика си 2019“ срещна широка обществена подкрепа. Зад него застанаха всички университети в България, в които се изучава специалността „Българска филология“, и Българската академия на науките (БАН). Логистичен партньор е Министерството на образованието и науката. Посланици на каузата станаха много хора, които милеят за българския език и грамотността. Сред тях са писатели, поети, журналисти, актьори, музиканти като Алек Попов, Драгомир Симеонов, Маргарита Петкова, Веселина Седларска, Любен Дилов-син, Александър Секулов, Михаил Билалов, Бойка Велкова, Елена Петрова, Йоанна Темелкова, група „СкандаУ“, Дарин Маджаров от платформата Уча.се, Айше Сали (БНТ) и Софи Маринова. Стремежът на инициаторите е да се насърчи създаването на трайни умения у учениците за правоговор и правопис на книжовен език, както и фокусиране на общественото внимание към все по-ширещата се неграмотност и масово използване на чуждици.", "date": "2019.04.22", "title": "4500 участваха в състезанието по български език на Деси Радева"}
{"url": "https://www.24chasa.bg/novini/article/7415334", "text": "Гръцкият премиер Алексис Ципрас ще посети Китай тази седмица, за да участва в срещата на върха на китайската инициатива \"Един пояс - един път\" на 27 април, съобщава в. \"Катимерини\", като отбелязва, че това е трето посещение на Ципрас в Китай в рамките на три години. Очаква се гръцкият премиер да се срещне с високопоставени правителствени представители и да обсъди възможностите за икономическо сътрудничество на фона на сближаване в отношенията между Гърция и Китай, отбелязва изданието. По-рано този месец Гърция стана 17-ата членка на инициативата \"16+1\", която включва страни от Централна и Източна Европа плюс Китай, по време на среща в хърватския курорт Дубровник, предаде БТА. Включването на Гърция в тази инициатива ще донесе ползи за гръцката икономика и ще засили ролята на страната като регионален хъб, коментира гръцки правителствен източник.", "date": "2019.04.22", "title": "Ципрас заминава на посещение в Китай в края на седмицата"}
{"url": "https://www.24chasa.bg/novini/article/7415349", "text": "Вицепремиерът и министър на външните работи Екатерина Захариева откри първото заседание на Националния комитет по международно хуманитарно право, учреден по-рано тази година. „Щастлива съм, че България вече се нарежда сред онези 112 държави в света и 20 страни-членки на ЕС, които имат подобни комитети“, каза министър Захариева в обръщението си към участниците, предадоха от Министерството на външните работи. Комитетът се учредява като консултативен орган към Министерски съвет, който ще координира усилията на отделните български ведомства и неправителствени организации и ще подпомага формирането на национални политики в областта. „Няма по-добър момент за подобна инициатива от 2019 г., когато светът отбелязва 70 години от приемането на Женевските конвенции. Същевременно в идните месеци Международното движение на Червения кръст и Червения полумесец ще проведат своята 33-а международна конференция, каквато се свиква веднъж на четири години“, изтъкна Екатерина Захариева. Тя посочи още, че 70 години след приемането на Женевските конвенции за съжаление военните конфликти по света се увеличават и все повече хора се нуждаят от международна хуманитарна помощ. „Надявам се този комитет да не се превърне в поредната формална инициатива, а с решенията на експертната си група да направи пълен преглед на българското законодателство и нормативната уредба в областта и да отправи препоръки към съответните институции“, подчерта българският вицепремиер. Тя призова членовете на комитета да използват момента и дадат гласност на българския пример в областта на международното хуманитарно право, включително с работата на български представители в международни организации. Сред взетите на първото заседание решения бе това България да се присъедини към Политическата декларация от 2017 г. за защита на медицинския персонал и оказваната медицинска помощ по време на въоръжен конфликт (в съответствие с резолюция 2286 (2016) на Съвета за сигурност на ООН). Документът е иницииран от Франция. Към този момент 39 държави са изразили подкрепа за декларацията, от които 21 държави членки на ЕС. Национални комитети по международно хуманитарно право съществуват в 112 страни по света и в 20 от 28-те държави членки на ЕС. Те имат основната функция да подпомагат държавите-членки в изпълнението на Женевските конвенции от 1949 г. и Допълнителните протоколи към тях. Международният комитет на Червения кръст в Женева препоръчва и насърчава създаването на национални комитети в областта на международно хуманитарно право, а решението за създаването им, техният формат и състав се определят по преценка на правителството на съответната държава. Българският национален комитет включва представители на министерството на външните работи, ресорните заместник-министри от компетентните министерства, Държавната агенция за бежанците при Министерския съвет, Държавната агенция за закрила на детето, както и на Българския червен кръст.", "date": "2019.04.22", "title": "Захариева откри първото заседание на Националния комитет по международно хуманитарно право"}
{"url": "https://www.24chasa.bg/novini/article/7415340", "text": "23-годишният молдовец Евгени Недеалков, взривил банкомати в Пловдив и София и задигнал от тях почти 300 000 лева, призна вината си. Така очаква наказанието му да бъде намалено с една трета. Законът предвижда от 3 до 15 г. лишаване от свобода. Чужденецът, който при задържането му м.г. обяви, че е гагауз, се изправи пред пловдивския районен съд. Адвокатката му Светлана Паскалева отправи искане за справка дали банките са застраховали парите от разбитите банкомати. Тя настоя да й бъде дадено становище дали задигната сума е възстановена. На подсъдимата скамейка застана единствено Недеалков, тъй като от съучастника му нямало и следа. Той успял да избяга през границата ни с Турция още миналото лято. Така за деянието на този етап ще отговаря засега само молдовецът. Двата обира бяха извършени между 5 и 7 юли м.г. Инцидентът в града на тепетата стана на разсъмване около 4,35 часа на 7-ми. Тогава банкомат в пловдивския район \"Тракия\" беше взривен, а тътенът разбуди квартала. От устройството бяха откраднати почти 215 000 лева. Тежката врата на банкомата излетя на повече от десетина метра. Недеалков и съучастникът му използвали горивно-кислородна смес. Няколко дни по-рано беше ограбен и банкомат в столичния район \"Люлин\". От него са отмъкнати 77 000 лева. Делото е отложено до изготвяне на справките, поискани от защитата на молдовеца. От задържането му през лятото досега той е под ключ.", "date": "2019.04.22", "title": "Молдовец, взривил банкомати у нас с 300 000 лв., призна вина за по-малка присъда"}
{"url": "https://www.24chasa.bg/novini/article/7415344", "text": "2 години условно с 4 години изпитателен срок е присъдата на 48-годишен варненец, блудствал със собствената си дъщеря. Решението на Варненският районен съд може да бъде обжалвано или протестирано пред втора инстанция. Мъжът бе признат за виновен за това, че в периода от лятото на 2016 година до 4 август 2017 г. извършил блудствени действия с непълнолетната си дъщеря. Момичето живеело заедно с родителите си на квартира във Варна, като било изцяло финансово зависимо от баща си. Няколкократно през този период подсъдимият, \"чрез употреба на сила и използвайки положението на зависимост и надзор между родител и дете, извършил действия с цел възбуда и удовлетворяване на полово желание, без съвкупление. Блудствените действия се изразявали в опипване, целуване, прегръщане и търкане по тялото и в областта на половите органи\", пише в решението на съда. Девойката се оплакала от случващото се първоначално пред свои приятелки и семейна позната, а впоследствие сама решила да сигнализира полицията.", "date": "2019.04.22", "title": "Осъдиха мъж, блудствал със собствената си дъщеря"}
{"url": "https://www.24chasa.bg/novini/article/7413679", "text": "С още седмица разполага всеки, който трябва да обяви доходите си пред НАП, за да го направи. Крайният срок за подаване на декларациите и за плащане на дължимите суми е 30 април. След тази дата глобата за неподадена декларация е до 500 лв. , а върху неплатената сума се трупат лихви - 1/365 за всеки пропуснат ден. Задължение да обяви доходите си за 2018 г. има всеки, който е получил пари по трудов договор, хонорари, патентен данък, наеми, друга стопанска дейност. Законът позволява, който реши, да обяви и доход, който не се облага - напр. получено имущество по наследство, завет или дарение. Както и пари от продажба или замяна на акции, дялове, компенсаторни инструменти, инвестиционни бонове и други финансови активи. Това би му помогнало лесно да докаже произход на парите си при евентуална проверка или ревизия. Хората, които имат доход само от заплата и от един работодател, а той е определил дължимия данък и го е удържал до 31 януари на следващата година, не подават декларация. Свободни от това задължение са и тези, които отговарят едновременно на две условия: данъкът върху общата годишна основа да е равен на авансово удържания и не ползват данъчни облекчения. Декларацията се подава Това може да стане лично или чрез пълномощник, а също по пощата с обратна разписка или по електронен път. Сумите в нея се попълват в левове и стотинки до втория десетичен знак. Стотинки не се дължат, закръгляването става надолу - т.е. ако сумата е 90,40 или 90,70 лв., дължимото е 90 лв. Попълването на документа става отзад напред. Към титулната част се добавят само тези приложения, по които има получени доходи. Който се опасява да не сбърка, може да използва декларации с баркод, които автоматично пресмятат и изчисляват дължимото. За тях, както и за всяка онлайн комуникация, е нужен ПИК, който се издава в данъчната служба и е безплатен. Може да не се прилагат служебни бележки, тъй като цялата информация за изплатените суми е изпратена от работодателите в НАП. Може дори да не се вземат служебни бележки, а информацията за изплатените пари и удържания авансово данък да се вземе направо от сайта на НАП с персоналния идентификационен код. В част I на декларацията се посочват три имена, ЕГН и други лични данни. Важно е да не бъдат сгрешени, тъй като тогава няма да бъде установено кой подава документа. Не е задължително да се попълва телефонен номер, но е препоръчително, тъй като при грешки или необходимост от диалог с данъчните, В част III се описват приложенията към декларацията, като на редове от 1 до 13 се отбелязват тези образци, които са приложени. На ред 15 се отбелязва, когато се ползва данъчно облекчение за деца, а на ред 16 - ако то е за деца с увреждания. На ред 1 в част ІV се посочва общият сбор от годишните данъчни основи, изчислени в приложения № 1, № 3, № 4, № 5 и № 6 от декларацията. На ред 2, който се намира точно под него, се вписва общият размер на данъчните облекчения, на които имаме право. За целта е нужно най-напред да е било попълнено Приложение №10 от декларацията, в което се описват облекченията. На ред 3 се изчислява размерът на общата годишна данъчна основа. На ред 4 се определя размерът на данъка върху общата годишна основа, като данъчната ставка е 10%. На ред 5 се изчислява размерът на данъчното облекчение за извършени безкасови плащания – 1% от дължимия данък, но не повече от 500 лв. Следва, на ред 6 сумиране на данъците, които подлежат на приспадане - т.е. авансово удържан/внесен през годината, или облекчения за получени хонорари и др. Ред 8 в Част ІV се запълва с внесения през годината авансов данък , а на ред 9- сумата за довнасяне. Ако се получи така, че има надвнесен данък, трябва задължително да бъде посочена банкова сметка, тъй като само така може да се получат обратно сумите. Въпроси по всеки данъчен казус могат да се задават на телефон: 0700 18 700, на цената на един градски разговор.", "date": "2019.04.22", "title": "Всеки сам пресмята колко данък дължи"}
{"url": "https://www.24chasa.bg/novini/article/7415408", "text": "Броят на чужденците, убити при нападенията срещу църкви и хотели в Шри Ланка вчера - навръх католическия Великден - е нараснал до 39, а на ранените - до 28, предаде Асошиейтед прес, като се позова на властите. Сред жертвите са осем британци, петима индийци, трима датчани, двама австралийци, двама китайци, както и граждани на САЩ, Япония и Португалия. Сред загиналите са три от децата на датския милиардер Андерш Холш Поулсен, който е бил на ваканция в Шри Ланка със своята съпруга Ане и четирите си деца, предаде БТА.  Министърът на туризма на Шри Ланка Джон Амаратунга каза, че неговото министерство работи в тясно сътрудничество с министерството на външните работи и дипломатическите представителства в страната за \"да направи така, че формалните процедури, свързани с жертвите, ще бъдат изпълнени колкото се може по-бързо\". \"Правителството (на Шри Ланка) вече е предложило помощ на всички жертви, на засегнатите храмове, както и на хотелите, станали мишена на вчерашните нападения\", заяви още той. По думите му туристическият сектор и правителството на Шри Ланка правят всичко по силите си, за да гарантират безопасността на намиращите се в страната туристи. При общо девет бомбени атаки вчера в Шри Ланка загинаха общо най-малко 290 души, а близо 500 бяха ранени, припомня АП.", "date": "2019.04.22", "title": "Броят на загиналите при нападенията в Шри Ланка чужденци нарасна до 39"}
{"url": "https://www.24chasa.bg/novini/article/7415410", "text": "Подготовката за срещата между руския президент Владимир Путин и севернокорейския лидер Ким Чен Ун почти е приключила, заяви днес прессекретарят на Кремъл Дмитрий Песков, цитиран от ТАСС и БТА. \"Подготовката е във финалния си етап и тази среща ще се състои до края на април\", каза той, без да посочи конкретна дата. \"За съжаление не мога да ви дам повече информация от това, което вече сме казали\", добави Песков.", "date": "2019.04.22", "title": "Песков: Срещата между Путин и Ким Чен Ун ще е до края на април"}
{"url": "https://www.24chasa.bg/novini/article/7415414", "text": "Районната прокуратура в Смолян внесе обвинителен акт спрямо 32-годишен мъж, действал като помагач на телефонен измамник, според информация от пресцентъра на Апелативната прокуратура - Пловдив. Обвинението е за случаи на телефонни измами от май 2018 г., при които две жени от Смолян доброволно предали пари и ценности на обща стойност 29 хил. лв. Авторът на телефонните заблуди засега остава неизвестен извършител. Обвинителният акт е срещу Д.Д. /32 г./, който изиграл ролята на куриер за пренасяне на плячката. Обвиняемият взел оставените от двете жени суми и бижута и ги доставил на телефонния измамник. И двете измами са по схемата с мнимия полицай, който се обажда, за да потърси съдействие при разкриване на измамници. Първата жена предала 1800 лв. и златни накити за около 1500 лв., оставяйки ги в полиетиленова торбичка до контейнер за смет. Втората доверчива жена събрала 19 800 лв., 4000 евро и злато, всичко на стойност над 26 хил. лв. и го поставила в чанта до храсти пред блока си. Обвиняемият Д.Д. е изправен на съд за съучастие в престъпната схема за това, че взел двете чанти с плячката и ги предал на измамника, представил се по телефона като полицай Иванов. Предстои Районният съд в Смолян да насрочи заседание по делото, уточняват от държавното обвинение.", "date": "2019.04.22", "title": "Съдят помагач на телефонни измами за 29 хил. лева"}
{"url": "https://www.24chasa.bg/novini/article/7415406", "text": "Петима души загинаха при срутването на поне две сгради при силното земетресение в северната част на Филипините днес, предаде Франс прес, като се позова на местните власти. Три тела били извадени изпод отломките на сграда в малкия град Порак, на стотина километра северозападно от столицата Манила. Дете и баба му загинали при срутване на сграда в град Лубао, съобщи губернаторката на провинция Пампанга, Лилия Пинеда. Тя добави, че трусът е предизвикал прекъсване на тока, което затруднява работата на спасителите тази вечер, предаде БТА. Най-малко 20 души са били ранени при падането на 4-етажна сграда със супермаркет на партера в Порак, в тежко засегнатата провинция Пампанга, северно от столицата Манила. Неуточнен брой хора са блокирани под отломките, каза Пинеда, цитирана от ДПА. Тя допълни, че \"на място са изпратени спасители, а хората казват, че чуват писъци от развалините\". Земетресението с магнитуд 6,3 разтърси днес следобед филипинския остров Лусон - най-големия и най-населения в страната, съобщи Геоложкият институт на САЩ. Трусът разлюля сгради в центъра на Манила. Земетресението беше усетено в 17.11 ч. (9.11 ч. по Гринуич) и стана на дълбочина 40 километра, посочва Франс прес.", "date": "2019.04.22", "title": "Петима загинаха при срутване на сгради от труса във Филипините (Видео)"}
{"url": "https://www.24chasa.bg/novini/article/7414411", "text": "Военноморският флот на Китайската народоосвободителна армия проведе събрание в Пекин тази неделя, с което отбеляза предстоящата 70-годишнина от основаването си. На него беше направен преглед на постиженията и историческия опит на флота и обявена целта за превръщането му в сила от световна величина, предаде  . Десет поделения и 26 личности със значителен принос за флота бяха наградени на церемония, на която присъстваха 1300 военнослужещи. Китайският флот е основан на 23 април 1949 г в град Баймамяо, провинция Дзянсу. За отбелязването на годишнината са предвидени мултинационални мероприятия в град Циндао и акваторията около него, които започват в понеделник и ще продължат до четвъртък. Те ще включват съвместен морски парад, симпозиуми на високо равнище и други. Делегации от над 60 държави и кораби на повече от 10 страни, сред които Русия, Индия и Япония, ще се включат в мероприятията. Представител на флота съобщи на пресконференция, че участие в парада ще вземат 32 военни кораба и 39 самолета, както и първият самолетоносач на Китай CNS Ляонин, най-новите ядрени подводници и разрушители, както и изтребители.", "date": "2019.04.22", "title": "Китайският военноморски флот празнува 70-та си годишнина"}
{"url": "https://www.24chasa.bg/novini/article/7415457", "text": "Турският президент Реджеп Тайип Ердоган заяви, че вчерашното нападение срещу лидера на основната опозиционна Народнорепубликанска партия /НРП/ Кемал Кълъчдароглу ще се разследва във всички аспекти, съобщава турският телевизионен канал НТВ. За съжаление вчера в Чубук е станал нежелан инцидент по време на погребение на геройски загинал наш войник. Протести срещу лидера на НРП са прераснали в проява на насилие. Случаят ще се разследва във всички аспекти. В никакъв случай не можем да одобрим насилието. Ние сме против всякакъв вид насилие и тероризъм, написа Ердоган днес в Туитър, предава БТА.  Кълъчдароглу бе нападнат вчера от голяма група мъже в град Чубук /окръг Анкара/. Той бе атакуван от разгневена тълпа по време на погребална церемония на турски войник, убит в сблъсъци с признатата за терористична организация Кюрдската работническа партия /ПКК/. Телохранителите на лидера на НРП успяха да го отведат в безопасност. До момента са задържани шестима души във връзка с нападението. Сред задържаните днес е Осман Саръгюн, който удари Кълъчдароглу с юмруци в лицето", "date": "2019.04.22", "title": "Ердоган: Нападението срещу Кълъчдароглу ще се разследва във всички аспекти"}
{"url": "https://www.24chasa.bg/novini/article/7415491", "text": "Петима алжирски милиардери, някои от тях приближени на бившия президент Абделазиз Бутефлика, бяха задържани във връзка с разследване за корупция, предаде Ройтерс, като цитира националната телевизия. Петимата задържани са Исад Ребраб, смятан за най-богатият бизнесмен в северноафриканската страна, както и четирима братя от семейство Кунинеф. Миналата седмица началникът на генералния щаб генерал Гаид Салах заяви, че очаква членове на управляващия елит да бъдат съдени за корупция, припомня Ройтерс. Алжирски съд вече изпрати призовки на бившия премиер Ахмед Уяхия и на действащия финансов министър Мохамед Лукал, приближени на Бутефлика. Те ще се явят пред съда във връзка с разследване за предполагаема злоупотреба с обществени средства, съобщи държавната телевизия, цитирана от БТА. Алжирският президент напусна поста си преди две седмици след две десетилетия на власт, отстъпвайки пред натиска на армията и уличните протести, припомня Ройтерс.", "date": "2019.04.22", "title": "Задържаха 5-има алжирски милиардери, някои от които близки на Бутефлика"}
{"url": "https://www.24chasa.bg/novini/article/7415430", "text": "Организираната престъпна група за набиране на просяци за Швеция е „работила по две линии\", съобщи МВР. При първата са били набирани хора от социално слабите слоеве на жители на село Дреновец. Обещавано им било, че ще получат половината от изкараните пари. Хората живеели в скотски условия, спали са в автобуси, превозвани са били от град на град. Изкарваните пари те предавали на членовете на групата с уверението, че ще им ги пазят и ще ги дадат, като се върнат в България. В крайна сметка получавали нищожна сума от изкараното заради удържани сметки за транспорт и спане. Другата линия, по която е действала групата за вербуване на т. нар. просяци, била от хора, които са взели от тях пари назаем и не са успели да ги върнат след натрупаните непосилни лихви, съобщи и.ф. ръководителят на Специализираната прокуратура Димитър Петров. Денят на акцията бе изтеглен, тъй като един от участниците в престъпната дейност бе задържан по съвсем друг повод в Швеция, притеснени останалите предприели бързо прибиране в България, коментира директорът на ГДБОП гл. комисар Ивайло Спиридонов. По думите му оперативната работа по случая е продължила изключително кратко благодарение на добре свършената работа от ОДМВР-Видин. Той посочи, че задържаните участници в престъпната схема реално са живеели в луксозни къщи, демонстрирали са социален статус без да имат и един работен ден, на гърба на хора, които са в неравностойно положение. Той подчерта, че усилията на МВР са именно в тази посока – елиминиране на групи, които реално тормозят местните жители на различни региони на страната.  Операцията е осъществена на 20 април в района на с. Дреновец под ръководството на Специализираната прокуратура. Установени са седем участници в престъпната схема, които в момента са задържани, каза и.ф. ръководителят на Специализираната прокуратура Димимитър Петров. Той уточни, че операцията е проведена след разследване, проведено от служители на ГДБОП - членове на бандата, действала на територията на Швеция, били засечени в социалните мрежи да демонстрират състоянието си.  ", "date": "2019.04.22", "title": "Тарторите живеели в лукс без един работен ден, държали просяците в скотски условия (Видео+снимки)"}
{"url": "https://www.24chasa.bg/novini/article/7415516", "text": "Британската полиция съобщи днес, че повече от 1000 души са били арестувани от началото преди седмица на масовите протести на екоактивисти в Лондон, предаде Асошиейтед прес. Общият брой на задържаните е достигнал 1065. Само на 53 души обаче са били повдигнати официално обвинения за криминални деяния, предава БТА. Миналия понеделник организацията \"Бунт срещу унищожението\" започна да блокира част от центъра на британската столица, за да обърне внимание на необходимостта от рязко намаляване на въглеродните емисии. Полицията съобщи, че мостът \"Ватерло\" е бил отворен отново за движение през нощта, след като бе блокиран от демонстранти от 15 април. Според служители местата на протеста на улица \"Оксфорд стрийт\" и площада пред парламента са били разчистени от полицията вчера. Мирната протестна група \"Бунт срещу унищожението\" иска да преговаря с британското правителство по искането си за превръщане на забавянето на климатичните промени в основен приоритет.", "date": "2019.04.22", "title": "Над 1000 екоактивисти са арестувани за седмица във Великобритания"}
{"url": "https://www.24chasa.bg/novini/article/7415544", "text": "Русия уважава избора на украинските граждани, но напомня за проблемите с легитимността на гласуването, заяви днес Дмитрий Песков, говорителят на руския президент Владимир Путин, цитиран от ТАСС и БТА. \"Легитимността на тези избори като цяло беше поставена под въпрос, когато не беше предоставена възможност да гласуват на три милиона украински граждани, живеещи в Русия\", подчерта Песков пред журналисти в коментар за произведения вчера балотаж на президентските избори в Украйна. Засега е прекалено рано да се говори за поздравления от страна на Путин към победителя Володимир Зеленски, както и за възможна съвместна работа, добави говорителят на руския президент. Песков подчерта, че Москва ще съди за Володимир Зеленски по конкретните му действия. Председателката на Съвета на Федерацията, горната камара на руския парламент, Валентина Матвиенко каза, че пред Русия не стои въпросът дали да признава или да не признава резултатите от президентските избори в Украйна. \"Главното е да ги признае украинският народ\", подчерта тя. \"(Резултатите от изборите в Украйна са) очевидни. Със сериозно преимущество победи кандидатът Зеленски\", заяви Матвиенко. Според нея главният извод от изборите е абсолютният провал на политиката на президента Петро Порошенко и неговия екип. Провали се русофобската линия и \"за тези пет години Украйна беше доведена до най-тежко състояние, икономиката е разрушена, населението е абсолютно обедняло, прекъснати са всички връзки\", каза председателката на горната камара на руския парламент. Според Матвиенко освен това се е провалило прилагането на Минските споразумения и в югоизточната част на Украйна се запазва състоянието на гражданска война. \"Затова на изборите народът гласува против тази политика и даде оценка на отиващата си власт със своите гласове. При това, практически на цялата територия на Украйна\", подчерта тя, определяйки изборите като референдум за недоверие на сегашната власт. По данни след обработването на 99,22 на сто от изборните протоколи Володимир Зеленски получава 73,23 на сто от гласовете, съобщи ТАСС.", "date": "2019.04.22", "title": "Русия: Уважаваме избора на украинските граждани, легитимността обаче е под въпрос"}
{"url": "https://www.24chasa.bg/novini/article/7415561", "text": "„Свръхрегулациите удавиха идеята за Европа. В Лисабонския договор има текстове, които излишно регулират определени сфери от живота на европейците. Същевременно твърде хлабави са или изобщо липсват текстове, които да регулират сфери като здравеопазване, социална политика, сигурност.“ Тази теза изрази вицепрезидентът Илияна Йотова пред студенти в Нов български университет. Оттам вицепрезидентът започна поредица от Студентски лаборатории „Тема: Европа“, чиято цел е да се чуе гласът на младите хора за развитието на европейския проект и мястото на България в него. Европейският съюз се намира в ситуацията минути преди земетресение, когато се чува особен тътен – така Илияна Йотова определи настоящето състояние на съюза. По думите на вицепрезидента големият въпрос е какво предстои – статуквото ще се промени от смели хора визионери или процесите ще бъдат оставени на инерцията. Илияна Йотова е убедена, че в навечерието на европейските избори е изключително важно да се водят дискусии в обществото по тези проблеми. „Промяната в ЕС е необходимост, а не заплаха. Важно е от кого и как ще се извърши тя“, посочи вицепрезидентът. Илияна Йотова е на мнение, че е отминало времето на т.нар. „йес“ политика и България не трябва да чака някой друг да решава вместо нея. „С Българското председателство на Съвета на ЕС показахме, че можем да налагаме политики“, отбеляза вицепрезидентът. В изказването си Илияна Йотова посочи основните предизвикателства пред Европейския съюз, едно от които е неяснотата около напускането на Великобритания. „Продължаващата агония по „Брекзит“ забавя приемането на Многогодишната финансова рамка на ЕС и спъва страните членки да определят своите приоритети“, заяви Илияна Йотова. Вицепрезидентът определи като безпомощна политиката на ЕС по мигрантската криза, а предприетите мерки за справяне – като неработещи и вредни. „Решаването на тази криза европейските институции, поради липсата на кураж, оставиха за следващия мандат. В интерес на България като държава по външната граница на ЕС е да се промени Дъблинският регламент. Трябва да имаме синхронизирана позиция с другите държави по външните граници на съюза“, убедена е Илияна Йотова. По въпроса с общата отбрана вицепрезидентът посочи, че липсва ясна национална позиция на България как ще участва в тази политика. Илияна Йотова посочи опасността от създаването на втори Шенген – този път в областта на отбраната. Вицепрезидентът е убедена, че са необходими реформи на европейските институции, начина, по който те работят и как се избират еврокомисарите. „Не може да се търси ресор за човека, а не точният човек с неговите компетенции за този ресор“, заяви Илияна Йотова и определи като изключително слаби последните два мандата на Европейската комисия. По думите на вицепрезидента България трябва да определи своите приоритети в ЕС и адекватния на тях ресор на следващия български еврокомисар. Той трябва да се избира между няколко кандидати, които да бъдат изслушани в българския парламент. „Европейските граждани обърнаха гръб на Европа, на традиционните европейски партии, защото не предлагат работещи и смели политики. Липсата на резултати превърна много хора в лесна плячка в ръцете на политически жонгльори, които дават красиви обещания, предлагат лесни решения, които на практика са трудно осъществими или невъзможни“, подчерта вицепрезидентът. Поставените от вицепрезидента теми зададоха тон на последвалата оживена дискусия, в която студентите изложиха своите виждания за развитието на ЕС. Първата Студентска лаборатория по европейска тема Илияна Йотова организира през юни 2018 г., в края на Българското председателство на Съвета на ЕС.", "date": "2019.04.22", "title": "Вицепрезидентът: Свръхрегулациите удавиха идеята за Европа"}
{"url": "https://www.24chasa.bg/novini/article/7415021", "text": "През 2018 г. между България и Виетнам е постигнат общ стокообмен на стойност 88.8 млн. долара. Повишението спрямо 2017 г. е с около 10 на сто, но считам че имаме по-висок потенциал, който да реализираме. Това е казал министърът на икономиката Емил Караниколов по време на среща с посланика на Виетнам Доан Туан Лин, на която двамата са обсъдили задълбочаването на търговско-икономическото сътрудничество между двете страни, съобщиха от министерството. Министър Караниколов и Доан Туан Лин са се съгласили, че със Споразумението за свободна търговия между Европейския съюз /ЕС/ и Виетнам, което се очаква да бъде подписано в края на юни т.г., ще се насърчи още повече търговско-икономическото и инвестиционно сътрудничество и потенциал между България и Виетнам. Икономическият министър е посочил, че по време на Българското председателство на ЕС страната ни е подкрепяла активно подписването на Споразумението. Той е бил категоричен, че ще съдейства за по-бързото ратифициране на търговското споразумение и от българския парламент, за да бъде осигурен бърз достъп на износителите и инвеститорите от страната и ЕС до един бързо развиващ се пазар от 95 милиона потребители. \"Виетнам е наш традиционен търговско-икономически партньор, с който си сътрудничим отлично, но трябва да надграждаме, за да развием пълния потенциал и оптимизираме двустранната търговия\", е изтъкнал още Караниколов на срещата. От своя страна посланик Доан Туан Лин е заявил, че Виетнам може да бъде врата за стоките от България към Тихоокеанския регион и страните от Азия, а нашата страна да предостави възможности за тези от Виетнам към пазарите на ЕС. За идентифицирането и реализирането на нови възможности в търговско-икономическата сфера, двамата са съгласували провеждането на 24-та сесия на Българо-виетнамската смесена комисия през ноември 2019 г. в София, която да бъде съпътствана от провеждането на бизнес форум. Български износ за Виетнам през 2018 година е 33.0 млн. долара, състоящ се от: медикаменти ; инсектициди ; ламарини, листове и ленти от мед; каолин и каолинови глини; антибиотици и др. Вносът от Виетнам за същия период е на стойност 55.8 млн. долара и се състои от: кафе; пневматични гуми от каучук; части и принадлежности за превозни средства; ядки, кашу и др.", "date": "2019.04.22", "title": "88,8 млн. долара е стокообменът ни с Виетнам през 2018 г."}
{"url": "https://www.24chasa.bg/novini/article/7415026", "text": "Властите на Шри Ланка съобщиха, че 87 бомбени детонатора са открити на автогарата в Коломбо, Шри Ланка. В Коломбо въведоха извънредно положение, което ще влезе в сила днес в полунощ. То е вследствие на смъртоносните великденски нападения, съобщиха от администрацията на президента, предаде БГНЕС. Специалните мерки се въвеждат, \"за да могат полицията и трите действащи сили в страната да осигурят обществена безопасност\", се казва в изявлението, което се отнася до армията, флота и военновъздушните сили. Над 1 000 военнослужещи са разположени за осигуряване на сигурност в Коломбо – търговската столица и най-големия град на Шри Ланка, предаде АФП. Най-малко 290 души бяха убити, а стотици бяха ранени в осем взрива в Шри Ланка на Великден, като взривовете покосиха няколко църкви и хотели в Коломбо и други градове.", "date": "2019.04.22", "title": "Откриха 87 бомбени детонатора на автогарата в Коломбо, Шри Ланка"}
{"url": "https://www.24chasa.bg/novini/article/7415022", "text": "Общо 939 760 къса нелегални цигари задържаха митнически служители при две проверки в частни имоти в София и Перник, съобщиха от Агенция \"Митници\" . 7500 кутии нелегални цигари задържани в района на столичния квартал „Обеля“. Операцията, за която се съобщава днес, е проведена на 9 април. Тогава митнически служители установяват две лица, които товарят в лек автомобил чували, явно съдържащи кашони. При проверка се установява, че в автомобила вече са натоварени три кашона, обвити в чували и съдържащи общо 1500 кутии цигари без бандерол с марката. За случая е уведомен разследващ митнически инспектор. При проведени процесуално - следствени действия на адреса пред който е бил паркиран автомобила са открити още 6000 кутии цигари, опаковани в 12 кашона. Общото количество на откритите цигари е 150 000 къса. Ден по-късно, при друга проверка, митническите служители проверяват частен имот в Перник, при която установяват в помещенията на приземния етаж и гаража на къщата множество кашони, съдържащи 39 488 кутии (789 760 къса) с цигари без бандерол.", "date": "2019.04.22", "title": "Над 900 000 къса нелегални цигари задържаха при проверки в София и Перник (Снимки)"}
{"url": "https://www.24chasa.bg/novini/article/7415023", "text": "Светлините на Айфеловата кула в Париж угаснаха в памет на жертвите на кървавите атентати в Шри Ланка, съобщава Ройтерс. Броят на загиналите при вчерашните нападения срещу църкви и хотели нарасна на 290, а над 500 са ранените. Според последни данни полицията е арестувала най-малко 24 души във връзка със серията от експлозии. Всичките задържани са местни граждани и сега са разпитвани. Министърът на здравеопазването на страната каза, че местна ислямистка групировка, наречена „Нешънъл Таухид Джамаат”, е отговорна за нападенията. Нападенията са били извършени от седем атентатори камикадзета. Според министъра нападенията са били осъществени с помощта на международна мрежа,  Властите са започнали разследване за евентуалните връзки на местната групировка с чужди групи. В нападението загинаха и 35 чужденци, сред които двама австралийци от едно и също семейство, петима британци, двама индийски политически представители, граждани на Турция, на Португалия, Китай, както и няколко американци. Сред жертвите има и трима датски граждани. Според Би Би Си и Ройтерс това са трите деца на датския милиардер Андерс Холш Поулсен. Засега никой не е поел отговорност за атентатите.", "date": "2019.04.22", "title": "Айфеловата кула угасна в памет на жертвите в Шри Ланка (Видео)"}
{"url": "https://www.24chasa.bg/novini/article/7415037", "text": "Учени от университета в Болоня разчетоха клинопис, който изяснява съдбата на изчезнал древен асирийски град, съобщава сайтът Юрикалърт. Дешифрираният текст е от времето на асирийския цар Саргон Втори, който е управлявал от 722 до 795 година пр. Хр. Клинописното писмо, датирано от 713 г. пр. Хр. , описва завоюването на град Керкемиш и плановете за превръщането му в нова столица, предава БТА. Италианските изследователи са разчели текста от три глинени цилиндъра, открити през 2015 година в руините на гр. Керкемиш, разположен на границата между днешна Турция и Сирия на река Ефрат. Клинописът разказвал за предателството на хетския крал Пириси, благодарение на което Саргон Втори завзел град Керкемиш. Пириси бил изпратен в изгнание, а неговата войска преминала на страната на завоевателя. Новият владетел възстановил иригационната система на града и засадил градини. Това издавало намерението на Саргон Втори да направи от Керкемиш новата столица на Асирия. Но царят починал по време на поход и плановете му не могли да бъдат осъществени. Наследниците на Саргон нехаели за красивия град и той скоро изпаднал в упадък. В края на VII век Керкемиш бил разрушен от вавилонците.", "date": "2019.04.22", "title": "Разчетоха клинопис от 713 г. пр. Хр. от времето на асирийския цар Саргон Втори"}
{"url": "https://www.24chasa.bg/novini/article/7415082", "text": "Сериозен пътен инцидент по пътя Добрич – Албена се е разминал без пострадали – съобщиха от Областната дирекция на МВР-Добрич. Катастрофата е станала в неделя малко след 10,30 ч.а в района на село Оброчище. На място е установено, че водач на лек автомобил „Пежо” с добричка регистрация, при изпреварване на забранен участък от пътя, се удря в предна лява врата на престроен за извършване на маневра лек автомобил „Ауди” с варненска регистрация. Вследствие на удара, водачът на „Ауди”-то, губи контрол над моторното превозно средство, напуска пътното платно и се преобръща по таван в крайпътна гориста местност. От катастрофата няма пострадали, но са нанесени значителни материални щети по колата. По случая е образувано досъдебно производство.", "date": "2019.04.22", "title": "Тежка катастрофа на пътя Добрич - Албена"}
{"url": "https://www.24chasa.bg/novini/article/7415095", "text": "Дали ако бъде възстановена, изгорялата кула-стрела на \"Нотр Дам\" трябва да е като създадената по проекта на архитекта Виоле Льо Дюк или не трябва да има нищо общо с нея? Този дебат възникна, откакто бе обявен архитектурен конкурс за възстановяване на \"Нотр Дам\", предаде Франс прес. В социалните мрежи хумористични и провокационни предложения се редуват едно след друго. На снимки, които са фотомонтажи, се вижда \"Нотр Дам\", в чийто горен край има душ слушалка, приказен дворец в стил \"Дисниленд\", мюсюлмански полумесец, бутилка шампанско или нова пирамида. Някои от тези фотомонтажи намекват за меценати, които биха искали да направят реклама на продавани от тях продукти. Предложенията отразяват неясноти в изявление на френския премиер Едуар Филип, който каза, че конкурсът \"ще даде възможност да се разбере дали кулата-стрела трябва да бъде възстановена в първоначалния си вид или катедралата да бъде снабдена с кула-стрела, съобразена с технологиите и предизвикателствата на нашата епоха\". Френският президент Еванюел Макрон спомена за \"съвременен архитектурен жест\". Подобен \"жест\", свързан с най-посещавания монумент в Париж, има с какво да заинтригува архитектите - онзи, чийто проект бъде одобрен, не само ще сключи доходоносен договор, но и ще се прочуе, като Яу Мин Пей с проектираната от него стъклена пирамида пред Лувъра и Ренцо Пиано с центъра \"Помпиду\", допълва БТА.", "date": "2019.04.22", "title": "Възстановяването на изгорялата кула-стрела на \"Нотр Дам\" предизвиква дебати"}
{"url": "https://www.24chasa.bg/novini/article/7415096", "text": "Експлозия отекна днес в бус при обезвреждане на взривно устройство в него, край църквата в Шри Ланка, където вчера десетки хора загинаха при атентат, предаде Ройтерс като се позова на очевидци. \"Бус експлодира, докато екип от сапьори от специалните сили и ВВС се опитваха да обезвредят бомбата\", каза свидетел. Говорител на силите за сигурност засега не е коментирал информацията, предаде БТА. По предварителни данни по време на обезвреждане се е взривил натъпкан с експлозиви бус, паркиран до църквата, предаде ТАСС. Полицията в Шри Ланка откри 87 детонатора на автогара в столицата Коломбо днес - ден след вълната от самоубийствени атентати в страната, отнели живота на над 290 души, предаде Франс прес. \"87 детонатора са открити на частната автогара Бастиан Мавата в Пета - столичен квартал, разположен по средата между хотелите и църквата, разтърсени вчера от експлозии, съобщиха силите на реда. \"Полицията откри 12 от тях, пръснати по земята, и по-късно претърси сметище, където откри още 75 детонатора\".", "date": "2019.04.22", "title": "Нов взрив край църква в Шри Ланка, докато сапьори обезвреждаха взривно устройство"}
{"url": "https://www.24chasa.bg/novini/article/7415099", "text": "Бившият турски премиер Ахмет Давутоглу заяви днес, че съюзът на Партията на справедливостта и развитието (ПСР) на президента Реджеп Тайип Ердоган с националистите е навредил на ПСР, предаде Ройтерс. Давутоглу, който бе високопоставена фигура в ПСР, бе премиер в периода от 2014 до 2016 г., т.е. преди да влоши отношенията си с Ердоган, предава БТА. ПСР загуби контрол над столицата Анкара и над най-големия турски град Истанбул на местните избори на 31 март, припомня Ройтерс. Резултатите от изборите оказват, че политиката на алианса (на Републиканската коалиция на ПСР с Партията на националистическото действие - бел. ред) е навредила на нашата партия и що се отнася до подкрепата на избирателите, и до идентичността на партията, посочи Давутоглу.", "date": "2019.04.22", "title": "Бивш турски премиер: Партията на Ердоган си навреди със съюза с националистите"}
{"url": "https://www.24chasa.bg/novini/article/7415107", "text": "Гласуване след гласуване, изборите за Европейски парламент са все по-малко мобилизиращи: в ЕС средно всеки втори гласоподавател не влиза в кабината за гласуване - въздържане, което е особено впечатляващо на изток, но засяга и страните основателки. През 1979 г., по време на първите избори за Европейски парламент, 38 процента от гласоподавателите не отидоха до избирателните урни. Оттогава делът на негласувалите се увеличава с всеки следващ вот, за да достигне 57,4 процента на последните европейски избори през 2014 г. Парадоксално, въздържането от гласуване нарасна успоредно с правомощията на Европарламента. Камарата, чийто прерогативи бяха твърде ограничени през 1979 г., сега, по редица теми, е съзаконодател на равни начала със Съвета на Европейския съюз. В почти всички държави броят не негласуващите на европейски избори е по-висок от този на националните. \"Разликата е средно 25 пункта и се наблюдава както на запад, така и на изток\", отбелязва Оливие Розенберг, преподавател в института за политически изследвания \"Сианс По\" в Париж, интервюиран от АФП. Става дума за \"нормално явление при избори, които се произвеждат на \"федерално\" равнище, т. е. не толкова близо до избирателите, колкото националните и местните избори\", се казва в анализ от 2014 г. на института \"Жак Делор\" - мозъчен тръст, създаден от бившия председател на Европейската комисия. През септември 2018 г. само 48 процента от европейците имаха усещането, че техният глас \"има значение\" в ЕС, срещу 62 на сто в собствената им страна, според последното проучване Евробарометър, поръчано от Европейския парламент. През 1979 г. гласуването беше задължително в три от деветте страни в Европейската икономическа общност - Италия, Белгия и Люксембург, които представляваха една четвърт (26 процента) от избирателите. Тази пропорция спадна през 90-те години на миналия век до около 5 на сто след премахването на задължителното гласуване в Италия, което \"вероятно е изиграло важна роля за намаляването на общия процент на участие\" на европейските избори, анализира през 2014 г. институтът \"Жак Делор\". Въпреки това задължителното гласуване невинаги е гаранция за масово участие, тъй като избирателите не се колебаят да нарушат закона. Въпреки че въздържането от гласуване остава много ниско в Белгия и Люксембург (между 10 и 15 процента), през 2014 г. то достигна 40 на сто в Гърция и 56 процента в Кипър. През май тази година гласуването ще е задължително в пет страни: Белгия, Гърция, България, Кипър и Люксембург. През 2014 г. Словакия постави рекорд с 87 процента въздържали се от гласуване. Като оставим настрана този конкретен случай, сред 12-те държави, където избирателната активност е най-ниска, 10 са от бившия Източен блок. След като са били под комунистическо управление, тези млади демокрации влязоха наскоро в Европейския съюз при разширяванията през 2004, 2007 и 2013 г. Там актът на гласуване е \"малко по-малко свещен\", отколкото в другите европейски държави, според Оливие Розенберг. \"За нас гласуването е синоним на демокрация, докато тази връзка е по-малко очевидна в страните на изток, където още съществува споменът за неплуралистичните избори\" през комунистическия период. Нещо повече, \"в тези държави има силна нестабилност на партийната система, като партии сменят своите имена, съюзници и т. н. Това не благоприятства партийната идентификация, а оттам - и гласуването\". С изключение на Белгия и Люксембург, страните основателки на ЕС също регистрират повишаване на равнището на въздържащите се от гласуване. Във Франция и Холандия делът на негласуващите се увеличи от около 40 процента през 1979 г. до около 60 на сто през 2014 г. Този дял е нараснал от 14 на 43 на сто в Италия и от 34 на 50 процента в Германия. Ерозията на участието засяга не само европейските, но и националните избори. От 2004 г. делът на въздържащите се от гласуване във Франция и Германия обаче се стабилизира. \"Достигнат е нов етап\", смята Розенберг. Това се обяснява най-вече, според него, с \"определено осъзнаване от страна на населението, особено с кризата, при която Европейският съюз беше част от проблема и може би е част от решението\". /БТА/", "date": "2019.04.22", "title": "На изборите за Европейски парламент броят \nна негласуващите не спира да расте"}
{"url": "https://www.24chasa.bg/novini/article/7415119", "text": "„С Кувейт ни свързва дълга история на отлични двустранни отношения“, заяви заместник министър-председателят Марияна Николова по време на среща с кувейтска парламентарна делегация начело с Ракан Юсеф Ал Несф, председател на Групата за приятелство Кувейт-България. Николова изтъкна, че България се радва на висока макроикономическа и финансова стабилност, а годишният растеж от близо 4% е сред най-високите в Европа, съобщиха от пресцентъра на Министерски съвет. “Считам, че е налице потенциал за инвестиционно сътрудничество между двете държави. Кувейтските инвеститори са добре дошли у нас. Те могат да инвестират в инфраструктурни проекти, индустриални зони, селскостопански обекти и проекти на хранителната промишленост“, подчерта вицепремиерът и изрази очакване в скоро време да се проведе сесия на Българо-кувейтската смесена комисия за икономическо и техническо сътрудничество. На свой ред Ракан Юсеф Ал Несф подчерта, че кувейтските инвестиции у нас, които възлизат на около 2 млн. долара, са крайно малко и трябва да се работи за увеличаването им, още повече, че има потенциал за това.", "date": "2019.04.22", "title": "Марияна Николова: Налице е потенциал за инвестиционно сътрудничество с Кувейт"}
{"url": "https://www.24chasa.bg/novini/article/7415175", "text": "За имотите в курортните селища ще се плащат същите местни данъци и такси, както за останалите. Това е записано в проектозакон за промени в Закона за местните данъци и такси, внесен от председателя на бюджетната комисия Менда Стоянова. Промените се налагат, след като Конституционният съд отмени предишните, предаде  От началото на тази година влязоха в сила текстове, които засягат собствениците на \"втори\" жилища в курортните селища. Общинските съвети трябваше да гласуват по-висок данък сгради - от 5 до 7 на хиляда върху данъчната оценка за имотите в планински и морски курорти от национално значение и от 4,5 до 6 на хиляда за имотите в останалите населени места, определени като курорти. Още миналата година президентът Румен Радев наложи вето на тези текстове, а след като то бе преодоляно в пленарната зала, беше сезиран Конституционният съд. В началото на април той ги обяви за противоконституционни. Заради това сега председателят на бюджетната комисия Менда Стоянова предлага нови текстове, според които местният налог се изравнява с този за останалите имоти, а именно - между 0,1 до 4,5 на хиляда от данъчната оценка. В текстовете са приложени и указания за заварено положение, тъй като част от собствениците вече може да са платили данъка си.", "date": "2019.04.22", "title": "Няма да има по-високи данъци за имотите в курортни селища"}
{"url": "https://www.24chasa.bg/novini/article/7415152", "text": "Решението на правителството на Шри Ланка да блокира всички социални медии в часовете след смъртоносните атентати в неделя е емблематично. То свидетелства колко силно провалът на базираните в САЩ технологични компании да озаптят изопачената информация, екстремизма и подстрекаването към насилие, започва да натежава над твърденията за ползите от социалните медии. Правителството на Шри Ланка блокира Фейсбук, УотсАп и Инстаграм - всички те собственост на Фейсбук - в неделя заради опасения, че \"фалшиви новини, разпространявани чрез социалните медии\", могат да доведат до насилие. Мрежите ще останат блокирани до приключване на разследването на взривовете, убили над 200 души, обявиха властите. Блокирани са и други социални мрежи освен Фейсбук, включително ЮТюб и Вайбър. Именно Фейсбук и УотсАп обаче са доминиращите платформи в страната. Що се отнася до Фейсбук, в частност, решението на Шри Ланка е забележително отстъпление от преди само по-малко от три години, когато тази социална мрежа бе смятана за \"една от най-важните световни институции за отговор при извънредни ситуации\", написа тогава списание \"Уайърд\" (Wired). Огромният глобален обхват на тази социална мрежа, нейната сложна тъкан от социални взаимоотношения, способността й автоматично да включва алгоритъм за \"проверки за сигурност\" и наборът от инструменти, позволяващи бързо разпространение на информация и \"жив\" видеоматериал навремето се разглеждаха като потенциално предимство при глобална реакция при бедствия. Оцелели могат да използват Фейсбук, за да дават индикация, че са в безопасност; правителства могат чрез Фейсбук да излъчват в ефир развой на събития на живо; неправителствени организации и местни хора могат чрез Фейсбук да координират хуманитарни акции. Същите тези отличителни черти, които правят Фейсбук толкова полезен, обаче го правят едновременно и невероятно опасен: изопачената информация се движи толкова бързо, колкото и достоверната информация, ако не и по-бързо. Последните седмици дадоха многобройни примери колко вредно може да се окаже това в период след кризисна ситуация. Нападателят от Крайстчърч, който стреля и уби 50 мюсюлмански богомолци, беше използвал Фейсбук, за да предава на живо своето нападение, реално милитаризирайки платформата. И Фейсбук, и ЮТюб не успяха да предотвратят разпространението на зловещия видеосюжет. А и точно тази седмица една програма на ЮТюб, предназначена уж да не допусне изкривена информация, на практика създаде такава: платформата прикачи информационна подборка за терористичните атаки на 11 септември към живото предаване от горящата (катедрала) Нотр Дам, с което създаде фалшиво впечатление, че пожарът е свързан с тероризъм. В Шри Ланка и преди е имало случаи изопачена информация, разпространявана чрез социалните медии, да доведе до смъртоносно насилническо поведение на тълпи. През март 2018 г. правителството блокира Фейсбук, УотсАп и други интернет платформи при инциденти на насилие от страна на будисти екстремисти срещу мюсюлмани, някои от които бяха предизвикани от език на омразата и фалшиви слухове, разпространени по социалните медии. Тогава правителството на Шри Ланка остро критикува Фейсбук, че не успява стриктно да следи за употреба на език на омразата на местни езици. Борбата на Фейсбук с изопачената информация в такива случаи може да има културни и географски аспекти, каза Вагелис Папалексакис, преподавател по компютърни науки и инженерство в Калифорнийския университет. Американските компании често не разполагат с местни ресурси и експерти по местни езици, за да разбират по-добре как да цензурират изопачената информация в реално време. Блокирането на социалните медии само по себе си не е панацея срещу изопачената информация, предупреди Джоан Донован, директор на изследователски проект по технология и социална промяна в Харвард. \"От минал опит ние знаем, че по време на кризи всеки отива в интернет да търси информация, - каза тя. - Когато има много смъртни случаи и многобройни извънредни ситуации, много важно е хората да са в състояние да комуникират и да се чувстват сигурни. . . Това наистина поставя в много по-лошо положение хората, които имат несигурен достъп до комуникация. Така възниква опасен прецедент.\" До пълна забрана на социалните медии се стига рядко, но правителствата преди са използвали различни начини да блокират някои социални медии и други уебсайтове в интернет. Един начин някое правителство да направи това е, като поиска от интернет доставчиците да блокират IP адресите, свързани с тази платформа. Така правеше по-рано Русия, опитвайки се да блокира приложението за кодирани съобщения Телеграм. Интернет потребителите в Шри Ланка, според съобщенията, успяват да влязат в някои блокирани сайтове, използвайки частни виртуални мрежи, инструменти, които пренасочват трафика през различни сървъри, което показва, че блокирането е било извършено чрез забрани на отделни URL, а не чрез DNS или IP адреси. Според някои предположения това може да означава, че хора, опитващи се да разпространяват недостоверна информация, ще намерят начини да го направят, докато онези, които търсят новини онлайн, ще продължат да получават фалшива продукция. \"Това е сложен въпрос, не мога да разбера защото правителството е постъпило така. Но се казва, че заплахата от насилие на расова основа трябва да бъде поставяна на везните срещу свободния достъп до информация\", казва Джон Озбей, експерт по киберсигурност във фирма \"Крипти\". Според цитираната вече от Джоан Донован част от предизвикателството пред правителствата е липсата на поглед върху онова, което се случва в социалните медийни платформи в реално време. \"Правителствата са в трудно положение, защото трябва да прибягват до такива наистина обширни пълномощия, за да постигат някакъв резултат, - каза тя. - Тъй като компаниите зад тези платформи нямат добри умения в контрола над съдържанието и оценката на степените на заплаха, ще се налага да подкрепяме такива сценарии винаги, когато е налице кризисна ситуация.\" /БТА/ * б. прев.: с минимални съкращения", "date": "2019.04.22", "title": "Блокирането на социалните медии в Шри Ланка след атентатите отразява чувството, че опасностите онлайн са повече от ползите*"}
{"url": "https://www.24chasa.bg/novini/article/7415184", "text": "Теодор Захов - съдружник на Иво Прокопиев и съиздател на в. “Капитал”, е дал 1,2 млн. долара заем на строителна компания “Артекс”. Това става ясно от публикация във в. “Труд”. Сделката е станала преди година. На 3 април 2018 г. Захов и собствениците на “Артекс” – архитектите Пламен и Весела Мирянови, сключват договор. Според него двете компании на съиздателя на “Капитал” – “Иновент холдинг” и “Иновент финанс”, отпускат всяка по 600 000 щатски долара на “Артекс Инженеринг”. Срокът за погасяването на дълга е една година, при лихва от 6%. Захов може да поиска сумата да му бъде върната в срок до 3 работни дни “при настъпване на необичайни събития”. Преди това - през декември 2017 г., в своя притурка седмичникът “Капитал” представя с платена публикация най-амбициозния проект на “Артекс” – небостъргача “Златен век” в софийския квартал “Лозенец”. \"Небесата и планинските върхове са подобаващото място на боговете, светилища и храмове се издигат на най-високия хълм, дворците на владетелите се виждат отвсякъде, а паметниците на героите имат пиедестал, за да се открои още веднъж разликата между обикновеното и това, което не може да се надмине. Сякаш смирението пред висшите сили, които биха могли да се разгневят на човешката дързост и да я накажат, прави жилищата по-скромни, по-ниски, по-незабележими. Но не и днес”. Това гласи публикацията в \"Капитал\". Година и половина по-късно, след като избухва скандалът с “Артекс” и ниските цени, на които ВИП-клиенти купуват имоти от компанията, “Капитал” ще промени отношението си към “Златен век”, който от “място на боговете”, ще се превърне в “небостъргачът, който ще се окаже златен”. А скандалът с \"Артекс\" бе започнат от бивш журналист от в. “Капитал” – Николай Стайков, чрез организацията \"Антикорупционен фонд\" и разпространената от нея информация. В медиите на Прокопиев и Захов и на близки до тях издатели се тиражират информации, че парламентарното мнозинство е приело лобистка поправка в Закона за устройство на териториите точно заради “Златен век”. Противниците на строежа в лицето на инициативен комитет активно са отразявани от изданията на Захов и Прокопиев и близки до тях сайтове и телевизии. В. “Капитал” в края на март и началото на април т.г. все по-усилено внушава, че “не е ясно какво ще стане с “Артекс” и построените вече 18 етажа от бъдещия небостъргач. Подобни публикации и твърдения, съпоставени със заема, отпуснат от Захов на Мирянови, може да събуди подозрения, че всъщност интересът на съиздателите на “Капитал” към бъдещето на строежа в “Лозенец” не е свързано с обществения интерес или с грижата за околната среда. С далеч по-голяма вероятност може да се допусне, че строителната компания може да е поставена под натиск, който би отпаднал срещу изпълнението на определени условия. Като например да прехвърли част от “Златен век” на компании на Захов и/или на Прокопиев, които се занимават с управление на недвижими имоти. И дали прокламираната политика в продължение на години в изданията на двамата в подкрепа на \"зелени\" каузи не е всъщност параван за прикриване на странни бизнес практики. Логичен е и въпросът защо точно от Захов е взела заем компания, която е на пазара на недвижими имоти от 1993 г. при това с неизгодни условия. Още повече, че “Артекс” финансират проекта с банков кредит от 16 млн. лв., а приходите от продажби за 2016 и 2017 г. само от “Златен век” са 5,5 млн. лв. Не е ясно и дали “Артекс” е върнал заема или срокът на заема е предоговорен и как как са се отразили репутационните щети върху \"Артекс\", провокирани и от публикациите в изданията на заемодателя Захов. Това е нормален бизнес договор, в него няма никакви специални клаузи, коментира пред \"24 часа\" Теодор Захов. Той допълни, че отпуснатият заем е необезпечен и пред това договорените условия в никакъв случай не могат да се определят като  утежняващи за \"Артекс\". Срокът на договорът е удължен, каза още Захов. И допълни, че в него няма клауза за дълг срещу собственост - тоест, ако \"Артекс\" не върне сумата, не е предвидено компаниите на Захов да придобият дял в някой от проектите на строителната компания. ", "date": "2019.04.22", "title": "Теодор Захов - съдружникът на Иво Прокопиев, дал 1,2 млн. долара заем на \"Артекс\""}
{"url": "https://www.24chasa.bg/novini/article/7415198", "text": "Водещият южнокорейски производител на смартфони \"Самсунг\" (Samsung Electronics) отлага планираните за тази седмица медийни събития в Шанхай и Хонконг, свързани с дебютното представяне на сгъваемия модел Galaxy Fold, съобщава Ройтерс. От компанията не предоставиха подробности за причините, но решението идва само дни, след като се оказа, че тестови модели на сгъваемия смартфон са показали дефекти. Вместо да се радва на планираното за 26 април представяне на Galaxy Fold в Съединените щати репутацията на южнокорейския конгломерат пострада, след като журналисти в областта на технологиите съобщиха за прекъсвания и мигащи екрани при тестова експлоатация на сгъваемия смартфон само в рамките на еднодневна експлоатация. От компанията съобщиха, че са получили \"няколко\" информации за повреди на дисплеите на пробните мобилни апарати с цена от $ 1980, което сякаш върна призрака на сгромолясалия се преди три години нов смартфон на \"Самсунг\" от модела Galaxy Note 7. Недостатъците на батерията и на дизайна на Note 7 доведоха до възпламеняване или дори до експлозия на някои от смартфоните от този модел, което принуди южнокорейският технологичен гигант да ги изтегли от обръщение и в крайна сметки да отмени изцяло продажбите на Galaxy Note 7, съобщи БТА. Сгъваемият модел на \"Самсунг\" Galaxy Fold беше приветстван преди време като бъдещето в областта на смартфоните, след като от 2007-а година насам iPhone на Apple Inc. не успя да впечатли с нещо прекалено иновативно. Самият модел прилича на стандартен смартфон, но може да се отваря като книга, за да разкрие втори дисплей и да се превърне в малък 7,3-инчов таблет. Дизайнът е подобен на предстоящия за дебют модел Mate X на \"Хуавей\" (Huawei Technologies Co). Официални представител на Samsung заявиха в понеделник, че фирмата проучва подробно докладите за нанесените на екрана щети, както вече беше обявено. В същото време отказаха да коментират дали ще има някаква промяна при дата на пускане на Galaxy Fold и в САЩ. Фирмата планира да започне продажбите на сгъваемия си смартфон в Южна Корея и в Европа през месец май, докато на този етап от компанията не посочиха нова конкретна дата за дебюта на Galaxy Fold на китайския пазар.", "date": "2019.04.22", "title": "\"Самсунг\" отлага дебюта на сгъваемия смартфон Galaxy Fold на китайския пазар"}
{"url": "https://www.24chasa.bg/novini/article/7415191", "text": "„ Нито аз, нито някой от семейството сме получавали заплахи и затова съм в шок, заяви   - Имам своите подозрения, които споделих с разследващите и разчитам, че полицията ще си свърши работата, като намери извършителите на това престъпление.” Според Николова има видеокамера пред самия вход на блока, в който живее в Козлодуй и се надява записът да помогне на полицията да открие извършителите. Подпаленото ауди има пълна застраховка „Автокаско”, сподели още кметицата. „Възмутена съм от това, което се случи, каза още Николова. - Сигурна съм, че палежът е свързан с работата ми и приемам, че това е посегателство срещу институцията, която представлявам и лично срещу мен”.", "date": "2019.04.22", "title": "Кметицата на Козлодуй: Палежът на семейната ни кола е заради работата ми"}
{"url": "https://www.24chasa.bg/novini/article/7414721", "text": "Германската канцлерка Ангела Меркел бе сред последните западни лидери, поздравили Володимир Зеленски с победата му на президентските избори в Украйна вчера, предаде ТАСС. \"Сърдечно ви поздравявам с избирането на поста президент на Украйна\", се казва в телеграмата на Меркел, изпратена до Зеленски. \"Правителството на Германия и занапред ще продължи активно да подкрепя Украйна, в частност за правото й на суверенитет и териториална цялост. Бих се радвала в близко време да се срещна с вас в Берлин\", пише германската канцлерка до избрания за президент на Украйна.", "date": "2019.04.22", "title": "Меркел към Зеленски: Германия и занапред ще продължи активно да подкрепя Украйна"}
{"url": "https://www.24chasa.bg/novini/article/7414455", "text": "Мъжът,  , е член на управляващата Партия на справедливостта и развитието (ПСР), съобщи турската телевизия НТВ. Полицията задържа днес няколко души, заподозрени в участие в нападението срещу лидера на НРП. Полицията досега е установила самоличностите на 11 от преките нападатели, информира телевизията. Кълъчдароглу бе нападнат вчера от голяма група мъже в град Чубук (окръг Анкара). Той бе атакуван от разгневена тълпа по време на погребална церемония на турски войник, убит в сблъсъци с признатата за терористична организация Кюрдската работническа партия (ПКК). Телохранителите на лидера на НРП успяха да го отведат в безопасност, предава БТА. Сред задържаните днес е Осман Саръгюн, който удари Кълъчдароглу с юмруци в лицето. Саръгюн избяга след нападението и бе заловен днес от силите на реда в град Сиврихисар (в съседния на Анкара окръг Ескишехир). Говорителят на ПСР Йомер Челик съобщи днес, че Осман Саръгюн е член на ПСР, но се очаква той да бъде изключен от партията. Разследването във връзка с нападението срещу Кълъчдароглу продължава, посочва НТВ. В момента се преглеждат споделяния в социалните мрежи, в които са били отправяни призиви за участие в протест срещу лидера на НРП.", "date": "2019.04.22", "title": "Сред задържаните за нападението срещу Кълъчдароглу е и член на управляващата партия в Турция (Oбновена)"}
{"url": "https://www.24chasa.bg/novini/article/7414740", "text": "Хранителен магазин в Ловеч ще бъде запечатан от НАП заради нарушения, съобщават от областната дирекция на МВР. При съвместна проверка служители на сектор \"Противодействие на икономическата престъпност\" и представители на ловешкия офис на НАП в хранителния магазин са установили извършване на продажба на хранителни стоки без издаване на фискален касов бон. Съставен е акт за това и предстои обектът да бъде запечатан. При последвалата проверка в помещение в търговския обект са намерени и иззети 50 литра наливен алкохол /ракия/ без бандерол и документи за платен акциз. За това нарушение също ще бъде съставен акт на собственика на магазина по Закона за акцизите и данъчните складове.", "date": "2019.04.22", "title": "Затварят хранителен магазин в Ловеч заради ракия без бандерол, не издавали и бележки"}
{"url": "https://www.24chasa.bg/novini/article/7414753", "text": "45 килограма контрабанден тютюн, без акцизен бандерол, откриха варненските криминалисти в багажника на лека кола. Служителите на икономическа полиция имали предварителен сигнал. Те действали при специализирана полицейска операция по линия на противодействието на престъпления, свързани с търговията с акцизни стоки без бандерол. Спрели форд с варненска регистрация близо до зърнобаза на пресечката за с. Разделна. Установено че, че в багажника на автомобила 68-годишният собственик на возилото превозва нарязан тютюн без акцизен бандерол – около 45 кг с приблизителна стойност 10 000 лева. По случая е образувано досъдебно производство, материалите са докладвани на прокурор от Районна прокуратура – Варна. Работата по доказване и документиране на престъплението продължава. С.Й. е задържан за срок до 24 часа.", "date": "2019.04.22", "title": "Варненски криминалисти откриха 45 кг контрабанден тютюн в багажник"}
{"url": "https://www.24chasa.bg/novini/article/7414761", "text": "Две леки коли - санг йонг и фолксваген, са били запалени умишлено на неохраняем паркинг пред частен дом на бул. \"Сливница\" във Варна. Разследващите са категорични, че става въпрос за умишлен палеж. Задържан е и подпалвача - 42-годишен варненец, познат на органите на реда и вече осъждан за други престъпления. Предполага се, че става въпрос за неуредени финансови взаимоотношения. Няма пострадали хора. Увредени са предната част на единия автомобил и задната част на другия. По случая е образувано досъдебно производство, материалите са докладвани в Районна прокуратура – Варна. Варненските огнеборци гасиха къща, подпалена от мълния. Инцидентът станал през почивните дни в село Аспарухово. Мълнията паднала върху покрива на къщата. Унищожени са 150 кв.м покривна конструкция, мебели, мото помпа. Няма пострадали хора. 7 са регистрираните пожари без преки материални щети за едно денонощие – в сухи треви, в отпадъци и в контейнер за смет, в комин, в кухня на апартамент и на тераса.", "date": "2019.04.22", "title": "Запалиха две леки коли пред блок във Варна"}
{"url": "https://www.24chasa.bg/novini/article/7414795", "text": "Двама германски граждани, живеещи у нас, ще бъдат съдени за различни престъпления. Единият откраднал козметика от магазин, другият предизвика тежък пътен инцидент и вкара моторджия в болница. Първи е задържан 56-годишен чужденец, след като бил спипан да краде различни козметични продукти от магазин на ул. \"Цариброд\" в морската столица. Той бил задържан на място и предаден на полицията. Срещу него е образувано бързо полицейско производство. Пътният инцидент станал на бул. \"Трети март\" във Варна. 60-годишен германски гражданин, живущ в България, при излизане от крайпътна територия с джипа си, не пропуска и блъска мотоциклет кавазаки, движещ се в права посока. 38-годишният моторджия е откаран в болница с фрактури на нос и ръка и травма на таза. Настанен е за лечение без опасност за живота. По случая има образувано досъдебно производство.", "date": "2019.04.22", "title": "Двама германци отиват на съд за кражба и катастрофа"}
{"url": "https://www.24chasa.bg/novini/article/7414791", "text": "Когато ВМРО-ДПМНЕ ръководеше правителството във време на икономически и политически кризи, се трудехме и привличахме инвестиции в нови фабрики от чужбина, за да получат безработните и нископлатените хора работа и възможности, припомни бившият македонски премиер Никола Груевски, който избяга в Унгария, съобщава информационният сайт Прес24. Той написа това снощи, след първия кръг на президентските избори в Северна Македония, на които кандидатът на управляващата коалиция Стево Пендаровски води с около половин процент пред кандидатката на ВМРО-ДПМНЕ Гордана Силяновска, предава БТА- \"Днес, когато няма икономически кризи в Европа и по света, би трябвало да идват три пъти повече инвестиции. Днес обаче няма почти никакво усилие за привличане на нови компании и фабрики, които да открият нови работни места, освен малко актьорска игра. Няма кой. Не знаят как. Нито пък имат воля и интерес да научат или да намерят някой, който знае\", написа Груевски и добави, че \"затова сега все повече, много повече от по-рано, безработни и неоценени търсят спасение навън и Македония остава с все по-малко народ\".", "date": "2019.04.22", "title": "Никола Груевски: Македония остава с все по-малко народ"}
{"url": "https://www.24chasa.bg/novini/article/7414739", "text": "Лидерът на ДОСТ Лютви Местан, който е обвинен за смърт по непредпазливост след катастрофа, е атакувал в съда и друга от наложените му от прокуратурата санкции - взетата шофьорска книжка. Той е пуснал жалба, с която настоява магистратите да му върнат свидетелството. Това става дни, след като политикът обжалва гаранцията, с която е на свобода. Местан е обвинен за причинена смърт по непредпазливост на 6-месечно бебе при катастрофа на 14 април на разклона за село Загорско край Кърджали. Той беше задържан за 24 ч, след което прокуратурата му наложи гаранция от 10 хил. лв., която беше отменена от съда, тъй като липсвали доказателства за доходите му. В петък прокуратурата за втори път му наложи същата гаранция от 10 хил. лв., след като събра необходимите доказателства за състоянието му. Сега той може пак да обжалва мярката пред съда. Местан има и забрана да напуска страната. Според обвинението лидерът на ДОСТ е нарушил 2 разпоредби на Закона за движение по пътищата. Първата е, че при завой за влизане в път с двупосочно движение шофьорът трябва да навлезе по възможно най-краткия път в дясната лента. Втората - предвижда, че шофьорът, приближаващ се към кръстовище, трябва да се движи с такава скорост, че при необходимост да може да спре и да пропусне участниците в движението, които имат предимство.", "date": "2019.04.22", "title": "Местан си иска отнетата шофьорска книжка след катастрофата, жали санкцията в съда"}
{"url": "https://www.24chasa.bg/novini/article/7414820", "text": "Намаляването на рисковете на работното място и на броя на пострадалите и загиналите при трудови злополуки е основен приоритет на Министерството на труда и социалната политика. Това каза министър Бисер Петков при отбелязването на Световния ден на безопасността и здравето при работа, съобщиха от пресцентъра на социалното министерство. \"Безопасността и здравето при работа винаги са били и ще продължават да бъдат основна цел на социалната политика, тъй като те са от ключово значение за подобряване на качеството на работните места и условията на труд, за насърчаване на конкурентоспособността и производителността на икономиката, за устойчивостта на системите за социална сигурност\", е посочил Петков, цитиран в съобщението. Той е подчертал, че всяка трудова злополука и професионална болест са предотвратими, ако се вземат навременни мерки. По думите на Бисер Петков повече от всякога е необходимо да продължават съвместните усилия на работодатели, синдикати и правителство за гарантиране на справедливи и достойни условия на труд и равни възможности. Необходими са и активни действия за адаптиране на защитата на безопасността и здравето на работещите към промените, породени от новите форми на работа и организация на труда, е казал още министър Бисер Петков. Той е поднесъл венец пред паметника на загиналите на работното място пред централата на КНСБ заедно със заместник-министър Лазар Лазаров.", "date": "2019.04.22", "title": "Бисер Петков: Всяка трудова злополука е предотвратима, ако се вземат навременни мерки"}
{"url": "https://www.24chasa.bg/novini/article/7414843", "text": "Министърът на здравеопазването на Шри Ланка Раджитха Сенаратне каза, че местна ислямистка групировка, наречена Нешънъл Таухид Джамаат, е отговорна за нападенията в църкви и хотели на Възкресение Христово, предадоха Асошиейтед прес и Франс прес. Министърът, който е говорител на правителството, каза на пресконференция, че нападенията са били извършени от седем атентатори камикадзета. Все още не са ясни причините за трите бомбени експлозии, станали по-късно вчера, след серията от взривове в три църкви и три хотела, допълва АП. Според министъра нападенията, отнели живота на 290 души, са били осъществени с помощта на международна мрежа, предаде Ройтерс Не вярваме, че тези атаки са били извършени само от група хора, действащи само в нашата страна, допълни той, предава БТА. Има някаква международна мрежа, без която тези атаки нямаше да се увенчаят с успех, каза министърът. Шриланските власти са започнали разследване за евентуалните връзки на местната групировка с чужди групи, допълва Франс прес. Преди 10 дни в полицейските участъци в страната е било разпратено предупреждение, че въпросната групировка подготвя атентати срещу църкви и срещу посолството на Индия в Коломбо, допълва Франс прес. Телевизия Ал Арабия казва, че групировката е поела отговорност за атаките, извършени вчера, предаде ТАСС В нападението загинаха и 35 чужденци, сред които двама австралийци от едно и също семейство, петима британци, двама индийски политически представители, граждани на Турция, на Португалия, Китай, както и няколко американци. Сред жертвите има и трима датски граждани. Според Би Би Си и Ройтерс това са трите деца на датския милиардер Андерс Холш Поулсен. Същевременно президентът на Шри Ланка Маитхрипала Сирисена обяви, че от полунощ ще въведе извънредно положение в страната след нападенията, предадоха световните агенции. Президентът ще поиска и международна помощ за разследването на атаките.", "date": "2019.04.22", "title": "Здравният министър на Шри Ланка: Местна ислямистка групировка стои зад атентатите"}
{"url": "https://www.24chasa.bg/novini/article/7414849", "text": "Император Акихито, който на 30 април ще стане първият абдикирал японски император за близо две столетия, посвети живота си на народите, засегнати от страната му по време на Втората световна война и на японците, възстановяващи се след природни бедствия. Акихито, който на 23 декември навърши 85 години, претърпя сърдечна операция и се лекува от рак на простатата, а сега носи и слухов апарат. През 2016 г. той каза, че се страхува, че възрастта може да му попречи да изпълнява своите задължения. Ето няколко ключови момента от неговото управление като първия император, който не е бил обявен за божествен, когато се е възкачил на Хризантемения трон през 1989 г.: Женитбата на Акихито през 1959 г. с Мичико Шода, дъщеря на индустриалец, бе първата за наследник на престола с някой, който не е благородник, и бе приветствана като символ на една нова Япония. Двамата се запознали в тенис клуб и той й предложил да се оженят по телефона. Двойката е била снимана през годините как танцува заедно валс в официални дрехи и да се разхожда по морския бряг с анораци и панталони. На 10 април, само няколко месеца преди Акихито да абдикира, императорската двойка отпразнува 60-годишнината от сватбата си. Те се стремяха да изградят имидж на \"монархия на средната класа\" и да приближат императорското семейство до хората. И трите им деца постъпиха в университет и се омъжиха за хора без благородно потекло, а обществеността бе информирана, когато Акихито бе диагностициран с рак на простатата през 2002 г., за разлика от тайнствеността около болестта на баща му император Хирохито. Акихито и Мичико се стремяха да изгладят отношенията в цяла Азия, която пострада от политиката на Япония преди и по време на Втората световна война, с многобройни посещения в чужбина. През 1992 г. той стана първият японски монарх, за когото се знае, че е посетил Китай, където раните от войната са дълбоки, и каза, че изпитва \"дълбока тъга\" за \"нещастния период, когато моята страна причини големи страдания на народа на Китай\". На пресконференция по случай рождения си ден през 2001 г. Акихито каза, че изпитва \"известна близост\" с Корея, защото предците му са били корейци - безпрецедентно изказване за японски монарх, което влезе във водещите заглавия на вестниците в Сеул. През 2005 г. императорската двойка посети остров Сайпан, станал сцена на кървави боеве по време на Втората световна война, за да отдадат почит на паметниците в чест на загиналите японски, американски и корейски воини. Акихито често призовава Япония да помни страданията по време на войната - изказвания, които през последните години привличат голямо внимание, тъй като премиерът Шиндзо Абе изглежда настоява за по-малко извинителен тон. На 15 август 2015 г., на 70-ата годишнина от края на войната, Акихито се отклони от официалното изявление, за да изрази \"дълбоко разкаяние\". Предишния ден Абе каза, че изпитва \"печал в крайна степен\", но допълни, че бъдещите поколения не бива да продължават да се извиняват. Едно от задълженията, поети от императорската двойка, бе утешаването на жертви на природни бедствия. През 2011 г. Акихито предприе безпрецедентната стъпка да се обърне към нацията в телевизионно изявление след земетресението и цунамито, отнели живота на близо 20 000 души и предизвикали най-тежката ядрена криза в света от 25 години. Акихито коленичи, за да говори с евакуирани хора, а Мичико прегърна жени, изгубили домовете си.", "date": "2019.04.22", "title": "Животът на абдикиращия японски император Акихито"}
{"url": "https://www.24chasa.bg/novini/article/7414380", "text": "Вчера от митницата в Чанша съобщиха, че през първото тримесечие общата сума от износа и вноса на Хунан е достигнала 21,69 милиарда юана, като е увеличение с 55% и 13,7% по-бързо от общия темп на растеж на външната търговия на провинцията, предава  . Данните показват, че през първото тримесечие на тази година общата сума от износа и вноса на провинция Хунан е достигнала 80,01 милиарда юана, което е увеличение с 41,3% в сравнение със същия период на миналата година. От тях износът е бил за 54,22 милиарда юана, или с 60,4% повече, а вносът – 25,79 милиарда юана, което е увеличение с 13%. През първите три месеца на тази година провинция Хунан поддържа висока скорост на износа и вноса към Малайзия, Виетнам, Индия и Сингапур.", "date": "2019.04.22", "title": "Приносът на Хунан за ръста на износа и вноса между страните в „Един пояс, един път\" е 55%"}
{"url": "https://www.24chasa.bg/novini/article/7414879", "text": "ДНК от костите от 9-има кръстоносци от 13-и век, погребани в яма в Ливан, показва, че има какво да се научи за кръстоносците и за контактите им с популациите хора, които срещнали по пътя си, съобщи Сайънс дейли. Тленните останки навеждат на мисълта, че воините в армиите на кръстоносците са се отличавали с генетично многообразие и са се кръстосвали с местното население в Близкия изток, макар това да не е имало голямо въздействие върху генетичните особености на днешните ливанци. Изследването хвърля също светлина върху значимата роля, което ДНК може да изиграе, за да опознаем исторически събития, за които информацията е оскъдна, предава БТА. \"Знаем, че Ричард Лъвското сърце е участвал в кръстоносен поход, но не знаем много за обикновените воини, които са живели и умрели тук - заяви един от авторите на изследването Крис Тайлър-Смит от лондонския институт \"Уелкъм Сангър\". - Тези ДНК проби хвърлят нужната светлина.\" \"Получените резултати предоставят безпрецедентен поглед върху произхода на хора, които са се сражавали в редовете на армиите на кръстоносците - поясни Марк Хейбър от екипа. - Тези армии не са включвали единствено европейци. Виждаме изключителното генетично многообразие в Близкия изток - европейци, жители на Близкия изток, индивиди със смесен произход, които се сражавали и умирали един до друг.\" Археоложки данни свидетелстват, че 25 души, чиито тленни остаки бяха открити в погребална яма близо до Сайда в Ливан, са воини, които са загинали в битка през 13-и век. Тайлър-Смит, Хейбър и колегите им са извършили генетичен анализ на костите и са успели да дешифрират ДНК от 9-има кръстоносци. Оказало се, че трима са европейци, четирима - жители на Близкия изток, а двама - със смесен генетичен произход. Други големи човешки миграции, като тази на предвожданите от Чингис хан монголи в Азия и пристигането на испанските конквистадори в Южна Америка, са довели до значими генетични промени у популациите хора във въпросните региони. Авторите на изследването обаче твърдят, че влиянието на кръстоносците е било с по-краткотраен ефект, тъй като генетичните следи от тях у днешните ливанци са незначителни.", "date": "2019.04.22", "title": "Експерт: Армиите на кръстоносците не са включвали само европейци"}
{"url": "https://www.24chasa.bg/novini/article/7414884", "text": "Земетресение с магнитуд 6,3 разтърси днес централната част на Филипините, съобщи Геоложкият институт на САЩ, цитиран от Ройтерс. Според местни сеизмолози трусът е бил с магнитуд 5,7, предаде ДПА. Епицентърът е бил в град Кастийехос, провинция Самбалес, на 60 километра северно от Манила, предава БТА. Трусът е бил усетен силно в района на филипинската столица и в съседните провинции Пампанга, Булакан и Кавите.", "date": "2019.04.22", "title": "Земетресение с магнитуд 6,3 разтърси \nФилипините"}
{"url": "https://www.24chasa.bg/novini/article/7413710", "text": "В столицата средният приход от хотелска стая е достигнал 50 евро, а средният разход, който прави всеки гост на града за една нощувка, е 57 евро. Той дава и средно по 25 евро на ден за други разходи, показват данни на Столичната общинска агенция за приватизация и инвестиции за миналата година. Приходите на хотелите са се вдигнали рязко след 2014 г. По време на кризата този показател е паднал с повече от 30%, а през 2015 г. е бил 32 евро. София е била посетена от 1,3 млн. гости за една година, като ръстът на годишна база е с 13%, а на направените нощувки – 15%. 65 на сто от гостите са били чужденци. Най-много са от Италия, следвани от Великобритания, Германия, Гърция, Израел и Турция. Ръстът на туристите се дължи най-вече на нискотарифните авиокомпании. Туристите, идващи с тях, правят среден престой от 1,8 дни в София, като харчат средно по 53,05 лв. на ден за храна, напитки и развлечения. 4- и 5-звездните хотели в София в момента са 42, но около 84% от броя на леглата е в хотели, които не са част от международни вериги. Това съотношение ще се промени до 2-3 години, тъй като редица чужди вериги строят в момента обекти. Според анализа стаите, които се предлагат чрез AirBNB, са се увеличили 10 пъти за последните 5 години и в момента са 2352. Средната цена за нощувка в тях е 35 евро, а средният месечен доход от отдаването под наем на такъв имот е 492 евро. Данните са част от доклад на агенцията, който ще бъде представен по време на шестата годишна среща на Националния борд по туризъм във вторник в хотел “Хилтън” от изпълнителния директор на агенцията Владимир Данаилов. ", "date": "2019.04.22", "title": "В София средният приход от хотелска стая стигна 50 евро"}
{"url": "https://www.24chasa.bg/novini/article/7414691", "text": "Делото срещу убиеца на Виктория Маринова Северин Красимиров тръгна в русенския окръжен съд като съкратено съдебно следствие. Обвиняемият потвърди, че признава направените самопризнания, както и фактите, изложени в обвинителния акт на Окръжна прокуратура - Русе и така се спаси от исканата от Темида доживотна присъда без право на замяна. Северин бе докаран от затвора в Белене и влезе с белезници на ръцете и краката в зала № 8 на Съдебната палата в Русе, където в 10 часа в понеделник стартира разпоредителното заседание по делото за убийството на журналистката Виктория Маринова. Както беше заявил по-рано пред „24 часа” бившият съпруг на жертвата Свилен Максимов не присъстваше в съдебната зала. Той бе упълнмощил като свой представител адв. Андрей Желязков. Административният директор и водещ в русенската телевизия ТВН Виктория Маринова бе убита и изнасилена на 6 октомври 2018 г. до бетонната алея край Дунав, където бе спортувала. Северин Красимиров бе задържан четири дни по-късно в дома на майка си в Германия и върнат в България. 21-годишният ром бе подложен на комплексна съдебно-психиатрична и психологична експертиза, за да се установи дали е вменяем и може ли да носи наказателна отговорност. Той лежа един месец в психиатричното отделение на затворническата болница в Ловеч, където бе наблюдаван и изследван от специалисти. Заключението им бе, че Северин страда от лека степен на умствено изоставане, има личностно разстройство, но към момента на извършване на престъплението и след това е разбирал свойството и значението на постъпките си. По настояване на роднините на Виктория, срещу Северин баха отправени три частни граждански иска по 150 000 лв. Като частен обвинител от страна на ищците – бащата на загиналата Георги Маринов, майката Галя Маринова и щерката София Максимова бе конституиран адвокат Андрей Желязков. Съдията Юлиян Стаменов се съгласи да обедини в едно наказателното и граждаските дела на тримата опечалени срещу обвиняемия. Служебният защитник на Северин Иван Дойнов потвърди внесената от него заявка за съкратено съдебно следствие, като настоя и делото да се води при закрити врата, заради фактите около сексуалното насилие над жертвата и някои обстоятелства, които не трябва д астанат известни на широката общественост. Към неговото желание се присъедини и обвиняемият. Заради огромната публична значимост на процеса, съдията отхвърли искането на адвоката. Пред съда Северин Красимиров обясни, че е на 21 години, роден е в Русе, неженен и без образование, определя се като турчин, с българско гражданство. Той на моменти сякаш се изключваше от ставащото наоколо, не чуваше въпросите на съдията и се налагаше защитникът да му ги повтаря. По някое време в съдебната зала влезе майката на Северин Надежда, придружена от мъж. Около 11 часа съдът се оттегли на съвещание. В паузата Надежда бе обградена от отрадяващите делото журналисти с въпроси за сина й. Тя започна да се дърпа, да се търкаля по земята, изпадна в истерия. „Много сме разстроени, Северин беше много хубав момче, не сме обаквали такова нещо”, пророни бабата Славка Койчева. В 11 часа и 15 минути съдебното заседание продължи. Съдията Юлиян Стаменов обяви, че съдът е решил делото да се проведе като съкратено съдебно следствие, но ще бъде при открити врата. Окръжният прокурор на Русе Георги Георгиев изложи накратко трите обвинения в обвинителния акт, по които Северин отговаря пред Темида. Първото е извършени от него блудствени действия с Виктория Маринова, при които обвиняемият е употребил сила, което представлява особено тежък случай по закон. Второто е за изнасилване на телевизионната водеща, също представляващо особено тежък случай, а третото - за убийство, извършено умишлено, по особени мъчителен начин, с особена жестокост. На досъдебното производство Северин Красимиров се признава за виновен и дава подробни обяснения, които потвърждават становището на прокуратурата, относно мотива за извършване на престъплението. Пред съда ромът потвърди казаното от него. Освен обясненията на убиеца, прокуратурата разполага с множество веществени доказателства, с дрехите, с които Северин е извършил престъплението и по които е открита ДНК на Виктория, с вещите, той е взел от жертвата и се е опитал да укрие. Прокуратурата смята, че разполага с достатъчно доказателства, които доказват нейните обвинения срещу рома. Конституираният като частен обвинител адв. Андрей Желязков поиска изслушването на двама свидетели. Става дума за дядото на малката София, останала без майка Румен Максимов и и семейният приятел Илкин Осман. Желязков внесе три имуществени граждански иска от опечалените роднини за по 150 000 лв, за причинени неимуществени вреди, заедно със законната лихва, течаща от 6 октомври 2018 г., деня на убийството на Виктория. Като първи свидетел бе призован дядото на София Румен Максимов. Известният русенски журналист бе изключително развълнуван, докато разкказваше пред съда за загиналата и са своята малка внучка. Той призна, че София продължава да търси майка си. Дори след като й обяснили, че „мама е вече една звездичка”, детето продължава да й изпраща послания, калко много й липсва. Според Максимов, детето живее при баща си Свилен, като всекидневно се вижда с дядо си. След смъртта на майка си София станала недоверчива към непознати хора, имала изблици на агресия, наложило се да водят детето на психолог. Самата Виктория била изключително любяща майка, която много държи на детето си. Двете имали прекрасни отношения, София била като залепена за нея, затова сега тлкова й липсва. „Само не ми казвайте, че мама вече я няма”, проплакала малката при ужасната вест. Свидетелят Илкин Осман разказа, че познава семейството на Виктория от години. Тя искала само най-доброто за свето дете. След инцидента, родителите на жертвата са отчаяни, крепи ги само София. Според Осман, след смъртта на майка си малката е станала агресивна, постоянно питала за загиналата и плачела. Съдията даде право на Северин Красимиров да сподели своите мисли за казаното от свидетелите. „Искам да кажа, че много съжалявам за постъпката си! Искам да върна времето назад, но не мога! Искам да се извиня на госпожа Виктория и нейните родители. Признавам си вината! Знам какво е, и азз съм израснал без баща! Това е”, пророни обвиняемият. След кратка почивка делото продължи с пледоариите на адвокатите. Очаква се до края на деня да има присъда. Административният ръководител на телевизия русенската телевизия TVN и водещa на предаването „Подиум”, преобразувано в „Детектор” Виктория Маринова е била убита в интервала 11 и 30 - 12 и 30 часа на 6 октомври 2018 година. Тогава бизнесдамата за последен път е прегледала своя телефон, гласи информация на семейството от телефонната компания. Апаратът, заедно с ключовете на автомобила, очилата й и част от дрехите на жертвата, е бил откраднат от убиеца. Най-тежко от убийството е била разтърсена е малката, 7-годишна щерка на Виктория София. Сигналът за откритото тяло на Виктория Маринова е подаден в 14,18 часа в събота от гражданин, който се разхождал в района край бреговете на Дунав. Трупът е намерен в обрасла с растителност зона. На няколко метра от него са открити и вещи на жертвата. Колата не била в близост до мястото, където е открито тялото, но било установено, че е оставена там от жената. Назначени са различни по вид експертизи, включително и технически - на мобилни устройства. Установен е маршрутът на жертвата - от вчера сутринта до момента на подаването на сигнала, с какво се е придвижвала и как е облечена. При откриването на тялото са липсвали мобилния телефон, ключовете за автомобила, очилата й, както и част от дрехите. Виктория Маринова поема управлението на TVN преди година, след развода си със Свилен Максимов, който е собственик на телевизията, както и на интернет оператор. Според близки, тя е запазила добрите си отношения с бившия си съпруг, като се редували да вземат при себе си и детето, виждали се редовно. След развода Виктория заживяла сама край Дунав в Русе. Максимов дори помогнал на бившата си жена, когато тя пожелала да се запознае с журналистиката и я пратил да се обучава. Виктория е водила свое светско предаване „Подиум” в телевизията. От началото на септември 2018 г. то било прекръстено на „Детектор” и заочнало да се занимава и със социални теми. Загиналата бизнесдама никога не се е занимавала с разследваща журналистика, затова едва ли нейната работа е причина за смъртта й, смятат в Русе. Подобно е мението на роднините й, както и в телевизията. Повечето са на мнение, че става дума за тежко криминално престъпление. Виктория обичала да се занимава с благотворителност и е известна с тази си дейност в Русе. Тя бе много обичана в дунавския град и русенци бяха потресени от изнасилването и убийството на красивата дама. Убийството на Виктория Маринова по своята жестокост разтърси цяла България, но и създаде лош имидж на страната ни в Европа, заради трактовката, че е било извършено заради работата на Маринова, заяви говорителят на главния прокурор Румяна Арнаудова. „Неприятен факт на внушения, които бяха направени от определени кръгове българи срещу българи, срещу нашите институции, срещу българската държава, че в България, журналисти, които се борят срещу корупцията и извършват разседвания, биват убивани. Нашето разследване показа, че това е чист криминален случай, но за съжаление, заради петното, което бяха оставили върху авторитета на държавата, се наложи целият екип да обори само с много усърдие, с висок професионализъм и със самообладание, което проявиха колегите, за да стигнем до истината. Твърденията злепоставиха България за много кратък период от време, но не постигнаха целите, които се бяха поставили тези кръгове от хора, вероятно ръководени от нечисти политически цели”, посочи Арнаудова.", "date": "2019.04.22", "title": "Северин: Много съжалявам, искам да върна времето назад. И аз съм сирак! (Обновена)"}
{"url": "https://www.24chasa.bg/novini/article/7414919", "text": "В информациите за първия кръг от президентските избори в Северна Македония гръцките медии поставят акцента върху слабото участие и малката разлика в гласовете, дадени за Стево Пендаровски и Гордана Силяновска-Давкова, съобщи МИА. \"Пръв, но на ръба, в битката за президент на държавата е Стево Пендаровски\", \"Северна Македония - на втори кръг, на изборите за президент победител е неучастието\", \"Изборен трилър в Скопие - Пендаровски и Силяновска са почти изравнени\", \"Северна Македония - почти равен е броят на гласовете за Пендаровски и Силяновска\", \"Президентски избори в Скопие - неучастието и позицията на албанците са ключови за втория кръг\", \"Секциите бяха затворени при рекордно ниска избирателна активност\", са част от заглавията в онлайн изданията на гръцките медиии за вчерашния кръг от президентските избори, предава БТА. Двамата главни противници - Стево Пендаровски и Гордана Силяновска са почти изравнени на първия кръг от президентските избори в Северна Македония, които се състояха вчера, пише в началото на информацията си гръцката информационна агенция АНА-МПА, текст, който бе публикуван в голяма част от останалите медии. След това са посочени резултатите от ДИК и изявленията и становищата на двамата кандидати, които се класират за втория кръг. Във втория кръг на изборите, на 5 май, ще стане ясно кой ще бъде новият президент на Северна Македония, тъй като на вчерашното гласуване почти с изравнен брой гласове бяха избраникът на Зоран Заев Стево Пендаровски и Гордана Силяновска от партията ВМРО-ДПМНЕ, пише информационният портал \"Ин\", като добавя, че главна роля на вчерашните избори е изиграла ниската избирателна активност. Медията отбелязва, че голяма част от избирателите от всички партии са обърнали гръб на кандидатите на президентските избори. В началото на информацията на сайта на вестник \"Катимерини\" се казва, че Пендаровски е победил в първия кръг, но с малка разлика. Активността, както и на референдума през септември за договора от Преспа, бе много ниска с оглед на това, че в изборния процес участваха 42 процента от избирателите, процент, който е исторически минимум за президентски избори, пише \"Катимерини\". Голямото неучастие и почти изравненият брой гласове на двамата противници Стево Пендаровски и Гордана Силяновска бяха главните характеристики на първия кръг от президентските избори в Северна Македония, които се състояха в неделя, пише и \"Нафтемборики\". Малката преднина на избраника на Зоран Заев Стево Пендаровски и рекордното неучастие въпреки критичността на изборите бяха главните характеристики на първия кръг на президентските избори в Скопие, пише онлайън изданието на вестник \"Прото тема\". От рано тази сутрин резултатите от изборите в по-голямата част от онлайн изданията на медиите са първа и главна тема. Те бяха споменати и в сутрешните информационни емисии на гръцките телевизии и намериха място в челните заглавия на днешните вестници. Във вестник \"Етнос\" информацията е озаглавена \"Президентски избори - трилър в Скопие\", \"Ефимерида тон синдактон\" пише: \"Северна Македония - малко участие в президентските избори\", а заглавието във вестник \"Елефтерос типос\" е \"Двойно изборно послание на Заев - неучастие 60 процента и битка-трилър с кандидатката от ВМРО\".", "date": "2019.04.22", "title": "Вижте коментари на гръцки медии за първия тур от изборите в Северна Македония"}
{"url": "https://www.24chasa.bg/novini/article/7414902", "text": "Служители на РУ-Ловеч задържаха 20-годишен мъж от града, след като открили метамфетамин в дома му в събота около 4 часа сутринта. При извършено претърсване в жилището били намерени и иззети метамфетамин с бруто тегло 27,6 грама и множество вещества, участващи в процеса на производство на наркотици: толуол, фосфорна киселина, разредител, натриева основа. Имало още фуния, лула, газов котлон, електронна везна и др. По случая е образувано досъдебно производство и работата продължава.", "date": "2019.04.22", "title": "Заловиха производител на наркотици в Ловеч"}
{"url": "https://www.24chasa.bg/novini/article/7414844", "text": "Милиардерът Андерс Холх Полвсен, който е най-богатият датчанин, губи три от четирите си деца при експлозиите в три църкви и три хотела в Шри Ланка вчера, при които загинаха над 290 души, пише \"Дейли мейл\". Говорителите на Полвсен потвърдиха пред медиите за семейната трагедия без да споменават кое от децата е оцеляло. Седем атентатори камикадзе са извършили експлозиите, а според здравния министър на Шри Ланка Раджитха Сенаратне местна ислямистка групировка, наречена \"Нешънъл Таухид Джамаат\", е отговорна за нападенията. Само няколко дни преди опустошителните атаки едно от децата на Полвсен Алма споделя снимка от семейната почивка, на която са сестрите й Астрид, Агнес и брат й Алфред край басейн. 46-годишният Андерс Холх Полсен е главен изпълнителен директор и едноличен собственик на международната верига за продажба на дрехи Bestseller. Той е вторият по големина земевладелец във Великобритания и най-големият частен собственик на шотландска земя. Със съпругата си Ан се запознава, когато тя започва работа за Bestseller. Двамата имат 11 шотландски имения и замък, покриващи удивителните 221 000 акра. Полвсен има повече земя и от принца на Уелс. Семейството живее в замък в източната част на Дания. Били са в Шри Ланка на семейна почивка. В нападението в Шри Ланка загинаха и 35 чужденци, сред които двама австралийци от едно и също семейство, петима британци, двама индийски политически представители, граждани на Турция, на Португалия, Китай, както и няколко американци.", "date": "2019.04.22", "title": "Най-богатият датчанин губи три от четирите си деца при атаките в Шри Ланка"}
{"url": "https://www.24chasa.bg/novini/article/7414932", "text": "Децата, които мият чиниите и помагат в чистенето, се справят по-добре в училище, защото стават по-самоуверени, а с това и по-общителни и щастливи, съобщи в. \"Дейли мейл\". Когато не помагат в къщи, те са с до 30 процента по-недоволни от живота, твърдят педиатри, изследвали почти 10 000 деца в началното училище, предаде БТА. \"Успокояващо е да установиш, че традиционни възпитателни практики, като участието в домакинските задължения, допринасят за развитието на детето\" - каза ръководителят на изследването д-р Елизабет Уайт от университета на Вирджиния. Екипът е анкетирал 9971 деца на възраст около девет години и е сравнил резултатите в училище, включително по четене, математика и природните науки, нивата им на компетентност и броя на домакинските задължения, които изпълняват в къщи. Резултатите показват, че колкото повече домакински задължения има едно дете, толкова по-уверено е то в себе си и толкова по-добър е успехът му в училище. Вероятността да са с ниска самооценка е с 27 процента по-голяма за децата, които много рядко помагат у дома. Такива деца с 24 процента по-често не успяват да установят връзка с другите. ", "date": "2019.04.22", "title": "Децата, които помагат в домакинските задължения, се справят по-добре в училище"}
{"url": "https://www.24chasa.bg/novini/article/7414951", "text": "Получихме предложение за конкретна помощ от министъра на културата за възстановяването на \"Нотр Дам\" и когато оценим щетите ще се обърнем към всички тези щедри предложения за помощ, това заяви френският посланик Ерик Льобедел във Велико Търново. \"Ние бяхме изключително развълнувани от множеството реакции и от страна на българските граждани и на българското правителство. Получихме изключително много писма, съобщения, съчувствие от гражданите на България, също така получихме предложение за много конкретна помощ от името на министъра на културата. Ние, както и властите в Париж бяхме много развълнувани от всичко това\", коментира посланикът. Той припомни изявлението на президента Макрон, че \"Нотр Дам\" ще бъде възстановена до 5 години. \"Така че ние ще имаме нужда от помощта на всички творци, занаятчии и работещи в тази област за възстановяването на \"Нотр Дам\" не само във Франция, но и в цяла Европа\", допълни Льобедел. Франция все още оценява щетите. \"Когато имаме окончателна равносметка за тези щети, със сигурност ще се обърнем към всички тези предложения за помощ, които са толкова щедри\", каза дипломатът. На церемония в ЕГ \"Проф. д-р Асен Златаров\" посланикът връчи знак \"Рицар на академичните палми\" на Тошко Христов, учител по история на френския език. Призът е на френското образователно министерство и се присъжда на търновския преподавател за принос в развитие на обучението и на френския език. Христов бе удостоен на връх 58-я си рожден ден.", "date": "2019.04.22", "title": "Eрик Льобедел: Ще имаме нужда от творци и занаятчии от цяла Европа за възстановяването на \"Нотр Дам\""}
{"url": "https://www.24chasa.bg/novini/article/7414948", "text": "Агнешко месо без документи е иззето от автомобил, проверен от служители на РУ- Ихтиман. Около 9.30 часа на 19 април, при извършване на обход, автопатрул на РУ- Ихтиман предприел проверка на лек автомобил \"Фолксваген Голф\", шофиран от местен жител. В колата пътувал и негов съгражданин. В багажника униформените установили 10 заклани агнета, 9 агнешки глави и около 50 кг агнешки субпродукти без задължителната съпътстваща документация. От служители на Българската агенция по безопасност на храните е съставен акт. Водачът и неговият спътник са задържани за срок до 24 часа. По случая е регистрирана преписка.", "date": "2019.04.22", "title": "Откриха агнешко без документи в багажник на кола край Ихтиман"}
{"url": "https://www.24chasa.bg/novini/article/7414929", "text": "Автор на хулиганска проява е задържан в РУ - Карлово. Около 19 часа в петък полицейски екип реагирал на съобщение, че на спирка в село Васил Левски в междуградски автобус се качил мъж, който нападнал с обиди шофьора и му нанесъл удар в лицето. Установена е самоличността на извършителя - 46-годишен жител на селото, във видимо нетрезво състояние, съобщават от МВР. Според първоначалната информация, повод за действията му бил отказът на водача да спре на нерегламентирано място, за да слезе негова родственица. По случая е образувано бързо производство по чл. 325, ал.1 от НК.", "date": "2019.04.22", "title": "Пиян нападна и удари шофьор на междуградски автобус в Карловско"}
{"url": "https://www.24chasa.bg/novini/article/7414980", "text": "35-годишен жител на сeлo Екзарх Антимово е задържан за подпомагане на чужденци, преминали нелегално границата. В петък, между Любимец и разклона за сeлo Сива река, криминалисти от Харманли и ОДМВР-Хасково установили в канавката 9 мъже без документи за самоличност. Впоследствие, служители от ГПУ- Ново село попаднали на още 3-ма чужденци, изоставени между Свиленград и Любимец. В хода на работата и проведените издирвателни действия е задържан мъжът, който е осъществил превоза на мъжете, самоопределили се като граждани на Афганистан. Работата по образуваното досъдебно производство по чл.281 ал.2 т.1 и т.5 от НК продължава. Пълнолетните чужденци ще бъдат настанени в СДВНЧ-Любимец.", "date": "2019.04.22", "title": "35-годишен от Екзарх Антимово помагал на нелегални мигранти"}
{"url": "https://www.24chasa.bg/novini/article/7414944", "text": "С бизнеса и синдикатите правителството има отличен диалог в областта на енергетиката, каза министърът на енергетиката Теменужка Петкова пред журналисти на излизане от среща при премиера Бойко Борисов с представители на работодателски и синдикални организации в Министерския съвет. Срещата при премиера днес е била организирана по искане на четирите работодателски организации и на двата синдиката, уточни тя, цитирана от БТА. Теменужка Петкова информира, че на тази среща представители на работодателските организации са изказали притеснения от покачването на цената на тока на свободния пазар от началото на април. Тя е уверила представителите на бизнеса и синдикатите, че държавата изпълнява поетите ангажименти към енергийната борса. Дружествата от групата на БЕХ, спазвайки Закона за енергетиката, продават електроенергия на свободния пазар. Отделно от това дружествата от държавната енергетика ежедневно предлагат по над 680 мегаватчаса всеки час на платформа \"Ден напред\" на цена от 44.10 лв. \"Това е цена, която е определена от Европейската комисия, и ангажимент, който ние стриктно спазваме\", увери министър Петкова. На срещата е било обсъдено и състоянието на \"ТЕЦ Марица изток 2\" ЕАД и всички са се обединили за това да се търсят възможности, за да може да се съхрани работата на централата. \"Трябва да намерим баланс, трябва да се намери начин, който да даде възможност на \"ТЕЦ Марица изток 2\" да работи при нормални пазарни условия\", допълни министър Петкова. По думите й капитализацията е един от възможните варианти за спасяването на въглищната централа. Тя припомни, че Българският енергиен холдинг /БЕХ/ закупува емисиите за \"ТЕЦ Марица изток 2\". В резултат на това БЕХ осчетоводява тези разходи като вземане от централата. Това създава предпоставки за декапитализация на дружеството. \"Към настоящия момент около 200 млн. ни делят от декапитализацията на дружеството\", поясни Петкова. В момента е оправено искане към Европейската комисия /ЕК/ именно с този размер на дълга да бъде увеличен капиталът на \"ТЕЦ Марица изток 2\", за да позволи на дружеството да функционира. Според нея това ще даде възможност на \"ТЕЦ Марица изток 2\" да работи при пазарни условия и да започне дружеството да трупа печалба. След Великден се очаква писмо от ЕК, чрез което по всяка вероятност от Комисията допълнително ще искат да бъдe отговоренf на някои въпроси. От енергийното министерство имат готовност за това. \"Това е изключително важна стъпка, която трябва да предприемем\", добави Теменужка Петкова.", "date": "2019.04.22", "title": "Бизнесът притеснен от поскъпването на тока на борсата. Петкова: Държавата стриктно спазва ангажиментите си"}
{"url": "https://www.24chasa.bg/novini/article/7414933", "text": "Апелативният спецсъд оправда бившия зам.-външен министър от кабинета \"Борисов 2\" Христо Ангеличин за безстопанственост. Тричленен състав, оглавяван от съдия Галя Георгиева, отмени наложената му на първа инстанция условна присъда от 2 г. с 4-годишен изпитателен срок. Ангеличин е подсъдим за това, че като зам.-министър не упражнил контрол върху работата на директорите на Дирекция „Бюджет и финанси\", Дирекция „Сигурност\" и Дирекция „Управление на собствеността и материално-техническо осигуряване\" във Външно. От това настъпили щети за 214 709 евро. Според обвинението това била цената на 12 телефонни централи, закупени от фирма “Балкантел” на завишени цени. Реални щети обаче няма, тъй като парите били върнати на министерството. Осъдителната присъда, която бе обявена от второинстанционния съд за незаконосъобразна, бе прочетена от съдия Вилислава Ангелова. Разследването на прокуратурата започна след сигнал на депутата от БСП Кристиан Вигенин, който бе външен министър в правителството на Пламен Орешарски. Окончателна дума по делото ще има Върховният касационен съд, ако прокуратурата реши да протестира присъдата. Срещу Ангеличин има и друго дело за т.нар. самолетни билети, по което е съпроцесник с Даниел Митов. На първа инстанция Ангеличин получи 4 г. затвор, а Митов беше оправдан. Предстои делото да се решава в апелативния спецсъд.", "date": "2019.04.22", "title": "Бившият зам.-външен министър Христо Ангеличин оправдан за безстопанственост"}
{"url": "https://www.24chasa.bg/novini/article/7415009", "text": "В продължение на 20 години той осмиваше на сцената украинската политика. Вече избран за президент Володимир Зеленски ще се сблъска с доста сериозни предизвикателства и страховити събеседници, било то Владимир Путин, Международният валутен фонд или размирната политическа класа. Това беше основният аргумент на неговия опонент - досегашния президент Петро Порошенко: \"Един неопитен актьор не може да води война с руския агресор\". Володимир Зеленски наследява един конфликт, който причини близо 13 000 жертви за пет години и лишава Украйна от контрол над въглищния басейн и индустриален район Донбас и над част от границата й с Русия. Киев и западните държави обвиняват Москва, че оказва военна подкрепа на контролиращите този регион проруски сепаратисти, а руските власти отхвърлят тези твърдения въпреки констатациите на множество медии, сред които и Франс прес. Минските споразумения от началото на 2015 г., подписани под егидата на Париж, Берлин и Москва, позволиха намаляване на интензивността на сраженията, но без да сложат край на конфликта или да доведат до политическо решение. Зеленски обеща вчера да \"постави ново начало\" на този процес, след като изрази по време на кампанията си идеята да привлече САЩ или Великобритания към мирния процес. Въпреки своите изявления, че е готов да преговаря с Владимир Путин, Зеленски остава непоколебим: тези територии трябва изцяло да се върнат под украинска власт, без да им се дава специален статут. Според политолога Микола Давидюк вместо да търси военно решение, \"(Зеленски) ще се опита на всяка цена или да сключи договорености лично с Путин, или да използва политико-дипломатическо методи с помощта на Европейския съюз и Съединените щати\". Искайки да протегне ръка на хората, които живеят в този регион, Володимир Зеленски обеща в края на кампанията си \"информационна война\", която да има за цел да ги убеди, че \"Украйна се нуждае от тях и че те имат нужда от Украйна\" и от \"хуманитарни мерки\". На ръба на финансовата пропаст, Украйна се възползва през 2014 г. от план за финансова помощ от западните държави, управляван от Международния валутен фонд (МВФ). Траншовете по кредита обаче бяха отпускани на малки части заради трудности при въвеждането на някои мерки за строги бюджетни икономии и против корупцията, поставени като условие за заема. Очакваният до два месеца следващ транш (1,3 милиарда долара) остава несигурен, оставяйки държавната хазна в тежко положение. \"През следващите три години Украйна ще трябва да върне повече от 20 милиарда долара държавен дълг и наистина не се знае как ще стане това\", предупреждава Олександър Парашчи, анализатор от банка \"Конкорд Капитал\", който подчертава \"критично важното значение\" на продължаването на сътрудничеството с МВФ. Остава да видим дали бъдещият президент разчита на това да убеди украинците, които масово гласуваха за него на изборите, че трябва да се съгласят с мерките за строги бюджетни икономии, въпреки че страната е една от най-бедните в Европа и едва се съвзема от финансовия крах от 2014-2015 г. Зеленски подчерта, че иска да подобри жизнения стандарт, за да сложи край на изтичането на работна ръка от Украйна към съседните страни и ЕС. Той също така демонстрира твърда позиция по отношение на корупцията - основно изискване на западните страни, които не крият раздразнението си през последните години от липсата на напредък в борбата с този проблем. И взе за свой помощник уважавания от финансовите среди бивш министър на финансите Олександър Данилюк. Володимир Зеленски рискува много бързо да се изправи пред една деликатна финансова ситуация. Три дни преди втория тур украинското правосъдие обяви за незаконно решението на правителството от 2016 г. да национализира най-голямата украинска банка, Приватбанк, където е вложена значителна част от спестяванията на украинците. Кредиторите на Киев заявиха, че внимателно ще следят това дело, ключово за финансовата стабилност на Украйна. Според политолога Микола Давидюк \"първият и най-сериозен риск за Зеленски няма да дойде от армията или от войната, а от сформирането на екипа му\". Макар да заяви, че иска да модернизира властта, въвеждайки процедура за импийчмънт, премествайки президентството в сграда тип \"отворено пространство\" и правейки редовни визити в чужбина, Володимир Зеленски не разполага с мнозинство в парламента, за да сформира правителство. Парламентарните избори са насрочени чак за 27 октомври, което е цяла вечност, когато става дума за украинския политически живот. Изтеглянето им напред с цел възползване от инерцията на президентските избори е доста сложно юридически. \"Зеленски ще се сблъска с големи трудности при получаването на подкрепа от парламента\", който ще бъде \"доста враждебен\" към него, твърди Анатолий Октисюк от мозъчния тръст \"Димокръси хаус\". Друга трудност, според експерта, ще бъдат \"отношенията с изключително силните в Украйна олигарси\", на първо място сред които Игор Коломойски - яростен противник на Петро Порошенко, който бе обвинен, че стои зад кандидатурата на Зеленски.", "date": "2019.04.22", "title": "Украйна: 3 доста сериозни предизвикателства за президента хуморист"}
{"url": "https://www.24chasa.bg/novini/article/7415012", "text": "На 29 април в Берлин, където ще се срещнат официални лица от Сърбия и Косово, трябва да се очаква най-малко определяне на рамка за продължаване на преговорите, а най-много дата за продължаване на диалога между Белград и Прищина. Така оценяват за неделното издание на \"Блиц\" познавачи на политическата обстановка, макар да има и такива, които казват, че след срещата в Германия Белград и Прищина няма да са помръднали от мъртвата точка. Най-могъщата европейска двойка - френският президент Еманюел Макрон и германският канцлер Ангела Меркел свикаха среща, на която от страна на Сърбия ще пътуват президентът Александър Вучич и премиерът Ана Бърнабич. Поканени са и представителите на Косово Хашим Тачи и Рамуш Харадинай и бе обявено, че една от темите ще бъде диалогът между Белград и Прищина. Официален повод за срещата е \"неформална размяна на идеи\". В списъка на официалните лица са и премиерът на Албания Еди Рама, хърватският и македонският премиер Андрей Пленкович и Зоран Заев, черногорският президент Мило Джуканович, председателстващият Съвета на министрите на Босна и Херцеговина Денис Звиздич и словенският премиер Марян Шарец. Поканата за среща в Берлин дойде неочаквано, а и таймингът не е по-малко изненадващ имайки предвид, че се провежда един месец преди изборите за Европейски парламент. Налага се логичният въпрос - какво се очаква от тази среща? Премахване на митата и продължаване на диалога? Поставяне на ултиматум на всяка цена да бъде намерено решение за отношенията между Белград и Прищина? Промяна на формата на диалога? Местни и чуждестранни официални лица дават различни прогнози. От Сърбия идват предпазливи послания. Премиерът Ана Бърнабич заяви, че няма големи очаквания от срещата в Берлин, а подобно изявление за \"Блиц\" даде и президентът Александър Вучич. \"Струва ми се, че всички в региона, както и хората в Сърбия, Европа и в целия свят са погребали какъвто и да е било шанс за каквото и да е споразумение\", заяви президентът на Сърбия. Ядранка Йоксимович, министър за еворпейска интеграция, подчертава, че тази среща е възможност Сърбия да повтори своето становище. Срещата в Берлин като инициатива на Германия и Франция показва намерение ЕС да не изпусне диалога и да остане ангажиран в процеса на посредничество. \"Не очаквам някакъв особен резултат от разговорите, но това е възможност нашият президент ясно да подчертае позицията на Сърбия - продължаване на диалога - да, но преди това оттегляне на едностранно въведените мита\", подчертава Йоксимович. Същевременно германският посланик в Сърбия Томас Шиб заяви, че идеята за срещата в Берлин е да се подготви теренът за диалог между Белград и Прищина за нормализиране на отношенията. \"Надяваме се, че митата скоро ще бъдат премахнати и с това ще се създадат условия за продължаване на диалога\", заяви Шиб. Какво казват познавачите на политическата обстановка? Най-песимистични прогнози дава политическият анализатор Драгомир Анджелкович, който смята, че срещата в Берлин няма да донесе нищо ново. \"Смятам, че срещата ще изглежда така - Германия ще повтори добре известните становища да няма промяна на границата между Сърбия и Косово и ще ни посочат, че е необходимо да се нормализират отношенията между Сърбия и Косово. Очаквам, че Сърбия ще повтори своите становища, че без премахване на митата няма напредък и всичко ще остане на мъртва точка. Смятам, че тази среща в Берлин всъщност няма цел, струва ми се, че тя е свикана като част от предизборния маркетинг\", казва Анджелкович. Гледната точка на генералния секретар на Европейското движение за Сърбия Сузана Грубешич е малко по-позитивна и тя очаква продължаване на диалога. \"Не очаквам срещата в Берлин да донесе решение, но не бих се изненадала да се отблокира диалогът и да се премахнат митата на Прищина. Не е трудно да се стигне до заключението, че сегашната гарнитура би искала да се стигне до споразумение, тъй като това би дало добра картина за работата й\", казва Грубешич. Подобна позиция има и председателят на Центъра за външна политика Драган Джуканович. \"Очаквам ясно послание на Европейския съюз, т.е. на Германия и Франция, че е небоходимо да се решат останалите ключови регионални проблеми, както и двустранни въпроси, за да напредва регионът на Западните Балкани\", оценява Джуканович. Той добавя, че водещи европейски държави ще посочат необходимостта от деблокиране на диалога. \"Ще ни посочат и необходимостта от ускоряване на диалога. Също така ще изтъкнат определени очаквания от двете страни, т.е. от Белград и Прищина\", смята Джуканович. Също така и списъкът на официалните лица съдържа своеобразно послание, за което говори и Стефан Сурлич от Факултета по политически науки. \"Главната цел на Меркел и Макрон е да покажат, че не се отказват от този регион и във времето на предизборна кампания за Европейски парламент. Също така цел е да се съживи Берлинският процес, който е замислен за превъзмогване на различни регионални проблеми. И накрая, в стратегически смисъл да обозначат Западните Балкани като свой двор и да изпратят послание до всички останали глобални актьори. В Берлин не е подготвено решение за Косово, това е сигурно\", казва Сурлич. В този момент няма признаци, че след Берлин би могло да се стигне до промяна на формата на диалога. Споменава се, че на сцената може да стъпят САЩ, но и Русия. Сръбски официални лица много пъти повтаряха, че ще настояват в играта да се включи Москва, ако САЩ поемат водещата роля. Ако погледнем към историята, няма да бъде трудно да се стигне до заключението, че ни предстоят още подобни срещи, особено като имаме предвид как бе решена босненската криза. Възелът бе разплетен в Дейтън, в САЩ, но парафът бе поставен в Рамбуйе, Франция. /От БТА/", "date": "2019.04.22", "title": "Какво да очакваме от срещата Белград - Прищина в Берлин под палката на Макрон и Меркел?"}
{"url": "https://www.24chasa.bg/novini/article/7415076", "text": "Привърженици на \"Ислямска държава\" празнуват самоубийствените атентати в Шри Ланка в различни хотели и църкви. При нападенията загинаха 290 души, а други 500 са ранени. Групата за разузнаване SITE, която следи отблизо онлайн терористичната организация, заяви, че фанатиците от ИДИЛ са щастливи от атаките в Шри Ланка и добавят, че те са следствие от атентата в джамията в Крайстчърч, Нова Зеландия.  Все още обаче нито една група официално не е поела отговорност за трагедията. Доказателствата до момента сочат, че за трагедията е заподозряна местната ислямистка групировка, наречена \"Нешънъл Таухид Джамаат\". А от полицията предупреждават, че може и да има още атаки. Чуждестранна разузнавателна агенция съобщила по-рано, че \"  подготвят нападение срещу църкви в Коломбо. Министър-председателят Ранил  потвърди информацията , но отрече да знае нещо повече: \"Трябва да разберем защо не са взети по-адекватни мерки\". Рита Крац, която е директор на SITE, заяви: \"Медийните канали на ИДИЛ бяха \"взривени\" от новината и се молеха Аллах да приеме атентаторите. \"Макар че това може да е следствие от инцидента в Нова Зеландия, тази атака вероятно е била планирана много преди това. Бойци от Шри Ланка са в списъците на \"Ислямска държава\" и отдавна са се присъединили към джихадистите в Сирия\" , добави тя. Атаките настъпват седмици, след като ИД стартира глобална инициатива \"Отмъстително нашествие\" заради загубените територии в Сирия. До този момент има 13 арестувани за огромната трагедия.", "date": "2019.04.22", "title": "\"Ислямска държава\" във възторг от атентатите в Шри Ланка (Снимка)"}
{"url": "https://www.24chasa.bg/novini/article/7414393", "text": "На 21 април в Пекин бе открито изложението за медийни технологии „5G+4K\", на което се представят най-новите технологии и оборудване от цял свят, съобщи  . Представителите от страните в инициативата „Един пояс, един път\", регионални медии и компании тестваха новите технологии. В откриването участваха заместник-председателят на отдел „Пропаганда\" към ЦК на ККП Сюе Лин и директорът на Китайската медийна група (КМГ) Шън Хайсюн. На изложението КМГ и компанията Хуауей подписаха споразумение за стратегическо сътрудничество за използването на технологиите 5G, 4K и 8K. От създаването си КМГ настоява за ръководната роля на иновациите и не пропуска възможностите, които предлага 5G епохата. КМГ изгради първата нова медийна платформа с 5G технологии, реализира първото излъчване с ултра-висока резолюция и откри първия в страната телевизионен канал с такава технология, с която предаде пряко програмата за Пролетния празник, тазгодишните сесии на ОСНП и КНПКС, съобщиха от изложението.", "date": "2019.04.22", "title": "В Пекин бе открито изложение за медийни технологии „5G+4K\""}
{"url": "https://www.24chasa.bg/novini/article/7415225", "text": "Министерството на външните работи изразява своето силно възмущение по повод провелата се на 21 април т.г. в София среща на представители на крайнодесни организации от страната и чужбина. Като груба провокация и посегателство срещу морала на българското общество и историята на българската държава се разглеждат разлепените некролози и афиши на Адолф Хитлер в различни градове у нас, както и вандалското оскверняване с нацистка символика на паметници и публични сгради. За пореден път, по най-категоричен и остър начин, осъждаме всички подобни действия, активно прокламиращи ксенофобски, антисемитски и расистки послания. Такива цинични прояви нямат място в нашата страна и не отразяват ценностната система на нашия народ, който винаги се е противопоставял на фанатизма и екстремизма във всяка една тяхна форма. Изповядването на ненавистническа идеология, заедно с нейните проявления, следва да бъде акт преследван с абсолютната строгост на закона. Това е съвместен ангажимент на цялото българско правителство и компетентни институции, в който МВнР е влагало, влага и ще продължи да влага максимални усилия, за да се противопостави на всички възможни форми на антисемитизъм, ксенофобия, расизъм и език на омразата, както в страната, но така също и чрез активно сътрудничество в рамките на процесите на европейската и световна сцена. В навечерието на един от най-светлите християнски празници призоваваме да бъдат защитавани основните европейски ценности като зачитането на човешкото достойнство, свободата на личността и правата на човека. Красотата на българския народ произтича от неговото многообразие – културно, религиозно и етническо, което той е съхранил във вековете на своето съществуване и не следва да бъде позволявано на нищо и никой да го петни и руши. Всички действия и демонстрации, насаждащи омраза и нетолерантност, са несъвместими с нашето разбиране за цивилизованост и демократичност на едно общество. Българското правителство ще продължава да създава необходимите предпоставки за среда, освободена от всички прояви на дискриминация, включително чрез съвместната си работа с международните организации, като ЕС, ОССЕ, Съвета на Европа и ООН за предприемане на общи постъпки за противодействие на тези негативни явления и с цел насърчаването на взаимно уважение, разбирателство и толерантност. МВнР изразява силната си подкрепа за работата на компетентните правоохранителни органи и се надява отговорните за разпространяването и демонстрирането на човеконенавистническа идеология да бъдат навременно установени и да понесат цялата строгост на наказанията произтичащи от българското законодателство.", "date": "2019.04.22", "title": "МВнР: Вандалските прояви с нацистка символика нямат място в нашата страна"}
{"url": "https://www.24chasa.bg/novini/article/7415243", "text": "При средна цена 113.52 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /23 април/. Средната цена на пиковата енергия /9.00-20.00 ч./ e 147.71 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 79.34 лв. за мегаватчас. Най-ниската цена в рамките на днешната сесия, при утрешен ден на доставка, е 9.35 лв. за мегаватчас, достигната за 2.00 - 3.00 ч., а най-високата е 174.13 лв. за мегаватчас - за 10.00 - 11.00 часа. Данните от БНЕБ показват, че са продадени общо 21 441.60 мегаватчаса електроенергия. Енергийната борса вчера затвори при средна цена 54.68 лв. за мегаватчас. В сегмента \"пазар в рамките на деня\" за днес БНЕБ отчита до момента общ търгуван обем от 960.30 MWh. Среднопретеглената дневна цена е 57.77 лева за мегаватчас.", "date": "2019.04.22", "title": "Енергийната борса затвори при средна цена 113.52 лева за мегаватчас"}
{"url": "https://www.24chasa.bg/novini/article/7415245", "text": "Само малка част от сирийските бежанци в Германия са се върнали в родината, като са се възползвали от финансовата помощ на германското правителство, съобщи ДПА. През 2017 г. 199 души от цялата страна са кандидатствали за финансова помощ за тяхното \"доброволно заминаване\" обратно в Сирия, според отговор на германското правителство на въпрос на опозиционната партия Зелените. Миналата година германските федерални власти са субсидирали завръщането на 466 бежанци в Сирия. През първото тримесечие на тази година 77 бежанци са потърсили тази форма на подпомагане, предаде БТА. Причините, каращи сирийци и палестинци, живели преди това в Сирия, да се завърнат, не подлежат на статистическа оценка, но \"носталгията, трудностите с интеграцията или болест на член от семейството\" често се привеждат като мотив според отговора на правителството. Повечето кандидати за финансово подпомагане за завръщане в Сирия през 2018 г. са били бежанци, живеещи в провинциите Долна Саксония, Бавария и Хесен. По правило на кандидатите се заплаща от имиграционните власти, но в редки случаи също и от асоциации и благотворителни организации. От началото на гражданската война в Сирия през 2011 г., близо 5,7 млн. души са напуснали страната. Близо 780 000 от тях бяха приети в Германия. Германското правителство споделя мнението на службата на върховния комисар на ООН за бежанците, че условията за завръщане на бежанците в Сирия все още не са изпълнени по критериите \"сигурност и достойно съществуване\".", "date": "2019.04.22", "title": "Малко бежанци се възползват от финансова помощ от Германия, за да се завърнат в Сирия"}
{"url": "https://www.24chasa.bg/novini/article/7415244", "text": "Заради парадиране със злато и огромни суми пари във фейсбук е попаднала в полезрението на разследващите групата, трафикирала просяци към Швеция. Това съобщи шефът на спецпрокуратурата Димитър Франтишек. 7-ината задържани карали луксозни коли и живеели в палати. Това се сторило подозрително на разследващите, тъй като ромите никога не са работили. След двумесечно наблюдение се оказало, че бандата от видинското с. Дреновец кара просяци в Швеция. Обещавали им да делят 50 на 50 изкараното. В кралството прибирали парите им с обещание да им ги върнат в България. Там хората живеели скотски, посочи Франтишек и обясни, че ги карали да спят по бусове. При прибирането в България, вместо да им дадат обещаното, одържали огромна сума с обяснение, че имали разходи за транспорт, дневни и спане. Самите просяци набирали по 2 начина - търсели малоимотни хора от региона или принуждавали длъжници да просят за тях. Групата е арестувана на 20 април, когато се върнали от Швеция. С тях се прибрали и 20-ина души, които просели за тях. Бандата е в ареста за 72 часа с обвинения за трафик на хора и за пране на пари.", "date": "2019.04.22", "title": "Бандата за просяци към Швеция хваната заради парадиране във фейсбук"}
{"url": "https://www.24chasa.bg/novini/article/7415259", "text": "26-годишен мъж е със съмнение за комоцио след побой от охрана на заведение в Добрич. От Областната дирекция на МВР съобщават, че на 21 април, около 04 ч., се тъжи 26-годишен мъж от града. По негови данни, около 03,55 ч. са на него и на брат му на 16-години в питейно заведение по ул. „Васил Левски”, им е нанесен побой от охраната на заведението. Вследствие на инцидента 26-годишният мъж е настанен в болницата със съмнения за комоцио. Уведомен е дежурен прокурор към Районната прокуратура-Добрич. Работата по случая продължава.", "date": "2019.04.22", "title": "Охрана на заведение преби млад мъж в Добрич"}
{"url": "https://www.24chasa.bg/novini/article/7415062", "text": "Телата на тримата професионални катерачи Дейвид Лама (28 г.) и Хансьорг Ауер (35 г.) от Австрия и Джес Роскели (36 г.)  от САЩ са открити в неделя в Националния парк \"Банф\" в Канада, съобщи \"Билд\". Администрацията на Националния парк изразява съболезнования на роднините на загиналите. Алпинистите от световна величина са станали жертви на лавина.  През последните дни е имало няколко лавини в региона. Акцията по търсенето на изчезналите мъже е трябвало да се прекъсва няколко пъти заради лошото време. Тримата катерачи изчезнаха миналия вторник. Те искали да се изкачат от източната страна до връх Хаус пийк в Националния парк \"Банф\", провинция Алберта. Хаус пийк е с височина от 3295 метра. Маршрутът, който се избрали, се смята за много труден и рядко се използва. Дейвид Лама и Хансьорг Ауер са от Тирол. И двамата са катерачи от световна класа. Това даваше надежда, че може да са оцелели.   Родителите на Дейвид Лама се сбогуваха с него в профила му в инстаграм. \"Дейвид живееше за планината. Страстта му към катеренето и планинарството сплоти нашето семейство. Той винаги е следвал и е изживявал мечтите си. Това, което се случи с него, ще приемем като част от неговия път\", пишат близките на катерача. Те благодарят за подкрепата и хубавите думи, които са получили през последните дни. И казват, че искат да запазят в спомените си радостта, борбеността и възгледите на Лама за любимата му планина. \"В мислите си оставаме със семействата на Хансьорг и Джес\", казват още родителите на Дейвид. \"Катеренето и планинарството в граничния район не е игра без риск - но без нея не мога да живея\", казва Хансьорг Ауер през 2015 г. Джес Роскели е син на известния американски катерач Джон Роскели. През 2013 г. двамата изкачват заедно Еверест. Тогава Джес е на 20 г. и е определен за най-младия катерач, покорил най-високия връх на Земята. На 25 октомври 2018 г. Дейвид Лама стана първият човек в света, изкачил хималайския шестхилядник Лунаг Ри. Тогава той сподели, че най-трудната част от експедицията му била да се пребори със снега.  \"Винаги е хубаво да бъдеш в планината с изгрева зад гърба си\", пише той наскоро в инстаграм. \"Планините ми помагат да се ориентирам кое е най-важното за мен. Те балансират хаоса, който определя живота ми. Балансът е това, което се стремя да постигна с катеренето - баланс между живота, любовта и планините. Алпийското катерене е ангажимент за цял живот. Изживявам го и го вдишвам\", казва по-рано Джес Роскели. ", "date": "2019.04.22", "title": "Откриха в Канада телата на трима алпинисти от световна величина"}
{"url": "https://www.24chasa.bg/novini/article/7415260", "text": "До края на годината делегации от Монтана и китайския град Инчуан ще си разменят по още една визита, съобщи кметът Златко Живков. Той се върна от едноседмично посещение от Китай, където гостува по покана на своя колега Wang Rugui. В делегацията от Монтана са участвали заместник-кметовете Тихомир Антонов и Станислав Станоев, представители на фирми „Палемонтех”, „Монбат” и институт по аквакултури. Посещението в централния град на провинция Нинся Хуей е завършило с бизнес форум, на който е обсъдено бъдещо икономическо сътрудничество. „Интересите на нашите фирми са свързани с намиране на пазари в Китай и износ на продукция, уточни зам.-кметът Станислав Станоев. Той поясни че представител на търговска верига от супермаркети в Инчуан е проявил интерес към българските млечни продукти. Засега местните власти от двата града са обсъдили размяна на гостувания при празнични, спортни и културни събития. Делегация от управата на Инчуан ще пристигне в Монтана преди празника на града през юни. От българска страна група спортисти ще посетят китайския град през есента, когато там се провежда фестивал на бойните изкуства.", "date": "2019.04.22", "title": "Китайска делегация идва в Монтана през юни"}
{"url": "https://www.24chasa.bg/novini/article/7415296", "text": "Сръбското правителство реши да изпрати на Франция финансова помощ от 1 милион евро за възстановяването на парижката катедрала Нотр Дам, пострадала при пожар на 15 април, предаде агенция Бета. Правителството съобщи, че с това решение потвърждава вековното приятелството с френския народ и желанието да се възстанови и отвори по-скоро този символ на френската и световната цивилизация. Френският президент Еманюел Макрон заяви, че за реконструкцията на катедралата ще са нужни най-малко пет години, но според специалисти възстановяването й може да отнеме и 15 години. Причините за пожара в Нотр Дам още не са установени със сигурност, но засега се изключва възможността за умишлен палеж.", "date": "2019.04.22", "title": "Сърбия дарява 1 милион евро за възстановяването на \"Нотр Дам\""}
{"url": "https://www.24chasa.bg/novini/article/7415302", "text": "Жителите на община Тунджа пазят и развиват богатите културни традиции на своя край и го прославят не само в страната, а и далеч извън нейните предели. Това заяви президентът Румен Радев, който гостува днес на празника на община Тунджа, съобщиха от прессекретариата на президентството. Програмата на тържествата включва прояви, посветени на художествената самодейност, фолклорен фестивал, театрални представления и концерти за деца и за възрастни, литературни дни. В словото си държавният глава отбеляза, че хората и земята на красивия тунджански край са наследници на вековна история и култура. „Днешният празник е символ на мъдростта, защото тази плодородна земя е поела потта на много поколения, преплели съдбата си в нея. А за българина земята е била и хлябът, и надеждата, и мъката“, заяви Румен Радев. Президентът открои усилията на жителите и ръководството на общината за подобряване на условията за възрастните, децата и хората в неравностойно положение. По думите на Румен Радев, този успешен модел трябва да бъде за пример от останалите общини и да се подкрепя от държавното ръководство. По повод днешния Международен ден на Земята президентът посочи, че от усилията на обществото зависи опазването на планетата. „От нашето благоразумие зависи да опазим нашата планета, да я направим по-добро място не само за нас днес, но и за бъдните поколения“, посочи Радев и припомни, че президентската институция също има роля в ангажимента на България към този празник с подписаната на днешната дата през 1992 г. от президента д-р Желю Желев клетва в името на Земята и включването на празника в национален календар. По случай празника на община Тунджа архимандрит Димитрий отправи благодарствени думи и отслужи молебен за здраве. Сред присъстващите на площад „Освобождение“ в Ямбол бяха народни представители, представители на местната власт, стотици граждани. По-късно в село Кукорево президентът Радев разгледа цех за производство на пелети. След това участва в празника на село Тенево и посети фабрика за производство на хидравлични цилиндри.", "date": "2019.04.22", "title": "Радев: Хората и земята на тунджанския край са наследници на вековна история и култура (Снимки)"}
{"url": "https://www.24chasa.bg/novini/article/7415262", "text": "База на Марс, построена от извънземни, открил известният тайвански уфолог Скот Уоринг, докато разглеждал изображения на Червената планета, заснети преди 17 години от космическата сонда на НАСА \"Одисей“, пише \"Езорайтър.ру\". На 2 юни 2002 г. сондата е запечатала плосък марсиански пезаж, в средата на който стои странен обект, подобен на изкуствена структура. Тя поразително се откроява на фона на пустинята.  Уфологът идентифицира квадратни и триъгълни елементи на постройки, свързани \"тунел“. Според автора на находката това е голяма база, построена върху далечно небесно тяло от представители на извънземна цивилизация. Между сградите има тунели, защото марсианците не могат да се движат свободно по повърхността на планетата си поради космическото лъчение, обяснява уфологът. Сигурен съм, че на Марс има огромен брой подобни сгради, но НАСА не показва и една стотна от тях, защото това ще промени представите ни за извънземните и за света, в който живеем, каза той. ", "date": "2019.04.22", "title": "Откриха база на извънземни на Марс (Видео)"}
{"url": "https://www.24chasa.bg/novini/article/7415564", "text": "Всичките 14 ВиК дружества, в страната, поканени да кандидатстват по Оперативна програма „Околна среда“ 2014 – 2020, подадоха предсрочно проекти за финансиране по процедура „Изграждане на ВиК инфраструктура\" по ОПОС. Това съобщиха от пресцентъра на Министерството на регионалното развитие и благоустройството. Крайният срок, в който те трябваше да представят проектните си предложения пред Управляващия орган на програмата, е 23 април 2019 г., като всички дружества подадоха документи от 15 февруари до 19 април. Обектите за финансиране са определени с подготвените от МРРБ регионални прединвестиционни проучвания. До края на програмния период със средства по ОПОС във ВиК отрасъла в страната ще бъдат инвестирани около 1,2 млрд. лв. С тях ще бъдат реконструирани или изградени близо 350 обекта. Това са 19 пречиствателни станции за питейни и отпадъчни води, близо 1300 км водопроводи и канализация, 146 помпени станции и други съоръжения в 51 населени места. Предвижда се да бъдат обявени над 190 обществени поръчки. От подобрената инфраструктура и ВиК услуги ще се възползват над 2 млн. души. Инвестициите са ключови за отрасъла, който има огромна инфраструктура, включваща над 90 хил. км ВиК мрежа в страната в момента, над 5430 резервоара, 3370 помпени станции за питейни води, 67 пречиствателни станции за питейни води и още 97 за отпадъчни. Тази стратегическа инфраструктура трябва да се развива, модернизира и поддържа непрекъснато, за което са необходими огромни инвестиции.", "date": "2019.04.22", "title": "ВиК дружествата ще строят и реконструират близо 350 обекта в страната"}
{"url": "https://www.24chasa.bg/novini/article/7415614", "text": "Постигнато е споразумение с протестиращите организации от секторите плодове, зеленчуци, картофи и биопроизводство. Това стана ясно по време на среща, на която министърът на земеделието, храните и горите Румен Порожанов покани представители на протестиращите асоциации. По тяхно искане ще бъде назначен ресорен заместник-министър, който ще отговаря за биологичното земеделие, растениевъдството и картофопроизводството. Той ще бъде предложен от бранша. Сред другите искания на производителите, по които се стигна до консенсус, са изготвяне на дългосрочен план за развитие на сектор „Плодове и зеленчуци“, стратегия за възраждане на българското биопроизводство, както и участие на представители на асоциациите в работни групи и консултативни съвети.", "date": "2019.04.22", "title": "Министър Порожанов постигна споразумение с протестиращите земеделски организации"}
{"url": "https://www.24chasa.bg/novini/article/7413681", "text": "4,8 млрд. евро инвестиции в газопроводи е записал газовият оператор “Булгартрансгаз” в проекта за 10-годишен план за развитие на газовата мрежа в България за периода 2019-2028 г. Това, което е сигурно, че ще се строи, е с хоризонт за завършване 2020-2021 г. и е на стойност 943 594 млн. лв. Най-голямата сума - 550 млн. лв. за три години, е за липсващите газопроводи от “Турски поток”. Тези нови тръби се водят като първа фаза на хъб “Балкан” и са за пренос на 17,93 млрд. куб. м на година от границата с Турция и на 13,03 млрд. куб. м към Сърбия. В бележка се уточнява, че прогнозните инвестиционни разходи за проекта са 2,767 млрд. лв., като начинът на финансиране на останалите средства ще бъде определен след избор на изпълнител. Вече е класиран консорциумът, който ще изгражда тръбите - това е “Аркад”, в него са “ Аркад Ей Би Би” - Италия, и “Аркад Енджиниъринг енд Констракшънс Къмпани” - Саудитска Арабия. Проектът трябва да е готов към края на 2020 г. в такава степен, че да може да се транспортира газ от “Турски поток”. Останалите суми са насочени към модернизация на националната и транзитната мрежа и за газовото хранилище в Чирен. С тях ще се добави общ допълнителен капацитет към мрежата за около 3 млрд. куб. м, тоест включва се и газът от българо-гръцкия интерконектор. Връзката с Гърция, чието строителство предстои, не е включена в плана, защото акционер в компанията “Ай Си Джи Би” е БЕХ. “Булгартрансгаз” е включил 8,16 млн. лв. за присъединяването й към националната преносна система, предвидено за 2020 г. КЛИКНЕТЕ ВЪРХУ ГРАФИКАТА, ЗА ДА Я ВИДИТЕ УГОЛЕМЕНА. Предстои да се вземе инвестиционно решение за изграждане на интерконектор с Турция, чиято прогнозна стойност е 282 млн. лв. за българската част, а възможността на транспортиране на газ на година е 3 млрд. куб. м. Проектът, като част от приоритетния Южен газов коридор, е ключов. Газопроводът както и доставки от съществуващите терминали за втечнен газ в Турция. Изграждането на междусистемна връзка Турция - България беше включено във втория списък с проекти от “общ интерес” на ЕК и през 2015 г. получи 190 000 евро по механизма “Свързана Европа” за предпроектно проучване, което е готово. На негова база е избран вариант на трасе. Предстои да бъдат окончателно уточнени параметрите и стойността на проекта на територията на Турция. И този газопровод е планиран за 2022 г. Планът предвижда газовата връзка със Сърбия да е завършена също през 2022 г., а прогнозната стойност е 48 млн. евро. Сумата предстои да бъде актуализирана, тъй като тече прехвърляне на проекта от Министерството на енергетиката към “Булгартрансгаз”. В два програмни периода по ОП “Иновации и конкурентоспособност” се записваха пари за изграждането. Тъй като това не се случи, част от сумите бяха прехвърлени към газовата връзка с Гърция. Дължината на трасето София - Димитровград - Ниш е около 170 км, от които на българска територия са 61 км. Минималният годишен капацитет е 1,8 млрд. куб. м, а максималният - 3,2 млрд. Документът планира до три години българската транзитна и национална мрежа да бъдат свързани с интерконектори с Гърция, Турция и Сърбия извън големите проекти. Газовата връзка с Румъния вече е построена, но все още не е готова компресорната станция на румънския бряг на Дунав, което ще позволи газ да се транспортира и от Румъния към България, а не само от нашата мрежа към румънската. Единият е наречен газов хъб “Балкан”, фаза 2, и предвижда изграждане на газопровод от Варна до Оряхово. Прогнозната му стойност е 1,777 млрд. евро и това е най-голямата предвидена инвестиция. Записаният срок е 2025 г., капацитетът на входа на тръбата при Варна е приблизително 15,75 млрд. куб. м на година, а на изхода към Румъния - 12 млрд. Този проект предполага морски газопровод от Русия към България, тоест тръба по трасето на погребания “Южен поток”. Тази възможност обаче твърдо се поддържа още от обявяването на газовия хъб “Балкан”, пренася се и в 10-годишния план. Това означава строителство на паралелен газопровод на продължението на “Турски поток” през България с отклонение по друг маршрут към Румъния. Остава неясно обаче дали Русия ще се съгласи да възроди“Южен поток”, Прави впечатление, че няма особени реакции от ЕК и от САЩ за продължението на “Турски поток” през България. Вероятно е така, защото със спирането на транзита на руски газ към Турция, Гърция и Македония по Трансбалканския газопровод, тръбите на транзитната мрежа на България ще пресъхнат. По него се пренася газ от Украйна, Молдова и Румъния до България и “Газпром” вече предупреди, че в края на 2020 г. транзитът ще спре. При продължението на “Турски поток” през България капацитетът на входа откъм Турция е 17 млрд. куб. м, колкото е сега транзитът. Тоест ще се дадат 2,76 млрд. лева за нови тръби, които ще се изплащат 10 г., за се запази нивото на сегашния транзит. Според капацитета от 13 млрд. куб. м на изхода при Сърбия са оставени 3 млрд. куб. м,, колкото е възможността за транспортиране по интерконектора с Гърция, така че е резервиран капацитет за пренос към Европа и на втечнен газ, вкючително и американски. Има още един огромен проект, който предвижда след 2023 г. да се транспортират 20 млрд. куб. м газ на година, а прогнозната инвестиция е 626 млн. евро. Това е участъкът на наша територия на газопровода Eastring. Дължината му е 262 км с нова компресорна и газоизмервателна станция. Ще се прави транспортен коридор през Словакия, Унгария, Румъния и България. Този проект е включен в общностния 10-годишен план за развитие на европейските мрежи, предвижда се да се развива съвместно от четирите държави. Има различни варианти на трасе. Предвидено е Eastring да се изпълни на 2 етапа, първият ще осигурява капацитет 570 гигаватчаса на ден, а вторият - 1140. По механизма “Свързана Европа” през февруари 2017 г. са одобрени 1 млн. евро за предпроектно проучване за Еastring. То е приключено и представено през септември 2018 г. в Братислава. Целта му е да бъде проектиран двупосочен междусистемен газопровод по основния коридор на Европа между Словакия и границата на Югоизточна Европа - Черно море или Турция. Ще има капацитет до 20 млрд. куб. м на година на първия етап, с потенциално до 40 млрд. куб. м. Разходите за първата фаза са 2,6 млрд. евро. Ако бъде взето инвестиционно решение, новият газопровод може да започне да функционира в началото на 2025 г. Въпреки че още не е избрана входна/изходна точка на българската граница, на картата на “Булгартрансгаз” е начертано, че това ще е Турция, където се и сегашните газопроводи. Изходът от България и при Русе. Друг от важните проекти е модернизацията на газовото хранилище в Чирен. е планирано да приключи през 2025 г. и ще струва 226 млн. евро. Изграждане на газов хъб “Балкан” предвижда освен строителство на нови газопроводи и компресорни станции, да се направи и платформа за търговия с газ. Експерти обаче твърдят, че за да се търгува с газ, трябват хранилища. “Булгартрансгаз” постоянно записва в плановете си за развитие второ газово хранилище. Досега обаче няма особен напредък.", "date": "2019.04.22", "title": "4,8 млрд. евро за 10 години в газови мрежи и транзит на над 40 млрд. куб. м"}
{"url": "https://www.24chasa.bg/novini/article/7415654", "text": "Турската полиция задържа днес девет души, включително член на управляващата Партия на справедливостта и развитието /ПСР/, след нападението вчера срещу лидера на основната опозиционна Народнорепубликанска партия /НРП/ Кемал Кълъчдароглу, предаде АФП, като се позовава на турските медии и на управляващата партия. Кълъчдароглу бе нападнат вчера от голяма група мъже в град Чубук /окръг Анкара/. Той бе атакуван от разгневена тълпа по време на погребална церемония на турски войник, убит в сблъсъци с признатата за терористична организация Кюрдската работническа партия /ПКК/. Телохранителите на лидера на НРП, който бе ударен с юмруци в лицето, успяха да го отведат в безопасност, предаде БТА.  Народнорепубликанската партия спечели кметските постове в Анкара и Истанбул на местните избори на 31 март, нанасяйки безпрецедентно поражение на ПСР на президента Реджеп Тайип Ердоган. В Истанбул кандидатът на НРП Екрем Имамоглу спечели с малка преднина и ПСР подаде жалба във Висшата избирателна комисия с аргумента за наличие на \"пълна нелегитимност\" и с искане за организиране на нови избори в мегаполиса. Видеозапис от инцидента, качен в социалните мрежи, показва как Кълъчдароглу е малтретиран от враждебно настроена тълпа. Видеозаписът се разпространяваше в социалните мрежи с хаштаг #KilicdarogluYalnizDegildir /Кълъчдароглу не е сам/. Основният заподозрян за нападението бе задържан в Сиврихисар, на около сто километра югозападно от Анкара. Партията на справедливостта и развитието обяви, че задържаният е Осман Саръгюн, който е член на партията. Говорителят на ПСР Йомер Челик посочи, че членството му в партията е било анулираноно. В ход е разследване на инцидента, написа в Туитър президентът Ердоган. Ние сме против всякаква форма на насилие и тероризъм. Ние никога няма да позволим на никого да вреди на мира в Турция, посочи още Ердоган. Във връзка с нападението са задържани още осем души, според властите. Окръжният председател на НРП в Истанбул Джанан Кафтанджъоглу приветства пред АФП решението за изгонване на заподозрения от ПСР, но осъди поляризацията в турското общество и \"манталитета, насърчаващ нападателите\". Опонентите на Ердоган го обвиняват, че подхранва разделенията в обществото, представяйки политическите си противници като врагове на държавата и предприемайки мащабно преследване на дисидентите. По време на кампанията за местните избори Ердоган обвини Кълъчдароглу и НРП в подкрепа на нелегалната Кюрдска работническа партия /ПКК/.", "date": "2019.04.22", "title": "Турската полиция е задържала член на управляващата партия след нападението \nсрещу опозиционния лидер"}
{"url": "https://www.24chasa.bg/novini/article/7415660", "text": "Кърджалийският окръжен съд върна шофьорската книжка на лидера на партия ДОСТ Лютви Местан, който е обвинен за причинена смърт по непредпазливост на 6-месечно бебе при катастрофа на 14 април на разклона за село Загорско по международния път за Гърция. Магистратите отмениха постановлението на прокурор при Окръжна прокуратура – Кърджали, с което е отнето временно свидетелство за управление на МПС на политика. Съдът е приел, че единствения мотив, с който се обосновава постановяването на ограничителната мярка е, че се взема с цел да бъде осуетено извършването на друго престъпление от обвиняемия. Според магистратите от събраните до момента данни по случая с Лютви Местан не се установява разследваното деяние да се отличава с по-висока от типичната за този вид престъпления обществена опасност. Освен това липсвала ясно извършването на какво друго престъпление ще бъде осуетено с отнемането на свидетелството за правоуправление на политика. Определението на съда е окончателно. \"Наблюдаващите прокурори ще преценят какви ще бъдат действията ни от тук нататък\", заяви говорителят на окръжна прокуратура в Кърджали Димитрина Делчева. Според нея колегите й ще трябва да вземат решение през следващите дни. Това е второто постановление на прокуратурата по катастрофата с Лютви Местан, което окръжния съд в Кърджали отменя. В средата на миналата седмица магистрати отмениха паричната гаранция от 10 000 лева, под която лидерът на ДОСТ беше освободен. Мотивът беше, че обвинението не е посочило какво е имущественото състояние на обвиняемия. В петък прокуратурата за втори път наложи на Местан същата гаранция от 10 000 лева, след като събра необходимите доказателства за състоянието му. Лидерът на ДОСТ има и забрана да напуска страната, която му беше наложена от окръжна прокуратура след катастрофата със загиналото бебе. Не е ясно дали и тази мярка ще бъде обжалвана в съда.", "date": "2019.04.22", "title": "Съдът върна книжката на Лютви Местан (Обновена)"}
{"url": "https://www.24chasa.bg/novini/article/7415667", "text": "Утре - 23 април, движението в тунел \"Траянови врата\" на магистрала \"Тракия\" ще се осъществява само в тръбата в посока София, съобщиха от Агенция \"Пътна инфраструктура\". Временната организация на движението е поради почистване на пътната настилка в тунелната тръба в посока Бургас.                                                                                                                                                                                                                                                                                                                       ", "date": "2019.04.22", "title": "Движението в тунел \"Траянови врата\" утре ще е двупосочно в тръбата за София"}
{"url": "https://www.24chasa.bg/novini/article/7415687", "text": "Мюсюлманското изповедание в България остро осъжда безчовечните терористичните нападения в Шри Ланка, довели до смъртта на близо 200 души и стотици ранени навръх свещения празник за християните Великден, пише в съобщение на Главното мюфтийство получено днес в БТА. Мюсюлманското изповедание и мюсюлманската общност в България изразяват най-дълбоките си съболезнования на близките на загиналите и на пострадалите. Изказваме нашата солидарност с народа на Шри Ланка и споделяме неговата болка. Смятаме, че е наш всеобщ дълг да се обединим срещу злото, омразата и насилието, пише в позицията на Главното мюфтийство.", "date": "2019.04.22", "title": "Мюсюлманското изповедание в България остро осъжда тероризма в Шри Ланка"}
{"url": "https://www.24chasa.bg/novini/article/7415696", "text": "Общо 65,2 процента от участвалите в изследване у нас считат, че икономиката в сянка е най-бързият начин да се изкарат повече пари. Едва 36 процента посочват, че икономиката в сянка е тежко морално престъпление. Това показват резултатите от изследване, направено по научноизследователския проект \"Икономиката в сянка - осъзнавано и добре замаскирано нарушаване на законодателството и социалните норми\". То беше представено днес от проф. Емилия Ченгелова и от учени от Института за изследване на обществата и знанието на БАН. В националното представително изследване са участвали 1000 анкетирани над 15-годишна възраст. Икономиката в сянка се нарича още сива, неформална или скрита икономика. \"При икономиката в сянка се извършват принципно разрешени от закона икономически дейности, - тя не трябва да се бърка с черната икономика, при която има дейности, преследвани от закона. При сенчестата икономика има нарушения на фискалното, на финансовото и най-вече на трудовото и на социално-осигурителното законодателство, обясни проф. Ченгелова. В проучването 56,9 на сто от анкетираните заявяват, че за нищо на света не биха погазили закон, дори и да виждат, че от това ще имат материална полза; 65 на сто са убедени, че всички закони трябва да се спазват. Едва 31,9 процента са убедени, че законите са добре написани и са напълно приложими за реалния живот. Като цяло може да се обобщи, че българинът става все по-критичен към качеството на законодателството, коментира проф. Ченгелова. Изследването е установило, че колкото по-висока е образователната степен на българите, толкова в по-голяма степен те се склонни да спазват законодателството. Хората с по-ниско образование много повече са критично настроени и си позволяват да не спазват законодателството. Младите хора - особено до 25 години, са най-критично настроени към законодателството и в най-малка степен са склонни да го спазват, посочи проф. Емилия Ченгелова. Тя обобщи, че 81 процента от българите са фиксирани към преследване на материалното и на лични материални изгоди, и не се интересуват от идеални и висши цели. Най-често разпространената сива практика у нас е когато работещите имат трудов договор, но се съгласяват да бъдат наети на по-ниска заплата и да бъдат осигурявани на по-ниска сума, но в замяна получават \"на ръка допълнително необлагаеми пари\", заяви проф. Емилия Ченгелова. Тя отбеляза, че има тенденция трудовата дейност без договори да намалява, но при 30-40 процента от работодателите е разпространена практиката да дават пари на ръка на своите работници, за сметка на по-ниски параметри на на осигуряване и данъци.", "date": "2019.04.22", "title": "65% смятат, че икономиката в сянка \nе най-бързият начин да се направят пари"}
