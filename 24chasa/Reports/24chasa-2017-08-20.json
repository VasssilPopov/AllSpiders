{"url": "https://www.24chasa.bg/novini/article/6400377", "text": "Българска парламентарна делегация, водена от председателя на парламента Димитър Главчев, ще бъде на официално посещение в Република Корея от 21 до 23 август. Визитата е по покана на председателя на Народното събрание на Република Корея Чунг Се-кюн. Това съобщиха от пресцентъра на Народното събрание. В състава на делегацията са председателят на Групата за приятелство България – Република Корея Михаил Христов, заместник-председателят на групата Десислава Атанасова и членовете на групата Николай Александров, Джевдет Чакъров и Кръстина Таскова. Посещението ще започне с официална среща на Димитър Главчев и българските народни представители с председателя на Народното събрание на Република Корея Чунг Се-кюн. Председателят на парламента ще разговаря с председателя на Парламентарната група за приятелство с България Хонг Мун-пьо. Програмата на визитата предвижда и среща с министър-председателя на Република Корея Лий Нак-йън. Председателят на Народното събрание ще положи венец на Националното гробище на Република Корея, където са погребани корейски граждани, дали живота си в движението на национална независимост, в Корейската и във Виетнамската война. Българската парламентарна делегация ще посети Университета по чужди езици „Ханкук” в Сеул, където се изучава български език. Димитър Главчев ще се срещне с председателя на университета, с преподаватели и студенти от Катедрата по български език и с българската общност в Сеул. Българските парламентаристи ще се срещнат с председателя на Корейско-българската асоциация за приятелство и с почетния консул на България в Бусан Чой Канг Йонг.", "date": "2017.08.20", "title": "Парламентарна делегация, водена от Главчев, заминава на посещение в Корея"}
{"url": "https://www.24chasa.bg/novini/article/6400241", "text": "Датски археолози откриха крепост на викингите, построена в края на 10-и век в Боргринг, южно от Стокхолм, съобщи сп. \"Сайънс\", цитирано от БТА. Необичайната архитектура на крепостта, показва, че викингите не са били примитивни разбойници и пирати, а технологично напреднали хора. Кръглата крепост е петата, открита в Дания. Подобна обаче не е намирана от 60 години. Археолозите са я локализирали с лазерната технология LIDAR, която осигурява триизмерна карта с висока резолюция. Тя разкрила структурата с диаметър 144 м. Идеалната кръгла форма показва, че крепостта не е била само военно укрепление, а политически символ и знак за могъществото на краля - Харалд Синезъбия, обединил Скандинавия. Крепостта е имала четири основни врати, през които са минавали застлани с дървен материал пътища. Външните стени са построени от пръст и дърво. Викингите не са измислили идеалната кръгла форма на крепостите. Най-вероятно те са ги видели по време на нашествието си в Англия, където са съществували 100 години по-рано. Те са решили да ги възпроизведат, защото не са могли да ги превземат.", "date": "2017.08.20", "title": "Археолози намериха хилядолетна крепост на викингите в Дания"}
{"url": "https://www.24chasa.bg/novini/article/6400250", "text": "Четирима човека загинаха, а 11 бяха ранени днес на м , предаде ДПА, като се позова на организаторите на събитието. Експлозията е била предизвикана от самоделна ракета, избухнала на входа на панаира. Тя е била изстреляна от предградието Източна Гута, където бунтовнически групи активно действат от години, предаде БТА. Международният панаир в Дамаск, който беше открит в четвъртък, е първият от началото на гражданската война в Сирия през 2011 г. Сирийското правителство го рекламира като икономическо завръщане, а според организаторите в него участват 43 арабски и други страни.", "date": "2017.08.20", "title": "Четирима убити и 11 ранени при взрив на търговски панаир в Дамаск"}
{"url": "https://www.24chasa.bg/novini/article/6400298", "text": "Популярният във Велинград градски плаж с ресторант е запечатан заради неиздадена касова бележка, съобщиха от пресцентъра на НАП. На търговеца, стопанисващ обекта бяха дадени няколко часа, за да изнесе хранителните продукти от ресторанта, преди входовете на заведението и басейна да бъдат облепени със забранителни лепенки. Плажът ще остане запечатан за период от 2 до 4 седмици, като едновременно с това фирмата ще бъде глобена за извършеното нарушение. До момента близо 2000 търговски обекта са запечатани заради неиздаване на касови бележки, припомнят от НАП, като близо 120 от тях са по Черноморието. С над 100 млн. лв. са се увеличи оборотите на търговските обекти по цялото Черноморие през юли 2017 г. в сравнение със същия период на миналата годи. стана ясно по-рано през седмицата, а предварителните данни сочат, че оборотите в летните курорти през август се очаква да достигнат 1 млрд лв. От началото на летния сезон до сега по цялото Черноморие са извършени общо 11 000 проверки, но освен тях инспекторите на НАП следят за спазването на закона и във вътрешността на страната, където са извършени други близо 20 000. През тази година в лятната контролна кампания участват и близо 400 служители на „Фискален контрол“, които освен, че следят движението на стоки с висок фискален риск, извършват и проверки в търговските обекти за отчитане на обороти и издаване на касови бележки. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2017.08.20", "title": "НАП запечата басейн с ресторант във Велинград за данъчни нарушения"}
{"url": "https://www.24chasa.bg/novini/article/6400306", "text": "Около 2000 души се събраха днес в катедралата \"Саграда фамилия\" в Барселона да почетат паметта на жертвите на извършените тази седмица кървави атентати в Каталуния, съобщи Франс прес. Испанският крал Фелипе, кралица Летисия, министър-председателят на Испания Мариано Рахой и каталунският премиер Карлес Пучдемон бяха сред хората, присъствали на литургията в базиликата, дело на известния архитект Антонио Гауди, съобщи ДПА \"Тези дни бяха дни на сълзи, на много сълзи, но най-вече на голяма човечност\", заяви епископ Себастиа Талтавул, един от прелатите, които участваха продължилата повече от един час церемония. Тя бе ръководена от архиепископа на Барселона Хуан Хосе Омеля премина под съпровода на орган. Тринадесет души загинаха и над 120 бяха ранени в четвъртък в нападението с микробус на барселонския булевард \"Ла Рамбла\". Часове по-късно жена загина при нападение в град Камбрилс.", "date": "2017.08.20", "title": "Испания почете жертвите от атентатите със служба в \"Саграда фамилия\""}
{"url": "https://www.24chasa.bg/novini/article/6398132", "text": "Безпрецедентното изостряне на отношенията между САЩ и Северна Корея достигна критична точка. Американският президент Доналд Тръмп предупреди режима на Ким Чен Ун, че при провокации от негова страна \"те ще бъдат посрещнати с огън и ярост, каквито светът никога не е виждал\". И въпреки, че в последните дни напражението бе намалено и от двете страни действията на режима в Северна Корея го повеждат по път, който може да доведе до неговия край. Това заяви американският министър на отбраната Джеймс Матис, цитиран от в. “Вашингтон таймс”. „Амбициите на Северна Корея заплашват международната сигурност и стабилността. Там би трябвало да спрат да говорят за действия, които да унищожат техния режим и да застрашат техния народ. В момента съюзниците разполагат с най-точните и прецизни отбранителни сили на земята\", заяви Матис. От своя страна режимът в Северна Корея информира, че \"внимателно проучва план да нанесе ядрен удар със стратегически балистични ракети по американския тихоокеански остров Гуам, където се намира голяма база на ВВС на САЩ, предаде Ройтерс. Напрежението в последните дни достигна връхна точка съвсем неслучайно. Както съобщи в. \"Вашингтон пост\", Северна Корея вече успешно е създала неголяма ядрена бойна глава, която може да бъде носена от балистична ракета. Изданието се позовава на пожелали анонимност източници от американското разузнаване. Именно за този критичен момент предупреждвааха от години водещи военни експерти не само от САЩ, а и от други страни. На фона на подробните им разработки острите изказвания на Тръмп придобиват още по-зловещо измерение. Антихуманният характер на режима в Пхенян не предполага нормален изход от ситуацията. Вероятно за усложняването на проблема има вина и недостатъчната активност на голяма част от международната общност, която стовари обуздаването на севернокорейския диктатор единствено на САЩ, също допринася за задълбочаването на взривоопасната обстановка. Мнозина побързаха да разкритикуват президента на САЩ за острите изказвания, но има ли изобщо избор и мирен изход от създалата се ситуация? В свой анализ Криспин Роувър, доктор на науките, работил в секретариата на Азиатско-тихоокеанската лидерска мрежа за неразпространение на ядрени оръжия и разоръжаване и член на Австралийската лейбъристка партия, поставя именно този въпрос. В подробната си разработка експертът, който е автор и на книгата \"Феноменът Тръмп: Как един човек покори Америка\", представя двата основни варианта за развитие на кризата - мирен, или по-скоро примиренчески, и военен. Изводите са колкото реалистични, толкова и шокиращи. Според него при първия вариант, ако Съединените щати изберат да не водят военни действия, за да унищожат ядрената програма на Северна Корея, те ще бъдат възпрепятствани от по-нататъшна намеса. При това положение през следващите пет до десет години Северна Корея ще продължава да разширява, разнообразява и защитава нарастващия си ядрен арсенал. Такова развитие ще доведе до един куп неблагоприятни последици. На първо място ще нараснат провокациите на Северна Корея. След като е преодоляла опасността от атака от САЩ, Северна Корея ще се почувства с \"развързани ръце\" по отношение на съседите си. Режимът би могъл например да пуска конвенционални балистични ракети директно в Япония, убивайки десетки цивилни граждани. В същото време, вместо да реагира с подобаваща сила, САЩ ще се стремят да ограничат съюзника си Япония от ескалация, страхувайки се, че налудничавият режим ще отвърне с ракети с ядрени бойни глави срещу САЩ. От своя страна Северна Корея може да започне преговори, но в този случай вече от позиция на силата - вместо да прекрати ядрената си програма в замяна на помощ, тя ще може на воля да изнудва международната общност със заплахи и насилие. При това севернокорейските провокации неминуемо ще дестабилизират региона и влиянието на САЩ в Азия драстично ще намалее. Съвсем логично е при такова развитие Северна Корея да нахлуе в Южна Корея, както го е направила в миналото. В такава хипотетична ситуация със сигурност САЩ отново няма да могат да се намесят пълноценно. Да, вероятно след американска намеса Северна Корея ще се оттегли отвъд 38-ия паралел, но не и преди милиони южнокорейски граждани да загинат. Особено тежко би било положението на Сеул, тъй като той попада в зоната на обхвата на севернокорейската артилерия и на практика ще бъде подложен на постоянен обстрел и бомбардировки. Заради големия брой цивилни жертви ще има огромен международен натиск армията на КНДР да бъде изтласкана на север. В крайна сметка дори международните сили да нахлуят на север и да поемат контрола над полуострова. В отговор обаче САЩ ще бъдат парализирани от страха, че рухващият комунистически режим ще пусне ядрените си оръжия срещу тях. Какво пречи Северна Корея да изстреля две дузини ядрени ракети, опустошавайки няколко големи града в САЩ и убивайки почти 20 милиона души. А въпреки че е жертва на мащабна ядрена атака, възможностите на САЩ за реакция стават безпредметни, тъй като севернокорейският режим вече е свален... Един от най-опасните аспекти е свързан с разпространението на ядрените оръжия.", "date": "2017.08.20", "title": "\"168 часа\": КНДР убива 300 000 в Япония, САЩ отвръща и светът рухва икономически"}
{"url": "https://www.24chasa.bg/novini/article/6400328", "text": "Изведен е кон, който излезе на пътното платно на 112-ия километър на автомагистрала \"Тракия\" в посока Пловдив-София, съобщиха от областната дирекция на полицията в Пловдив, цитирани от  Сигналът е подаден към 15 ч. Веднага са били изпратени екипи на полицията.                                                                                                                                                                                                                                                                                                                       ", "date": "2017.08.20", "title": "Кон излезе на магистрала \"Тракия\", успяха да го изведат"}
{"url": "https://www.24chasa.bg/novini/article/6400337", "text": "Групировката, отговорна за атентатите в Испания, е подготвяла \"един или няколко атентата\" в Барселона със 120 газови бутилки, намерени в къща в намиращия се на 200 км югозападно град Алканар, съобщи днес полицията, цитирана от Франс прес. \"Започва да ни става ясно, че това е мястото, където са се приготвяли експлозиви за извършването на един или няколко атентата в Барселона\", каза началникът на каталунската полиция Жосеп Луис Траперо.", "date": "2017.08.20", "title": "Терористите от Барселона имали 120 газови бутилки за един или няколко атентата"}
{"url": "https://www.24chasa.bg/novini/article/6400177", "text": "Ситония и Касандра несъмнено са най-красивите плажове на Халкидики. Проверките на полицията за незаконно свободно къмпингуване са постоянни, разказва  . Навсякъде има поставени табели, че палатка или каравана извън къмпинг е забранено. Въпреки това, ежедневно гръцката полиция глобява както гърци, така и чужденци. Властите отново арестуваха трима българи, които въпреки забраната опънаха палатки на най-силно охраняваните плажни ивици на Халкидики. Наложена им е глоба от 150 евро на човек за нарушаване на закона. Допълнително са глобени и за оставени отпадъци на плажа, съгласно закона за замърсяване на околната среда, като в този случей глобата е над 300 евро. В Гърция замърсяването на плажа се счита за тежко престъпление. Много високи глоби се предвиждат и за палене на огън, независимо от мястото.", "date": "2017.08.20", "title": "Отново арестуваха българи за палатки в Гърция"}
{"url": "https://www.24chasa.bg/novini/article/6400175", "text": "Нов железопътен маршрут за товарни превози от северозападната китайска провинция Цинхай през Казахстан до Русия започна да функционира днес, предаде Синхуа, цитирана от ТАСС. Крайната точка на влака с продукти от химическата промишленост е град Перм, където товарът трябва да бъде доставен за максимум 10 дни, с 30 дни по-бързо, отколкото по море, предаде БТА. Трасето е дълго 6300 километра. Китайските власти очакват благодарение на новия маршрут конкурентоспособността на стоките им в Русия да се увеличи. Официалната статистика сочи, че в момента от Китай към страни от Централна Азия и Европа, включително Русия, през евразийското пространство пътуват редовно над 20 товарни влака.", "date": "2017.08.20", "title": "Пуснаха нов товарен жп маршрут между Русия и Китай"}
{"url": "https://www.24chasa.bg/novini/article/6400193", "text": "Каталонската полиция заяви, че е намерила още, повече от 120, газови бутилки в къща в Алканар, където, заподозрени за двойната атака през тази седмица в Испания, се предполага, че са сглобявали бомби за „една или повече“ терористични атаки в Барселона, предаде AFP, цитирано от \"Фокус\". “Започна да се изяснява, че тази къща е била мястото, в което те са подготвяли експлозиви за една или повече атаки в град Барселона“, заяви началникът на полицията за провинция Каталония Хосеп Луис Траперо пред журналисти. В навечерието на атаките в Барселона стана експлозия в къща, отстояща на около 200 километра южно от града и полицията вярва, че детонацията е станала погрешка и това са били джихадисти.", "date": "2017.08.20", "title": "Откриха 120 газови бутилки в Алканар, свързват ги с терористичните атаки"}
{"url": "https://www.24chasa.bg/novini/article/6400192", "text": "Реактивен снаряд падна днес близо до входа на Международния панаир в Дамаск, който отвори врати тази седмица за пръв път след пет години прекъсване, съобщи сирийската обществена телевизия и допълни, че има ранени, предаде Франс прес, цитирано от БТА. Телевизията се позовава на своя екип на терен, без да уточни броя на ранените или откъде е дошъл изстрелът. Съобщава се за пострадали", "date": "2017.08.20", "title": "Реактивен снаряд удари близо до Международния панаир в Дамаск"}
{"url": "https://www.24chasa.bg/novini/article/6400189", "text": "Римският папа Франциск призова вярващите да се молят за освобождението на света от тероризма, предаде РИА Новости, цитирано от \"Фокус\". „В нашите сърца ние носим болката от терористичните атаки, които в последните дни доведоха до многочислени жертви в Буркина Фасо, Испания и Финландия. Да се помолим за всички починали, ранени и за техните роднини. Да помолим Господ Бог за милосърдие и мир, да освободи света от това безчовечно насилие“, заяви Папата, по време на еженделното си обръщение към вярващите на площад Свети Петър във Ватикана.", "date": "2017.08.20", "title": "Папа Франциск : Да помолим Господ да освободи света от това безчовечно насилие"}
{"url": "https://www.24chasa.bg/novini/article/6400205", "text": "От август  плащането на глобите към КАТ може да става по електронен път. С пускането на няколко електронни услуги на МВР вече може дистанционно да се прави и проверка дали водачите имат неплатени глоби по фишове, актове за установяване на административно нарушение и наказателни постановление, информираха от Съюза на българските автомобилисти. За проверката е достатъчно да се попълни валиден номер на свидетелство за управление на МПС и ЕГН. Тъй като услугата е достъпна от няколко дни, базата данни все още се обновява и е възможно за издадени в последната година шофьорски книжки да не е въведена информация, се посочва в съобщението. Електронната услуга за проверка на задължения към КАТ е достъпна на:", "date": "2017.08.20", "title": "Вече можем да проверяваме онлайн за неплатени глоби към КАТ"}
{"url": "https://www.24chasa.bg/novini/article/6400219", "text": "\"С голяма болка посрещнахме вестта за внезапната кончина на един от най-изтъкнатите ни спортисти –тежкоатлети, почетният гражданин на Смолян – Величко Чолаков. Десетки пъти той ни изправяше горди от огромната сила, мощ и упоритост, с които постигаше успехи в спорта и живота. Сега ще постоим отново прави, за да го изпратим в последния му път\", изрази съболезнованията си кмета на Смолян Николай Мелемов, чрез публикация в социалните мрежи. \"Величко ще остане пример за всички, които ще се посветят на този най-български спорт – вдигането на тежести, пример за всички, които ще поемат по неговия път на състезател и треньор. Пример за всички, които ще бъдат отдадени на обществото и гражданите на Смолян. Той няма да отнеме нищо от себе си. Той ще остане при нас с успехите си, със силата си, с младостта си, любовта си към семейството и наследниците си. Величко ще остане завинаги в сърцето на хората от Родопите. Изказвам най-искрени съболезнования и изразявам дълбоката си съпричастност към семейството, близките и родствениците на Величко Чолаков. Поклон пред паметта ти Шампионе!\", пише още Мелемов. Той изказва най-искрени съболезнования и изразява дълбоката си съпричастност към семейството, близките и родствениците на Величко Чолаков.", "date": "2017.08.20", "title": "Кметът на Смолян: Величко ще остане завинаги в сърцето на хората от Родопите"}
{"url": "https://www.24chasa.bg/novini/article/6400124", "text": "Автомобил е блъснал полицейска кола на столичния бул. \"България\" близо до Околовръстното, съобщиха от МВР. Катастрофата станала в 12,30 ч. Полицейският опел бил спрял в дясната част на шосето, защото униформените се усъмнили, че има някаква повреда. Докато те оглеждали колата, покрай патрулката профучал друг автомобил. Той ударил полицейския опел, който паднал в канавката. Няма пострадали полицаи.", "date": "2017.08.20", "title": "Кола блъсна патрулка на бул. \"България\" в столицата"}
{"url": "https://www.24chasa.bg/novini/article/6400024", "text": "Генералния секретар на германския Християнсоциален съюз (ХСС) Андреас Шойер остро разкритикува издигането на кандидатурата на бившия германски канцлер Герхард Шрьодер за член на съвета на директорите на руската петролна компания Роснефт, предаде ТАСС, цитирано от БТА. \"Бившият канцлер Шрьодер се превръща в руски войник\", коментира Шойер в интервю, публикувано днес от в. \"Билд ам зонтаг\". \"Работата на Шрьодер в Роснефт намирисва, тук частните икономически интереси се смесват с политиката\", според представите ля на ХСС. Социалдемократът Шрьодер, който бе начело на федералното правителство от 1998 до 2005 година, е подложен на остри критики в родината си, откакто на 11 август руското правителство го предложи за член на борда на Роснефт. Другите кандидати са бившият ковчежник на американския петролен гигант ЕксънМобил (ExxonMobil) Доналд Хъмфрис, управляващият директор на Норд стрийм (Nord Stream AG) Матиас Варниг и Олег Вюгин, професор от руското Висше училище за икономика. През 2016 година Шрьодер оглави борда на директорите на компанията Норд стрийм 2, оператор на проекта за газопровод \"Северен поток-2\". Преди това политикът ръководеше консорциума за изграждането на първия етап от газопровода за доставка на газ от Русия в Германия, заобикаляйки транзитните страни по дъното на Балтийско море, припомня ТАСС. На 29 септември предстои извънредно събрание на акционерите на Роснефт в Санкт Петербург, където ще се обсъди изплащането на дивиденти за първото шестмесечие от 2017 г. и се очаква да бъде избран нов състав на борда на директорите. Основен акционер на Роснефт е държавното дружество Роснефтегаз с дял от 50 на сто плюс една акция. Вторият най-голям акционер е Бритиш петролиъм (British Petroleum) с 19,75 на сто. Още 19,5 на сто от акциите са собственост на консорциум между рудодобивната компания Гленкор (Glencore) и Катарския инвестиционен фонд.", "date": "2017.08.20", "title": "Германски политик нарече Шрьодер \"руски войник\""}
{"url": "https://www.24chasa.bg/novini/article/6400042", "text": "На 84-годишна възраст почина афроамериканският комик и борец за граждански права Дик Грегъри, който използва своя хумор за разобличаването на расовата дискриминация, съобщиха световните агенции, цитирани от БТА. За кончината на артиста съобщи неговият син Крисчън. Дик Грегъри се е споминал във Вашингтон, след като е бил хоспитализиран преди седмица вследствие на силна бактериална инфекция. Грегъри беше сред първите чернокожи комици, които се сдобиха с успех и сред бялата публика през 60-те години на миналия век. Той откри пътя на други известни афроамерикански имена в жанра като Бил Козби и Ричард Прайър. Грегъри произлиза от бедно семейство от Сейнт Луис и бе един от изявените активисти в борбата за граждански права в САЩ. Той се кандидатира за президент на страната през 1968 година от името на Партията на мира и свободата", "date": "2017.08.20", "title": "Почина афроамериканският комик Дик Грегъри"}
{"url": "https://www.24chasa.bg/novini/article/6400029", "text": "Президентът на Турция Реджеп Тайип Ердоган буквално избухна с остри думи срещу министъра на външните работи на Германия Зигмар Габриел, без да споменава конкретно името му, предаде информационната агенция Догу хабер ажансъ (ДХА), цитирано от \"Фокус\". Повод за гнева на Ердоган са последните изявления на Зигмар Габриел за сегашната политика и поведение на Анкара към Берлин и конкретно към общите избори в Германия на 24 септември. „Има едни външни министри; веселят се и си празнуват вкъщи. Въобще не си знаят положението и хала. Кой си ти, та да говориш на президента на Турция? Ти говори с външния министър на Турция. Знай си положението. Скача и започва да ни дава уроци. Какво ти е политическото минало? На колко години си? Не е толкаво важно дали си пораснал толкова много, за можеш или не може да (ни) отвориш вратата на Германия. Ние ще се насочим с обич към страните, които отварят вратите си пред нас.”, посочва още Ердоган, цитиран от ДХА.", "date": "2017.08.20", "title": "Ердоган към Зигмар Габриел: Кой си ти, та да говориш на президента на Турция?"}
{"url": "https://www.24chasa.bg/novini/article/6400073", "text": "Летните температури в Тракийския регион на Турция, които са над нормалните за този сезон, в някои дни достигаха до 40 градуса по Целзий, причиниха критичен спад в нивото на реките Марица,Тунджа и Арда, които протичат край пограничния Одрин. Река Тунджа изцяло пресъхна. По данни на областната дирекция по водите дебитът на реката е спаднал до 3 куб.м/сек. Докато предишните месеци е бил 150 куб.м/сек. Одринските медии съобщиха, че на места по коритото на река Тунджа може да се върви и с боси крака. По поречието са се образували пясъчни острови, предаде БТА. Продължаващите втори месец засушавания причиниха спад в нивото на Марица, която се влива в Гърция до 39 куб.м/сек., по данни на областната Дирекция по водите в Одрин. В същото време продължава с усилени темпове строителството на проекта Одрински канал, който започна през 2015 г., за спиране на наводненията от Марица. По данни на Министерството на горите и водите завършени са 80 на сто от проекта. Системата \"Bypass\", която се прилага при строителството на канала, ще намалява дебита на реката. Каналът ще бъде с височина 4.5 м. и 7800 метра дължина. Силните горещини са причинили загуби и на земеделските работници в района, понеже от началото на месец юли досега не е валяло. Идната седмица се очакват захладняване и валежи. Според синоптиците температурите ще паднат с около 5-6 градуса.", "date": "2017.08.20", "title": "Река Тунджа пресъхна край Одрин"}
{"url": "https://www.24chasa.bg/novini/article/6400081", "text": "Полицията и прокуратурата в Амстердам искат от холандското правителство да върне визовия режим за албанските граждани, предаде агенция МИА, като се позовава на изявление на говорителя на амстердамската полиция за холандския вестник \"Телеграф\". Вестникът пише, че през последните години все по-често албанци са главните организатори на търговията с наркотици в Холандия и само от 2016 г. са започнали 36 следствия срещу заподозрени лица от Албания, предаде БТА. Говорителят разказва за \"бързото напредване\" на албанците в престъпната мрежа в Холандия и прави оценката, че е политически важно да се вземе решение. \"С връщане на визовия режим полицията и правосъдието искат да попречат на албанците да се вкоренят в холандското общество\", пише вестникът. На това бързо реагира бившият премиер и бивш лидер на Демократическата партия Сали Бериша, който обвини за всичко сегашния премиер социалист Еди Рама. \"Рама даде на албанците наркотици и им върна визите\", написа Бериша в профила си във Фейсбук", "date": "2017.08.20", "title": "В Холандия искат да върнат визите за албанските граждани"}
{"url": "https://www.24chasa.bg/novini/article/6400089", "text": "Районът около жп гарата във Варна е бил отцепен за кратко заради изоставен багаж, съобщиха за  „Фокус“ от ОДМВР – Варна. В 9.00 часа е постъпил сигнал за забравен туристически куфар на изходите на гарата. След подаването на сигнала е направена организация и е отцепен е районът. След проверката е установено, че няма опасни предмети и вещества в куфара. Проверката е приключила около 11.00 ч.", "date": "2017.08.20", "title": "Отцепиха за кратко района около ЖП-гарата във Варна заради изоставен багаж"}
{"url": "https://www.24chasa.bg/novini/article/6400115", "text": "И Созопол утихна в събота вечер след проверки на полицията за нивата на шума в дискотеките. Едни от най-популярните заведения в курортния град като \"Ла мезон\" и \"Малката текила\" се оказали без музика. Около 1 ч след полунощ десетина полицаи са влезли в \"Ла мезон\" и въпреки че музиката в дискотеката била намалена, диджеят бил принуден от проверяващите да изключи апаратурата и заведението утихнало, разказаха клиенти. Част от персонала обаче решил да импровизира и да се изяви като гостуващи звезди, свирейки на цигулка и китара. Проверките са продължили и по плажните барове, и \"Малката текила\" се е оказала без музика, а останалите заведения са били принудени чувствително да намалят децибелите.", "date": "2017.08.20", "title": "И Созопол утихна след проверки"}
{"url": "https://www.24chasa.bg/novini/article/6400047", "text": "Плажът Коралще бъде отцепен до броени минути след като спасители откриха голяма мина на 30 метра навътре в морето. Тя е с действащ заряд и се налага спешното й обезвреждане за предприемане на необходимите мерки за сигурност, казаха експерти от ВМС. Първонаочално бе отцепен периметър от 200 метра, но в последствие може да се окаже, че е необходимо по-голям, коментира пред \"24 часа\" Атанас Русен от Сдружение \"Да запазим Корал\", който е подал сигнала и снимките от мината до Граничниа полиция и ВМС. Специализиран екип от Пункта за базиране Бургас, с ръководител капитан III ранг Красимир Иванов, се отправи около 13.00 ч. днес, 20 август, към плаж Корал, гр. Царево. По първоначални данни мината е с диаметър 60 см. и се намира на около 30 метра от бреговата линия, на дълбочина 1,40 м. Военнослужещите от състава на Военноморските сили са с водолазно оборудване и ще извършат разузнаване на обекта. Те ще предприемат необходимите действия за обезвреждането на морската мина. В момента температурата е 33 градуса и плажът е пълен с хора.                                                                                                                                                                                                                                                                                                                       ", "date": "2017.08.20", "title": "Отцепиха плажа на Корал заради морска мина (Обновена)"}
{"url": "https://www.24chasa.bg/novini/article/6400068", "text": "След такса \"Празен стол\", срещаме нов вид такса - \"Желание на клиента\". На снимка публикувана в социалните мрежи се вижда, че освен поръчаната храна, клиентът трябва да заплати такса \"Желание на клиента\", на стойност 2 лева. \"Днес ми се случи нещо невероятно ! В тази кръчма в Кранево таксуват препържването на лука като желание на клиента за 2 лв. Боже то килограм лук не струва 2 лева хахаха...ПАК ОБИЧАМ БЪЛГАРИЯ !\", написа Владислав Славов, недоволен клиент на заведение в Кранево, под снимката на касовия бон. От заведението отказаха коментар.", "date": "2017.08.20", "title": "Такса \"Желание на клиента\" в механа в Кранево"}
{"url": "https://www.24chasa.bg/novini/article/6400161", "text": "Майката на предполагаем извършител на терористичния акт в Барселона го призова да се предаде. Става въпрос за търсения от полицията Юнес Абуякуб, за когото „Фокус“ информира, предаде ТАСС, позовавайки се на испанската информационна агенция Europa Press. Според нейната информация, жената е взела участие в акция в центъра на градчето Рипол, където са участвали мюсюлмани, обявили се срещу тероризма. „Нека да отиде в полицията, нека се предаде. По-добре да отиде в затвора, отколкото да умре“, е заявила жената. В момента полицията издирва заподозряни в съучастие в терористичните нападения, извършение в Испания в последните дни. Според различни данни, става въпрос за един, двама или тима предполагаеми терористи.", "date": "2017.08.20", "title": "Майката на терорист от Барселона го призова да се предаде"}
{"url": "https://www.24chasa.bg/novini/article/6400167", "text": "Пожарникар от Чепеларе е починал, затиснат от дърво в местност край града, предаде БТА. Информацията за злополуката бе потвърдена от служители на местната Администрация. Смъртният случай с 33-годишния мъж е при добив на дърва за огрев в гора край Чепеларе.                                                                                                                                                                                                                                                                                                                       ", "date": "2017.08.20", "title": "Дърво уби мъж край Чепеларе"}
{"url": "https://www.24chasa.bg/novini/article/6400174", "text": "Моторист уби пешеходец на Околовръстното шосе между \"Филиповци\" и \"Люлин\", съобщиха от МВР. Сигналът е получен на тел. 112 в 13,30 ч. Мощната машина профучала с висока скорост и блъснала човека, който при удара  изхвърчал от новия мост, който свързва двата столични квартала. Пешеходецът починал на  място.   ", "date": "2017.08.20", "title": "Моторист уби пешеходец на моста между \"Филиповци\" и \"Люлин\" в София"}
{"url": "https://www.24chasa.bg/novini/article/6399975", "text": "Северна Корея предупреди САЩ, че \"наливат масло в огъня\" със започващите утре съвместни военни учения с Южна Корея, на фона на крайно изострено напрежение между Вашингтон и Пхенян, съобщи Франс прес, цитирано от БТА. В маневрите ще участват 17 500 американски военни, както и военни от Австралия, Канада, Колумбия, Дания, Нова Зеландия, Холандия и Великобритания. В миналогодишните учения участваха 25 хиляди военни. \"Ученията Ulchi Freedom Guardian (Пазител на свободата на улчи) ще протекат основно с компютърни симулации с цел да се подобри бойната готовност и защитата на района и да се укрепи стабилността на Корейския полуостров\", се казва в декларация на Пентагона. Според Пхенян тези учения са провокационна репетиция на нахлуване в Северна Корея. \"Съвместните военни учения Ulchi Freedom Guardian отново ще налеят масло в огъня и ще влошат ситуацията на полуострова\", се казва в редакционна статия на органа на управляващата партия \"Нодон синмун\". Предупреждавайки за \"неконтролируема фаза на ядрена война\", вестникът уверява: \"Ако Съединените щати си фантазират, че една война на полуострова ще се води у някой друг, далеч от тях на другите брегове на Тихия океан, те жестоко се заблуждават\".", "date": "2017.08.20", "title": "Пхенян предупреди САЩ, че \"наливат масло в огъня\""}
{"url": "https://www.24chasa.bg/novini/article/6399980", "text": "Президентът на САЩ Доналд Тръмп излезе с нов коментар за масовите протести в град Бостън, щата Масачузетс. Той написа в своята страница в Туитър, че страната ще се „излекува“ благодарение на масовите протести, предаде \"Фокус\" „Страната ни е разделена от десетилетия. Понякога е нужен протест, за да се излекуваме. Ще се излекуваме и ще станем по-силни от всякога“, написа той. Той добави, че „иска да аплодира демонстрантите против фанатизма и омразата в Бостън“ Вчера в Бостън се състояха демонстрации на десни и леви организации. По време на манифестациите избухнаха малки сблъсъци, които не доведоха до наранявания. Задържаните, според последната информация, са 27 души.", "date": "2017.08.20", "title": "Доналд Тръмп: Понякога трябват протести, за да се \"излекуваме\""}
{"url": "https://www.24chasa.bg/novini/article/6399971", "text": "Един човек е загинал и още четири са пострадали при пътно-транспортно произшествие в събота вечер в Санкт Петербург. Автомобил се е врязал в пешеходците, предаде ТАСС, позовавайки се на съобщение на градските власти. „В резултат от ПТП са пострадали: жена, родена 1980 година (починала на място), жена, родена 1970 година (тежко пострадала), жена, родена 1999 година (тежко пострадала), мъж 1997 година (тежко пострадал) и пътник в автомобила – мъж роден 1990 година (средна телесна повреда)“, пише в съобщението, цитирано от \"Фокус\". Според предварителните данни, шофьорът на автомобила не се е справил с управлението му, в резултат, от което машината се е врязала в „нежилищно съоръжение, а след това и в пешеходците в близост до местопроизшествието“. В момента тече проверка, а водачът е задържан от органите на реда.", "date": "2017.08.20", "title": "Автомобил се вряза в пешеходци в Санкт Петербург"}
{"url": "https://www.24chasa.bg/novini/article/6399983", "text": "Патриарх Неофит ще посети Самоков за празника на града на 21 август, когато Православната църква отбелязва паметта на свещеномъченик Симеон Самоковски - покровител на града, съобщи отделът \"Връзки с обществеността\" при Светия синод на БПЦ. Свещеномъченик Симеон Самоковски /със светското име Симеон Попович/ става Самоковски митрополит през есента на 1734 г. През 1737 г. е арестуван от турците, окован и хвърлен в тъмница, измъчван и мъченически загинал на 21 август същата година. Погребан е в притвора на Бельовата църква край града. През 1994 г. при археологически разкопки, вляво зад вратата, е открит гроба с част от мощите на мъченика, част от Свето Евангелие, митрополитския му жезъл и златоткана архиерейска одежда. В навечерието на празника, днес в Бельовата църква \"Рождество Богородично\", където е гробът на светеца, ще бъде отслужена архиерейска Света литургия, оглавявана от Адрианополския епископ Евлогий - игумен на Рилския манастир. На 21 август сутринта в Бельовата църква ще бъде отслужена Света литургия от духовниците от Самоковската духовна околия. В 19.30 часа патриарх Неофит, като Софийски митрополит, ще оглави молебен и празничен водосвет в центъра на Самоков.", "date": "2017.08.20", "title": "Патриарх Неофит ще посети Самоков за празника на града"}
{"url": "https://www.24chasa.bg/novini/article/6399856", "text": "Земетресение с магнитуд 4 по скалата на Рихтер бе засечено в Ставрополския край на Русия, предава Интерфакс , цитирано от \"Фокус\". Информацията бе потвърдена от главното управление на руското Министерство на извънредните ситуации за Ставрополския край, който се намира близо до Черно море. По данни на руското министерство, земетресението е започнало в 22:30 местно време. Геофизическата служба на Северна Осетия потвърди, че магнитудът на земния трус, е 4 по скалата на Рихтер.", "date": "2017.08.20", "title": "Земетресение с магнитуд 4 по Рихтер разтресе Ставрополския край на Русия"}
{"url": "https://www.24chasa.bg/novini/article/6399694", "text": "Антон Тръпков: Човек трябва да подобрява уменията си, но и да може да разчита на добър екип, който да му отваря очите Скай бар на покрива, изискани коктейли, безкрайна морска панорама и топъл бриз. Или пък лечение с кал и луга. Изборът зависи от желанието на гостите. Колкото и високи да са изискванията им обаче, хотел \"Свети Георги\" в Поморие може да ги задоволи. Спа центърът предлага вътрешен басейн с хидромасажна зона, солна стая, контрастен душ, суха билкова сауна, фитнес, парна баня, инфрачервена сауна. Бизнесът е семеен и стартира преди 17 години, следващите крила на хотела са отворени през 2003 и 2005 г. В активния летен сезон много от гостите са от Германия, Русия, Унгария и Англия. Собствениците обаче държат да се работи и на вътрешния пазар - голяма част от пристигащите са българи. Тази година за първи път хотелът е посрещнал клиент от Южна Корея, не липсват и туристи от Африка. Почти няма гост, който да не е опитал процедура с луга и кал от известното езеро в региона, което е едно от най-големите находища на лечебна кал на Балканите. - Откога сте в този бизнес? Занимавали ли сте се с нещо друго преди? - Работих година и половина в \"Метро България\", докато бях студент. Завърших в Холандия хотелиерство и ресторантьорство в международен институт в Хага, след това Международни икономически отношения в УНСС. Последва работа в няколко хотела в София. През 2012 г. се прибрах в Поморие. Така се захванах със семейния бизнес. Стартира го баща ми, а сега и аз съм ангажиран с него. - Защо избрахте да работите в тази сфера? - За един частен бизнес е много важно да има приемственост между поколенията. Винаги съм знаел, че ще дойде моментът да се захвана със семейния бизнес. - Какво научихте за тези години като предприемач? - Все още имам много да уча за това как се постигат успехите. И сега имам постижения, но съм много далече от върха и трябва да уча доста. Необходими са постоянство, организационни и комуникационни умения – със служителите и клиентите. Обслужването трябва да е максимално адекватно пред гостите. Всякакви други форми на знания като икономически, технически и т.н. трябва да се набавят с четене. Ако имаш възможност, трябва да подобряваш себе си, но и да можеш да разчиташ на добър екип, който да ти отваря очите. - Кой беше най-трудният момент в досегашния ви опит на предприемач? - В нашата работа има много моменти, в които човек се чувства натоварен и обезкуражен. Ако си поставиш цел и я гониш, тя може и да се разминава с реалността. Все пак винаги ще има утре, а всеки следващ ден те мотивира наново. Важното е да не спираш да гониш целта. В летния сезон, когато е изключително натоварено, има моменти, които те изкарват от равновесие. Но за това е екипът – по-опитните вдъхват увереност, помагат на другите и така работата върви. - Как избирате служителите си? - Проблемът с кадрите съществува от доста време. Ние в хотела ни, работейки целогодишно, се стремим през по-голямата част от годината да поддържаме екип от 50-55 човека. Не разчитаме на това да набираме панически хора, когато дойде сезонът. По-скоро попълваме бройки – допълнително рецепционист, масажист или сервитьор, там където е необходимо. Основата от хора, която обслужва хотела, е на постоянна работа при нас. - Какво казвате на служителите си, за да ги мотивирате? - По-голямата част от екипа са местни хора или дошли от други населени места, но задържали се в нашия град. Тяхната мотивация е свързана с техния бит – семейства, децата им растат тук например. В града се чувстват най-сигурни, защитени, работата ги прави щастливи. С всичко това в комбинация ние успяваме да се задържим да работим заедно. Има единични случаи, при които някои хора решават да се развиват в друга индустрия. Има служители, които се пробват да се установят в чужбина, някои успяват, а други се връщат при нас. Не ни трябват специални мотивационни речи или нещо такова. Гледаме заедно да анализираме нещата, да коригираме негативните и да оправим пропуските, ако има такива. - Как си представяте вашия бизнес след 5 години? - След 5 години предстоят ремонти, освежаване на хотелската част. Бих желал да е по-модернизирана. Искам да въведем нови технологии. В отделните звена да има иновации и да вдигнем нивото на сервиза. Мисля и за допълнителен обект за забавление, например за децата. Имам доста подобни идеи, надявам се да ги реализирам.", "date": "2017.08.20", "title": "Скай бар и процедури с кал и луга предлага хотел в Поморие"}
{"url": "https://www.24chasa.bg/novini/article/6399859", "text": "Силите по сигурността в Истанбул са задържали двама джихадисти при операция срещу терористичната групировка Ислямска държава, предаде БТА. Полицията предприела операция в квартала Бейликдюзю, голям крайградски район на Истанбул по сигнал, че терористи на Ислямска държава готвят терористичен акт. В този район бе арестуван и убиецът от нощния клуб Рейна, който извърши нападението си в новогодишната нощ. Двамата терористи били арестувани в момент, когато се готвели за нападение. Арестуваните са чужди граждани, но не се съобщава националността им. При обиска в квартирата им били намерени оръжия - пневматична пушка, пистолети, муниции, карта на обекти в Истанбул, както и документи на джихадистката организация. Турски медии писаха, че истанбулската полиция е успяла да предотврати терористично нападение, което би удавило в кръв мегаполиса. Терористите пристигнали нелегално в Турция от сирийския град Ракка.", "date": "2017.08.20", "title": "Осуетиха терористичен акт в Истанбул"}
{"url": "https://www.24chasa.bg/novini/article/6399870", "text": "Президентът Румен Радев ще посети град Ахелой по повод националното честване на 1100 години от битката при Ахелой, съобщиха от прессекретариата на държавния глава. Румен Радев ще проведе среща с кмета на община Поморие Иван Алексиев и кмета на град Ахелой Иван Георгиев в сградата на Народно читалище „Светлина – 1934“. По-късно президентът ще наблюдава възстановка на битката при Ахелой с участието на сдружение „Авитохол“ и доброволци от цялата страна, след което Румен Радев ще се включи в празничното шествие до паметника на цар Симеон I. Панихида за падналите воини в битката при Ахелой ще бъде отслужена от Сливенския митрополит Йоаникий, а държавният глава ще произнесе слово, след което ще бъдат поднесени венци и цветя пред паметника на цар Симеон I.", "date": "2017.08.20", "title": "Румен Радев ще уважи тържествата за 1100 г. от битката при Ахелой"}
{"url": "https://www.24chasa.bg/novini/article/6399620", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.20", "title": "Виж санирания блок на Мая Гешева от Симеоновград, изпрати снимки, спечели 13 000 лв"}
{"url": "https://www.24chasa.bg/novini/article/6399873", "text": "Ливанската армия отвоюва от „Ислямска държава“ Рас-Баалбек, който е третият по важност населен пункт, контролиран от терористите, предава Интерфакс, цитирано от \"Фокус\". Рас-Баалбек се намира в североизточната част на Ливан по границата със Сирия. Там бяха разположени последните позиции на „Ислямска държава“ на територията на страната. По данни на ливанските военни, в града е имало 600 бойци на терористичната групировка. При операцията са убити около 20 бойци. От ливанска страна има 10 ранени войници.", "date": "2017.08.20", "title": "Ливан отвоюва третия по важност опорен пункт на „Ислямска държава“"}
{"url": "https://www.24chasa.bg/novini/article/6399886", "text": "Екстремален e индексът за пожароопасност в 10 области на страната, сочи справка на сайта на Националния институт по метеорология и хидрология (НИМХ) към Българската академия на науките. Най-високата степен на опасност от възникване на пожари е в сила за областите: Враца, Плевен, Ловеч, Велико Търново, Благоевград, Бургас, Ямбол, Хасково, Сливен и Стара Загора. Там е възможно възникването на бързо разпространяващи се, много силни и трудни за овладяване пожари.", "date": "2017.08.20", "title": "Код червено за пожари в 10 области на страната"}
{"url": "https://www.24chasa.bg/novini/article/6399903", "text": "Испанският крал Фелипе Шести и съпругата му кралица Летисия посетиха булевард Рамбла, където в четвъртък микробус, каран от терорист, прегази хора и уби 13 души, предаде Асошиейтед прес, цитирано от  . Кралските особи поставиха венец и запалиха две свещи в памет на жертвите. Те бяха придружавани от премиера на Каталуния Карлес Пучдемон и от кмета на града Ада Колау. На тръгване кралят се ръкува с минувачи, а хората, наблюдаващи сцената, започнаха да скандират: \"Да живее кралят!\" По-рано вчера кралската двойка се срещна с ранени при атаката и разговаря с персонала на болницата Оспитал дел Мар в Барселона.", "date": "2017.08.20", "title": "Испанският крал и съпругата му посетиха мястото на атентата в Барселона"}
{"url": "https://www.24chasa.bg/novini/article/6399445", "text": "Разказват, че за последен път папа Франциск се наслаждавал на лятна ваканция през 70-те години, още когато се наричал само Хорхе Марио Берголио. Тогава за последно прекарал няколко дни, отдалечавайки се от едновремешния си дом. През всички останали лета за него ваканцията означавало просто да забави ритъма, да става малко по-късно сутрин, но не и да напусне мястото, в което живее. Така твърди в. “Стампа”, според който в семейството на аржентинеца с италианска кръв Берголио ваканциите не били нещо обичайно. “Не бяхме богати, изкарвахме нормално до края на всеки месец, но нищо повече. Нито сме имали кола, нито сме ходили във ваканция или нещо подобно”, спомня си папа Франциск години по-късно. Даже напротив, навремето баща му Хорхе Марио искал в периода на училищните ваканции синът му да си намери някаква работа. Така бъдещият Свети отец заработвал във фабрика за чорапи В началото най-вече чистел, а на третата година го пуснали да работи и дребни неща в администрацията. По-късно пък започнал да съчетава учението с работа в химическа лаборатория. Затова и му станало навик в живота да не ходи никъде по време на лятото, а да си стои вкъщи. “И сега си карам ваканцията вкъщи, както правя открай време. Един път прочетох една интересна книга, която се казваше “Примири се, че си нервак”. И аз страдам от някои неврози. Една от тях например е, че съм твърде привързан към навиците и към средата си. За последен път съм ходил във ваканция с Йезуитската общност през 1975 г. - извън Буенос Айрес. Оттогава си вземам ваканция, но си я прекарвам вкъщи. Просто забавям ритъма. Спя повече, чета неща, които ми харесват, слушам музика, моля се повече. И това ме релаксира”, разказва папата пред журналисти. За Франциск “успиването” сутрин по време на ваканцията значи да стане малко по-късно от обичайното - в 4,45 часа, да отслужи частна меса (без участие на други хора) и да не провежда общи аудиенции. И през ваканцията си обаче в неделя не се отказва от редовната молитва Angelus на площад “Свети Петър”. За Франциск лятна ваканция значи и повече срещи с приятели. Всичко това - в папската резиденция “Санта Марта”, в каквато беше превърнат кардиналският хотел, построен навремето от папа Йоан Павел II. Той трябваше да служи като общежитие за кардиналите в “командировка” в Рим по време на конклавите, но от избирането на Франциск на практика той е негово жилище. И през лятната ваканция папата си живее в своя апартамент 201 на втория етаж, където разполага с малка спалня, кабинет и баня. С други думи, едновремешната “почивна станция” на папите в Кастел Гандолфо, до Рим, е само далечен спомен. Днес тя е отворена за туристи - всеки, който желае, може да се запише за организиран тур и да бъде разведен с бус из градините на папската резиденция, от която се открива прекрасна панорама към езерото Албано отдолу. Нещо повече - може дори да позяпате на кое легло са издъхнали двама папи - Пий XII и Павел VI, да видите телефонните апарати за гореща връзка с Ватикана, да се насладите на фотьойла и дивана, на които са седели папите, и дори масичката, на която са лежали документите от “Ватилийкс”. На практика последният “отпускар” в лятната резиденция в Кастел Гандолфо е почетният папа Бенедикт XVI. Той обичаше през лятото да се оттегли в нея или пък другаде в планината в Северна Италия и да чете на воля, да учи и да свири на пиано В папската почивна база в Кастел Гандолфо обичаше да се оттегля през лятото и папа Йоан Павел II. Навремето той дори застроява към нея и басейн, за да плува необезпокояван от хорските погледи. Всичко това днес е част от музея, в който се превърна резиденцията по времето на Франциск. По всичко личи, че Йоан-Павел II е бил най-активен в организирането на отдиха си. Любими занимания за него са трекингът по планинските маршрути в северната област Вале д’Аоста, Доломитите до град Белуно и Терминило и Гран Сасо в Абруцо. Войтила има специална връзка с планината, тъй като вярва, че го доближава до Бог. Докато все още се радва на добро здраве, той изкачва без страх върховете По-късно, когато вече не може, той просто се наслаждава на красивите гледки. През 1986 г. Йоан Павел II дори отправя папска благословия от най-високото място, на което някога е правено това - Mont Chetif di Courmayeur (2500 м), от италианската страна на връх Монблан. Оттогава прекарва много от летните си ваканции там. С летния отдих на папа Йоан Павел Втори е свързана и местността Les Combes, изолирана сред горите на 20-ина км от Аоста. През 2000 г. там дори се изгражда специална къщичка, скроена според нуждите му - тя е снабдена с вътрешен асансьор, както и с планинска “пътека”, по която може да се преминава с инвалидна количка. До по-близкия планински маршрут до Ватикана - този до Гран Сасо в Абруцо, Карол Войтила обичал да прибягва, когато има по-малко време. Днес може да се стигне и до връх Йоан Павел II, както и да се мине по пътеката Карол Войтила. Така може да се види и малката антична черква, в която той се е отдавал на молитви и медитация. 1000 м по-нагоре пък - на Кампо Императоре, е мястото, където през зимните ваканции Войтила обичал да кара ски.", "date": "2017.08.20", "title": "Къде летуват папите"}
{"url": "https://www.24chasa.bg/novini/article/6399917", "text": "Над 5 милиона души в Бангладеш останаха блокирани, след като наводнения, предизвикани от мусонни дъждове, потопиха над една трета от южноазиатската страна и отнеха живота на най-малко 82 души, съобщиха местните власти, цитирани от ДПА. Много от жертвите са се удавили, а други са били ухапани от змии или ударени от ток, уточни представител на службата за управление при бедствия, предаде  . Общо 27 от 64 административни района, което е над 35 процента от сушата в страната, са наводнени от миналата седмица. Редица ферми и обработваеми земи на север и североизток са отмити от реки, придошли от съседна Индия. Министърът на управлението при кризи и помощта при бедствията Мофазал Хосейн Чаудхури съобщи, че правителството е раздало достатъчно количество суха храна, ориз и пари в брой в подкрепа на пострадалите.", "date": "2017.08.20", "title": "Най-малко 82 са жертвите на наводнения в Бангладеш"}
{"url": "https://www.24chasa.bg/novini/article/6399923", "text": "Индексът на тържищните цени /ИТЦ/, който отразява цените на хранителните стоки на едро, се понижи тази седмица с 0,46 на сто до 1.323 пункта, показват данните на Държавната комисия по стоковите борси и тържищата, предаде БТА. Оранжерийните домати поевтиняват с 18,3 на сто и се продават през тази седмица по 0,98 лева за килограм.Градинските домати поевтиняват с 9,6 на сто до 0,85 лв./кг. Оранжерийните краставици поевтиняват с 1,6 на сто, до 1,20 лева средно за килограм. Краставиците гледани в открити площи се търгуват по 1,14 лв.за килограм. Картофите поевтиняват с 18,09 процента и се търгуват по 0,44 лева за килограм на едро. Морковите се продават по 0,62 лева за килограм. Зелето поевтинява с 6,7 на сто и се търгува по 0,42 лв./кг на едро. Тиквичките се продават по 0,53 лева за килограм с 15,9 на сто по-евтино от предходната седмица . Зелените чушки се продават по 0,78 лева за килограм на едро, а червените - по 1,31 лева за килограм на едро. Ябълките поскъпват с 0,6 на сто до 1,69 лв./кг, а цената на лимоните се повишава с 4,9 на сто до 3,21 лева. Цената на дините пада 10,7 на сто до 0,25 лева за килограм, на пъпешите с 9,1 на сто до 0,70 лева за килограм. Прасковите се продават по 0,89 лв./кг. Кравето сирене поскъпва с 2,5 на сто и се продава средно по 6,20 лв./кг. Кашкавалът тип \"Витоша\" се търгува по 10,00 лв./кг. Олиото се купува по 2,09 лева за литър. Каймата се търгува по 4,60 лева за килограм. Пилешкото замразено месо се продава по 3,74 лева за килограм на едро. Захарта поскъпва с 1,3 на сто и се купува по 1,59 лв./кг. Цената на брашното, тип \"500\", се повишава с 4,9 на сто до 0,86 лева за килограм. Зрелият фасул се купува средно по 3,60 лв./кг. Яйцата се продават без промяна по 0,17 лева за брой на едро.", "date": "2017.08.20", "title": "Плодовете и зеленчуците поевтиняват"}
{"url": "https://www.24chasa.bg/novini/article/6399936", "text": "Важен е дебатът за статута на националните курорти - кой е припознат за забавление, кой за почивка. Това каза по   министърът на туризма Николина Ангелкова. \"Проверките по Черноморието трябва да бъдат по начини, които не пречат на имиджа на българския туризъм.\", допълва още тя.По думите й имидж се гради трудно, но се разваля много бързо. „Ние сме за диалог и винаги сме го декларирали. Още следващата седмица ще направим срещи по места, както с представители на бизнеса, така и с тези, които работят по Черноморието и особено на Слънчев бряг“, каза Ангелкова. На въпрос дали българският туристически сезон е загубил от създалата се ситуация, министърът поясни, че равносметката ще се види следващото лято, тъй като в момента вървят преговорите за сезона през 2018 г. „Всеки един трябва да спазва закона, правилата“, каза тя. Според Ангелкова обаче е важно да се реши статутът на националните курорти. „В момента няма разлика между национален курорт и община и всички местни наредби, които важат за Общината, важат и за курорта\", уточни тя. По думите й това се прави, за да може да има алтернатива и да се знае кой курорт за какво е, защото хората са прави. „Не можем под общ знаменател да сложим цялото Българско Черноморие“, каза Ангелкова. В ефира се включи и вицепремиерът и министър на отбраната Красимир Каракачанов, който коментира протестите в Слънчев бряг и обясни, че не съществува все още статут „курорт за купон“. „Има законови норми и след като на тези заведения по десет пъти са им налагали глоби за шум, мисля, че е редно все пак да погледнем и законът какво регламентира и как го регламентира“, коментира Каракачанов. Министър Ангелкова се съгласи с вицепремиера Каракачанов. Тя подчерта, че именно поради тази причина е наложителен дебатът за статута на националните курорти и за детайлизирането на правилата. „Трябва да има диалог по отношение на това кой от курортите да бъде припознат като такъв за забавление, кой да бъде припознат за семейна почивка или да няма такива. Това трябва да се случи в диалог с всички заинтересовани страни“, допълни министър Николина Ангелкова.", "date": "2017.08.20", "title": "Ангелкова: Проверките по Черноморието не трябва да вредят на имиджа на българския туризъм"}
{"url": "https://www.24chasa.bg/novini/article/6399928", "text": ", при което загинаха най-малко 23 души и десетки бяха ранени, може да е станало по вина на работниците, които са ремонтирали ж.п. линията и не са поставили предупредителни знаци, съобщи днес в електронната си страница индийският в. \"Таймс ъв Индия\", цитиран от ТАСС. По данни на вестника следователите са стигнали до предварителното заключение, че машинистът на влака не е бил информиран за ремонта на пътя и влакът се движел със 100 км/ч на участъка, където са се извършвали ремонтните работи, предаде БТА. Катастрофата стана близо до Музафарнагар, на около 130 км северно от столицата Делхи. Четиринайсет вагона на експреса, движещ се по маршрута Пури-Харидвар-Калинга, излязоха от релсите.", "date": "2017.08.20", "title": "Машинистът на дерайлиралия в Индия влак не бил предупреден за ремонт на линията"}
{"url": "https://www.24chasa.bg/novini/article/6399940", "text": "За да бъде спасен животът на пострадалия най-важен е първият така наречен \"златен час\", разказва  .  Екипажът на спасителния хеликоптер се състои от трима души - пилот, парамедик и техническо лице. Само през изминалата година тези мъже са спасили живота на 10 души. Един от спасените е израелски турист, пострадал в Банско. \"Ако беше тръгнала наземна операция, той щеше да почине по време на транспортирането. С хеликоптер то става много бързо. Някъде за 5 минути го свалихме до линейката в Разлог.\", разказва пилот Виктор Вълков. В миналото екипи са работели с руски хеликоптери, когато държавата ни е поддържала няколко екипа. Сега тази държавна система не съществува.", "date": "2017.08.20", "title": "България е единствената държава в Европа без въздушна спешна помощ"}
{"url": "https://www.24chasa.bg/novini/article/6397990", "text": "- Чух за първи път за кампанията „Аз събуждам България” от сдружение „Маринела“ (ексклузивен партньор) и в частност от Ангелина Ангелова. Тя ми сподели за идеята, а аз съм бил винаги отворен към иновации, към неща, които помагат на хората и ги мотивират. - Реших да подкрепя кампанията, защото е ЗА хората. Насочена е към промяната. В нея има и спорт. За мен спортът е голяма страст и винаги съм казвал, че спортът е универсално лекарство и превенция срещу много заболявания. - За мен пътят на една голяма промяна за България започва от самите нас – от хората. Всеки един от нас трябва сам да си подреди приоритетите и да прецени кое го мотивира, кое го кара да си гони целите. Но наистина е важно, самите ние да осъзнаем, че имаме нужда от промяна. - Успявам да мотивирам хората най-вече чрез личната си история. Аз съм от този тип лектори, които не четат книги, не се водят по книги, а от собствени преживявания. За хората, които не знаят, на 14 години ми се случи инцидент с волтова дъга. Наложи се да ампутират и двете ми ръце. След това продължих живота си по мой си начин, а моят начин е да си гоня целите и да преследвам мечтите си. - Ролята на държавата е изключително важна, тъй като от нея всъщност трябва да тръгне основната промяна. Държавата трябва да бъде катализаторът на идеи и да ги подкрепя. - Разбира се, бих подкрепил кампанията и нейното продължение, тъй като наистина догодина София ще бъде Европейска столица на спорта. Това е едно много голямо и грандиозно събитие и е важно да се представим добре, но все пак много неща зависят и от хората. Искам да благодаря на доброволците, които правят всичко безвъзмездно, което ме изпълва с мотивация, че младите хора в България се борят и могат да успеят.", "date": "2017.08.20", "title": "Пътят на една голяма промяна за България започва от самите нас"}
{"url": "https://www.24chasa.bg/novini/article/6399949", "text": "Информацията, която се появи, че 7-годишното момченце, което изчезна след терористичните атаки в Барселона, е намерено живо в местна болница не са истина, предаде The Guardian, позовавайки се на специално съобщение от градската полиция. Информациите, които тръгнаха от съобщение в испанското издание El Pais, че Джулиан Алесандро Кадман е намерен в болница, бяха опровергани от каталонската полиция, чрез съобщение в англоезичния им профил в социалната мрежа Туитър, предаде \"Фокус\". Джулиан, който има двойно автстрало-британско гражданство, е изчезнало, след като майка му го е изгубила от поглед по време на хаоса след терористичната атака на булевард Лас Рамблас в каталонската столица.", "date": "2017.08.20", "title": "Все още е в неизвестност 7-годишното австралийче, изчезнало след атентата в Барселона"}
{"url": "https://www.24chasa.bg/novini/article/6399825", "text": "Австралийската полиция обвини трима мъже в тероризъм, заради подозрението, че са подпалили шиитска джамия в Мелбърн миналата година, предава Reuters, цитирано от \"Фокус\". Смята се, че действието им е продиктувано от желанието да се раздели мюсюлманската общност, в полза на „Ислямска държава“. Двама от тях вече са задържани и очакват съдебен процес по обвинение в планирането на бомбено нападение във втория най-голям град на Австралия. Те са планирали и терористични нападения на Коледа 2016-та година.Третият мъж бе арестуван в събота. Тримата могат да получат максимална присъда, а именно доживотен затвор, заради нападение срещу ислямският център „Имам Али“ през 2016-та година.", "date": "2017.08.20", "title": "Трима обвинени в тероризъм, защото подпалили шиитска джамия в Мелбърн"}
{"url": "https://www.24chasa.bg/novini/article/6399828", "text": "Иракският премиер Хайдер ал Абади обяви началото на битката за отвоюване на град Тал Афар, последния бастион на групировката Ислямска държава в северната иракска провинция Ниневия, предадоха световните агенции, цитирани от БТА. В телевизионно обръщение Абади, облечен във военна униформа, каза, че операцията за освобождаването на Тал Афар започва. \"Казвам на хората от ДАЕШ, че нямат друг избор освен да се предадат или да бъдат убити\", допълни той, застанал пред картата на Ирак и пред иракското знаме. Тал Афар е разположен на 70 километра западно от град Мосул, вторият по големина град в Ирак, в който иракските сили, подкрепяни от САЩ изгониха джихадистите в началото на юли след офанзива, продължила няколко месеца. Абади уточни, че освен различните части на иракската армия, полицията - федерална и местна, и частите за борба с тероризма, в операцията за освобождаването на Тал Афар участват и Силите за народна мобилизация - паравоенна организация, доминирана от шиитски милиции, подкрепяни от Иран. Те вече участваха в други битки за връщане на контрола върху иракски градове. Освен Тал Афар ИД контролира все още град Хауиджа в провинция Киркук на 300 километра северно от Багдад. ИД присъства и в западната провинция Ал Анбар, по-специално в района на Ал Каим, който граничи със Сирия.", "date": "2017.08.20", "title": "Ирак започва битката за отвоюване на град Тал Афар"}
{"url": "https://www.24chasa.bg/novini/article/6399842", "text": ", бе погребана с национални почести в азиатската страна, предадоха световните агенции. Това е изключително отдаване на почит за християнка и чужденка в страната с преобладаващо мюсюлманско население, цитира БТА. Рут Пфау почина на 10 август на 87 години. Тя бе известна с прозвището пакистанската Майка Тереза. Рут Пфау пристигна в Карачи през 1960 г. и прекара петдесет години в грижи за болните и за бедните. Погребалната служба за Пфау се състоя в катедралата Свети Патрик в Карачи. Стотици хора присъстваха на нея, сред които и пакистанският президент Мамнун Хусейн. Ковчегът на Рут Пфау бе покрит с пакистанското знаме, после беше пренесен от военни и от членове на клиниката за болни от проказа в града. В памет на Рут Пфау отекнаха 19 топовни салюта. В сътрудничество с пакистанското правителство Рут Пфау допринесе за откриването на центрове за борба с проказата в 150 пакистански града. Там се обучаваха лекари и бяха осигурени грижи за хиляди болни. Рут Пфау помогна на властите за разработване на национална програма за борба с проказата, заради което получи големи държавни отличия. Рут Пфау се оказа в Пакистан случайно. На път за Индия заради проблеми с визата тя бе принудена да спре в Карачи и там посети болни от проказа. През 2010 г. по време на катастрофалните наводнения в страната Рут Пфау помага на пострадали от стихията хора.", "date": "2017.08.20", "title": "Организираха национално погребение за пакистанската Майка Тереза"}
{"url": "https://www.24chasa.bg/novini/article/6399845", "text": "Митническите и гранични власти на САЩ заловиха 60 мигранти, които се опитвали да влязат в страната от Мексико, укрити в хладилен камион, превозващ броколи, предаде ТАСС, цитирано от БТА.  Мигрантите били от Гватемала, Мексико, Салвадор и Хондурас. Те се укривали между палетите с броколи при температура от 9 градуса по Целзий. Мигрантите били открити при рутинна проверка на камиона, когато кучето на граничарите ги усетило и се разлаяло. Гватемалецът, управлявал камиона, е задържан и обвинен в незаконен трафик на хора.", "date": "2017.08.20", "title": "Заловиха 60 мигранти  в хладилен камион с броколи на границата на САЩ с Мексико"}
{"url": "https://www.24chasa.bg/novini/article/6399850", "text": "Двойка вързрастни французи, живели като съседи с т  са ги смятали за странни, но са се страхували да съобщят за тях в полицията, съобщи РИА Новости, позовавайки се на интервю на французите за френското издание Parisien. В интервюто за френския вестник, Даниел и Симона, които са се заселили в Алканар преди 20 години, са разказали, че новите им съседи са се държали странно и подозрително, предава \"Фокус\". „Не знам как точно да го опиша, но те бяха странни. Предполагам, че само двама от тях живееха там постоянно, но непрекъснато някой идваше или си тръгваше. Понякога в къщата нямаше никой за цели седмици, но винаги оставяха светлината включена“, разказа Симона. Според нейните думи, някои гости на съседите ѝ са идвали на мощни мотоциклети Kawasaki. Те носели шлемове и бради. Симона не е разбрала с какво всъщност се занимавали тези хора, но подозирала, че участват в нещо незаконно. „На няколко пъти си казвах, че трябва да направя снимки и да ги покажа на полицията. Но не го направих. Казах си, че това само ще ме забърка в неприятности“, добави тя.", "date": "2017.08.20", "title": "Съседи на терористите от Алканар: Страхувахме се да ги издадем на полицията"}
{"url": "https://www.24chasa.bg/novini/article/6399957", "text": "Четирима работници бяха убити при експлозия на корабостроителница в Южна Корея днес, съобщиха Ройтерс и ТАСС, цитирано от БТА. Според местни медии резервоар избухнал на строящ се кораб, който трябва да бъде предаден на гръцки купувач през октомври. Корабостроителницата е собственост на южнокорейската компания \"Ес Ти Екс офшор енд шипбилдинг\".", "date": "2017.08.20", "title": "4 загинаха при експлозия на корабостроителница в Южна Корея"}
{"url": "https://www.24chasa.bg/novini/article/6399961", "text": "Британец почина в българския курорт Слънчев бряг, докато беше на почивка с 20 от приятелите си, предава Daily Mail, цитирано от \"Фокус\". Камерън Ръсел от Долри, Северен Еършър, е бил на почивка в популярния български курорт Слънчев бряг, когато се е случил трагичният инцидент. Полицията разследва как е починал 20-годишният младеж. Българските власти са във връзка с чуждестранния полицейски отдел и оказват подкрепа на семейството на Камерън Ръсел. Починалият младеж е бил футболист от аматьорския шотландски футболен клуб „Дарли“.", "date": "2017.08.20", "title": "Разследват трагичната смърт на 20-годишен британец в Слънчев бряг"}
{"url": "https://www.24chasa.bg/novini/article/6399966", "text": "Укрепване на сградата и реставрация на историческите стаи в нея ще бъде извършено в Антимовското крило на Троянския манастир. Ремонтът ще се финансира с  , заяви пред  „Фокус“ игуменът на светата обител отец Сионий. Това е най-старата част на манастира и е кръстена на архимандрит Антим, но по думите на свещеника, е свързана с много бележити български духовници. „Крилото е приютявало и бележития архимандрит Маракрий, там е била неговата игуменарница, като игумен. Той е участвал в Освободителната война през 1877 - 1878 година и един от заслужилите български поборници за свободата на Родината ни. Освен това, крилото е било превърнато и в щаб на ген. Карцов, който е освободил Ловчанския и Троянския край, преминава Балкана и сразява враговете при историческата крепост Курт Боаз“, разказа отец Сионий. По думите му, това крило е свързано и с екзарх Антим, с екзарх Йосиф, и с всички духовници, които са посещавали светата обител, тъй като там са се намирали игуномерницата на манастира и най-представителните стаи за посрещане на гости. \"Преди години е направен цялостен ремонт на покрива на сградата. Сега предстои реставрация на стаите и укрепване на сградата, тъй като тя се намира на склон. Ремонтът ще започне с пристигане на средствата, което се очаква да стане до края на следващата седмица\", каза още отец Сионий.", "date": "2017.08.20", "title": "Укрепват и реставрират Антимовското крило на Троянския манастир"}
{"url": "https://www.24chasa.bg/novini/article/6399989", "text": "На 21 август президентът Румен Радев ще посети град Самоков по повод празника на града, съобщиха от прессекретариата на държавния глава. Празничната програма ще се състои на площад „Захарий Зограф“ и е с начален час 19.30. Тържествен водосвет по повод празника на града ще бъде отслужен от   и самоковски духовници.", "date": "2017.08.20", "title": "Президентът Румен Радев ще посети град Самоков"}
{"url": "https://www.24chasa.bg/novini/article/6400003", "text": "Заподозреният за нападението с нож във финландския град Турку е 18-годишен мароканец на име Абдул Рахман, който пристигнал в страната през 2016 г. и живеел в център за бежанци край града, пише финландският вестник „Турун саномат“ (TS.fi), който се издава именно в Турку, предаде  . Местните жители често срещали младежа, пише вестникът. Те го описват като самотен и депресивен. Разхождал се сам, понякога пушел. Изглеждал изолиран и потиснат, „сякаш някой му е отнел нещо“, разказват те пред изданието. Свидетели посочват и че не са го виждали да контактува с други, нито с телефон в ръка. Изглеждал сякаш броди в собствен свят, пише „Турун саномат“", "date": "2017.08.20", "title": "Нападателят от Турку бил самотен и депресивен"}
{"url": "https://www.24chasa.bg/novini/article/6400017", "text": "Паметта на жертвите на нападението, извършено от марокански мигрант срещу минувачи във финландския град Турку, днес бе почетена с минута мълчание в цяла Финландия. Център на церемонията бе търговският площад на Турку - едно от местата, където в петък вечер стана трагедията, предаде ТАСС, цитирано от БТА. Кметът Алекси Рандел, представители на полицията и религиозни деятели положиха цветя и запалиха свещи на мемориала на площада. Там се събраха няколкостотин души, много хора не успяха да сдържат емоциите си. В 10 ч. местно време площадът замря за минута, чуваше се само камбаната на градската църква. \"Събрали сме се днес тук, за почетем паметта на жертвите и да скърбим заедно. Благодаря, че дойдохте\", обърна се кметът към множеството. С минута мълчание започнаха и службите в църквите из цялата страна. В петък вечер в центъра на Турку 18-годишен мигрант от Мароко, пристигнал миналата година във Финландия и подал молба за убежище, нападна с нож случайни минувачи, в резултат на което двама починаха, а осем бяха ранени в различна степен. Заподозреният е идентифициран като Абдул Рахман, според финландския вестник \"Турун саномат\". Той е живял в център за бежанци в Пансио в покрайнините на Турку. Местни жители го обрисуват като самотен и депресивен индивид. Официално властите не са назовали името на извършителя на нападението. Те казаха само, че е на 18 години и е мигрант от Мароко, който искал убежище във Финландия. Според финландските медии убежище му било отказано.", "date": "2017.08.20", "title": "Почетоха с минута мълчание паметта на жертвите на нападението в Турку"}
{"url": "https://www.24chasa.bg/novini/article/6399993", "text": "Силни бури връхлетяха части от Хърватия, най-тежка бе ситуацията на полуостров Истрия, където ударите на вятъра достигаха до 130 км/час, съобщи хърватският сайт индекс, цитирано от БТА. Бурята изкорени дървета, изпочупи клони и разхвърля контейнери за боклук. Предполага се, че щетите ще бъдат големи.", "date": "2017.08.20", "title": "Силни бури и вятър удариха хърватския полуостров Истрия"}
