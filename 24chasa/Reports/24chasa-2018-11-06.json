{"url": "https://www.24chasa.bg/novini/article/7140823", "text": "Таблети да заменят тежките хартиени учебници от по няколкостотин страници, уроците и домашните да са в облачно пространство и достъпни за всеки, а самите уроци да бъдат направени интересни и да са полезни за живота, а също така и най-сетне написани на достъпен език. Тези главни препоръки за промяна в училищното образование направиха над 120 ученици от 10-и, 11-и и 12-и клас от 10 софийски училища, които “24 часа” и “Виваком” събраха на дискусията “Ученици за дигитално образование”. Тя е част от инициативата за дигитализация и модернизация на българските училища “Образование 4.0”. “Вече имаше такива обсъждания с представителите на институциите и с учителите, сега е ваш ред, а след това ще чуем и родителите “Виваком” и “24 часа” ни събират, за да дадем предложения, а след това хората, които правят законите, да ги претворят в тях”, обясни на учениците модераторът на дискусията Дарин Маджаров, създател на платформата с дигитални уроци “Уча.се”. Разговорът умишлено бе без участието на възрастните, а зам.-министърката на образованието Таня Михайлова, създателката на “Дигитална национална коалиция” Гергана Паси и Ралица Войнова от образователния инспекторат в София имаха само ролята на слушатели, които да чуят препоръките на учениците. Трябва да учим ефективно, не за оценки, каза Аделина от 18-о училище “Уилям Гладстон”. Според съученичката ѝ Ирен сред уменията, които училището трябва да създаде, е да пишем CV и да знаем как да се държим в банка. Образованието да дава повече умения, които могат да направят от учениците предприемачи. Да се изграждат лидерски качества, препоръча пък Йоан от 51-о училище. Анжело от 119-о училище “Акад. Михаил Арнаудов” пък каза на връстниците си, че логическото мислене е най-важното, което училището трябва да възпита у подрастващите. За да бъде интересен учебният час, са необходими повече дискусии, предложи Руми от 18-о училище. Според учениците именно заради дискусиите чиновете трябва да са наредени в кръг Телефоните в час също били полезни – като източник на информация и като помощник срещу скуката в час. От 18-о училище споделиха, че първо имало забрана за телефоните, но след това ръководството разбрало ползата и сега всички са с мобилните си устройства в час. В резултат децата вече мислят за полагане на тестове през телефона, свързване на записките с презентацията, която учител е качил в облака на училището, и ползват смарт устройствата си повече за учене, отколкото за социални мрежи и игри. Голям проблем за учениците обаче се оказват огромните учебници, които са написани на неразбираем език, а учителите често пъти препускат по материала, за да смогнат с графиците. “Ако ти се налага да учиш сам по учебник, просто не се получава”, сподели Владимир от Частна немска гимназия “Веда”. “Начинът на поднасяне на материала не е най-добрият възможен. Не трябва да е забавно, но поне, като опиташ да четеш учебника, да не припаднеш от скука”, допълни момчето. Много от учениците предложиха просто решение - в училище се ходи с таблет, а учебниците от по 450 страници са на пидиефи и с тях се работи през електронното устройство. Дори в момента те често снимали урока, който ще им трябва с телефон или таблет и не носят книгите от по 450 страници в училище. Отделно често уроците не отговарят на изискванията на живота, убедени са учениците, въпреки че зам.-министърката Таня Михайлова се опита да ги успокои, че целта е да учат за живота, а не за училище. Проблем пред дигитализацията на образованието са уменията на учителите, обясниха децата. “Учителите се затрудняват с технологиите и тази насока трябва да се застъпи. Не мисля, че електронните дневници бяха основният проблем. По-скоро е внедряването на технологиите в учебния процес”, каза Любомира от испанската гимназия. Естествен проблем се оказаха и матурите. Учениците не могат да разберат защо ако матуритепроверяват знанията от училището, на тях им се налага да ходят на частни уроци, за да ги издържат. Намаляването на класовете от сегашните близо 30 ученици до максимум 15 и намаляване на часовете от 45 на 30 минути също са сред предложенията на учениците за подобряване на образованието.  разбираеми ли са и ще им бъдат ли полезни. Материалът в момента е много и учителите бързат да го предадат.  Хартиените варианти да стоят вкъщи. От 8-и клас да се ползват само електронни учебници, така няма да се изсичат и толкова много дървета. -   Сложните процеси да се демонстрират визуално. -   Те срещат трудности. Не всички са на “ти” с технологиите. -  Ще помогне много на учебния процес и по-лесното преподаване.", "date": "2018.11.06", "title": "Учениците: Интересни и важни уроци на таблети и в облак правят училището хубаво (Обзор)"}
{"url": "https://www.24chasa.bg/novini/article/7140878", "text": "САЩ съобщиха, че са обявили възнаграждения за информация за местонахождението на трима високопоставени членове на Кюрдската работническа партия /ПКК/, издирвани от Турция, в знак на подобряване на връзките между двете страни - съюзници от НАТО, съобщава Асошиейтед прес, цитирана от БТА.  Заявлението бе направено от американския помощник заместник държавен секретар за Европа и Азия Матю Палмър, който бе днес в Анкара. Палмър посочи в съобщение, че САЩ ще платят до 5 милиона долара за информация, която да доведе до \"идентифициране или установяване на местонахождението\" на Мурат Карайълан; до 4 милиона долара - за информация за Джемал Байък, и 3 милиона долара - за информация за Дуран Калкан. Кюрдската работническа партия /ПКК/ се разглежда като терористична организация от Турция, САЩ и ЕС. Миналата седмица САЩ премахнаха санкциите срещу двама турски министри, а Турция отговори с вдигане на санкциите срещу двама американски министри, припомня АП.", "date": "2018.11.06", "title": "САЩ обявяват награда за информация за трима високопоставени членове на ПКК"}
{"url": "https://www.24chasa.bg/novini/article/7140894", "text": "Най-голямата политическа партия в Европа - Европейската народна партия /ЕНП/, ще избере водещия си кандидат за евроизборите през 2019 година. Това ще стане по време на Конгреса на ЕНП в Хелзинки, Финландия, който ще се състои на 7 и 8 ноември. Делегатите на конгреса ще избират между председателя на Групата на ЕНП в Европейския парламент Манфред Вебер и заместник-председателя на ЕИБ Александър Стуб, съобщи пресцентърът на ГЕРБ. Делегацията на ГЕРБ ще бъде ръководена от председателя на ГЕРБ и министър-председател на България Бойко Борисов. В делегацията ще са заместник-председателят на ГЕРБ и председател на ПГ на ГЕРБ Цветан Цветанов, заместник-председателите на партията и кметове на София и Бургас - Йорданка Фандъкова и Димитър Николов, административният секретар на ГЕРБ Цветомир Паунов, както и кметовете на Варна, Благоевград, Велико Търново, Пловдив, Стара Загора, Враца, Видин, Шумен, Разград, Търговище, Смолян, Сливен, Ямбол, Казанлък, Габрово, Кюстендил, Ловеч, Перник и Силистра, които са избрани с листата на ГЕРБ. В състава на делегацията са също евродепутатите от ГЕРБ и българският еврокомисар Мария Габриел. За участие в конгреса са поканени над 2000 души от 40 държави. Делегатите ще приемат и общи позиции по важните за Европа теми, сред които сигурност, миграция, икономически растеж и нови работни места, сътрудничество със съседни на ЕС държави. Планирано е изказването на председателя на ГЕРБ и премиер на България Бойко Борисов да бъде на 8 ноември, четвъртък, между 10.20 и 11.30 часа българско време.", "date": "2018.11.06", "title": "Борисов ръководи делегацията на ГЕРБ за Конгреса на ЕНП в Хелзинки на 7 и 8 ноември"}
{"url": "https://www.24chasa.bg/novini/article/7140877", "text": "Името му не присъства в нито една бюлетина в САЩ, но не се заблуждавайте - междинните избори са изцяло за Доналд Тръмп, посочва Би Би Си. “Този вот е референдум за мен”, призна самият президент на предизборен митинг в Мисисипи. Във вторник милиони американци гласуваха за 35 от 100 сенатори, за всичките 435 членове на Камарата на представителите на Конгреса, за 39 губернатори и 6073 законодатели, съдии, кметове и шерифи. Паралелно се гласуваше и за редица местни инициативи като правото на аборт, имиграцията, околната среда, правото на глас на бивши затворници, разширяване на обхвата на здравните услуги, данъците и, разбира се, марихуаната. Секциите по Източното крайбрежие отвориха първи в 6 ч (13 ч българско време). Гласуването приключи със закриването на избирателните секции в Хавай в 18 ч местно време (6 ч в България на 7 ноември). от желаещи да гласуват. Тази година се очаква избирателната активност да бие рекордите заради силната мобилизация на противници на Доналд Тръмп, особено сред младите хора, отбелязва АФП. Изборите се наричат междинни, тъй като се провеждат две години след последните президентски избори и две години преди следващите през 2020 г. На междинния вот винаги се сменят всички 435 конгресмени в долната камара. Те имат 2-годишен мандат, но могат да бъдат преизбирани неограничен брой пъти. Колко представители ще има всеки щат, зависи от броя на населението му. В горната камара се преизбират 35 от 100-те сенатори. Те служат с 6-годишен мандат и на всеки две години една трета от тях приключват своя. Всеки щат има по двама представители в Сената. Досега контролът в двете камари се държеше от републиканците, а за Тръмп е много важно това да не се промени. Според допитванията демократите имат шансове да вземат мнозинство в Камарата на представителите, докато републиканците са в добра позиция да запазят мнозинството си в Сената. Неколкомесечната предизборна кампания на Тръмп бе белязана от расова реторика, хардлайнерски ходове в имиграционната политика и безразборни политически предложения, отбелязва АП. Президентът увери феновете си, че гласуването за републиканците ще означава силни правоохранителни органи и още по-строга имиграционна политика, докато с криминално минало и повишение на данъците. Тръмп привлече три красавици от своята администрация за едно от последните си мероприятия за набиране на гласове. Дъщерята на президента Иванка Тръмп, която е и негов съветник, се включи в митинг, заставайки до баща си във Форд Уейн, Индиана. Тръмп покани на сцената да говорят също говорителката на Белия дом Сара Сандърс и съветничката Келиан Конуей. Независими анализатори посочват, че само за кампаниите за Конгреса са пръснати $ 5,19 млрд. Ако демократите станат мнозинство в Камарата на представителите, вероятността за импийчмънт на Тръмп се увеличава значително. Освен това те ще оглавят парламентарните комисии, които могат да разследват подозренията за съглашателство между предизборния екип на Тръмп и Русия на президентските избори през 2016 г. Анализатори посочват, че, ако републиканците запазят господството си в Конгреса, Тръмп ще бетонира позициите си и на практика става неконтролируем. Руснаци се маскират като американски институции и поместват фалшиви публикации в американската секция на социалните мрежи, твърдят властите в САЩ. Целта им била да изострят напрежението по въпроси като миграцията и контрола върху огнестрелните оръжия. “САЩ няма да търпят чуждестранни намеси в изборите от Русия, Китай, Иран или други страни”, посочват в съвместно изявление по този повод Министерството на вътрешната сигурност, Министерството на правосъдието, ФБР и шефът на националното разузнаване. Руският външен министър Сергей Лавров коментира, че обвиненията за руска намеса в американските междинни избори са “празни изявления”. Говорителят на Кремъл Дмитрий Песков пък посочи, че междинните избори в САЩ едва ли “ще внесат някаква яснота относно бъдещото развитие на руско-американските отношения - засега не се очертават някакви определени тенденции за нормализация”. Песков отказа да коментира обвиненията във връзка с предполагаемата намеса на Русия в изборите за Конгреса. “Не можем да реагираме на абстрактни аналитици от сферата на кибернетичната сигурност, защото не знаем кои са те, разбират ли изобщо нещо от киберсигурност. Нямам готовност да коментирам подобни гледни точки”, заяви прессекретарят на Путин. Междувременно “Фейсбук” блокира 115 акаунта, които може да участват в “координирано неавтентично поведение” преди официалното начало на междинните избори в САЩ, съобщи тв Си Ен Би Си. Според американските власти онлайн дейността по акаунтите може би са свързани с чуждестранни дружества. За да разсее съмненията, социалната мрежа блокира 85 акаунта в инстаграм на английски език и 30 профила във фейсбук на френски и руски. ", "date": "2018.11.06", "title": "САЩ избират Конгрес, който ще свали или бетонира Тръмп (Обзор)"}
{"url": "https://www.24chasa.bg/novini/article/7140897", "text": "Саудитският крал Салман започна днес безпрецедентна обиколка в кралството си, въвлечено в дипломатическа буря след убийството на саудитския журналист Джамал Хашоги, съобщиха местни медии, цитирани от Франс прес. 82-годишният монарх пристигна в централната провинция Касим, първи етап от обиколката в няколко региона на кралството, потвърди служител, близък до кралското обкръжение, предава БТА. Кралят трябва също да посети северния район Хаил в първата обиколка от този вид след възкачването си на престола през 2015 г., съобщи проправителственият всекидневник \"Сабк\". В програмата са включени церемонии по даване на началото на инфраструктурни проекти, както и на проекти в здравеопазването и образованието, за да може кралят да се \"осведоми за условията на живот на гражданите и да се запознае с нуждите им\", подчерта всекидневникът \"Сауди газет\". Кралят предприе тази обиколка в разгара на кризата след убийството на Хашоги. Саудитският журналист беше убит на 2 октомври в консулството на Саудитска Арабия в Истанбул при още неизяснени обстоятелства. Тялото му не е открито. След продължително отричане, саудитските власти признаха, че журналистът е бил убит в дипломатическата мисия, но предложиха няколко версии за случилото се, които бяха посрещнати скептично. Рияд първо говореше за \"сбиване\", излязло от контрол, а след това, че случилото се с 59-годишния журналист е резултат от неразрешена операция. Заради убийството образът на принца престолонаследник Мохамед бин Салман, силният човек в кралството, значително пострада, въпреки че Рияд категорично отрече неговото участие. За да се справят с кризата, саудитските лидери изглежда търсят вътрешна подкрепа, посочва АФП. Миналия месец крал Салман поръча възстановяване на изплащането на годишни премии на всички служители от началото на идната година. Те бяха отменени през 2016 г. с въвеждането на мерки за строги икономии заради спадането на цените на суровия петрол. Саудитска Арабия е най-големият световен износител на петрол. През последните седмици саудитците също засвидетелстваха подкрепата си за престолонаследника с прославящи го стихове и песни в социалните мрежи. За местните длъжностни лица кризата, свързана с аферата \"Хашоги\", не е нищо повече освен западен заговор, посочва АФП.", "date": "2018.11.06", "title": "Саудитският крал започна обиколка, за да се запознае с нуждите на поданиците"}
{"url": "https://www.24chasa.bg/novini/article/7140902", "text": "Кметът на Загреб Милан Бандич счупи две кости на крака си, стъпвайки накриво докато миналия четвъртък проверяваше ремонтни дейности по улиците, но не пожела да носи гипс в неделя в Кремъл, където бе отличен от руския президент Владимир Путин, съобщава хърватският сайт индекс. \"Не можеше да застане пред Путин с гипс\", се пошегува близък сътрудник на Бандич, който потвърди, че кметът си е счупил крака и едва днес се появява с гипс пред загребска болница, предава БТА. Бандич не пожелал да отиде при руския президент с гипсиран крак. На церемония в Кремъл в неделя той бе отличен с Орден на приятелството. По време на речта на Путин Бандич седял, а след това докуцал до трибуната с придружител и получил ордена.", "date": "2018.11.06", "title": "Кметът на Загреб Милан получи орден от Путин със счупен крак"}
{"url": "https://www.24chasa.bg/novini/article/7140809", "text": "Въвежда се предварително деклариране на всички данни за превозите на стоки през територията на България Освен рискови стоки НАП да контролира и рискови лица, за да се пресекат измамите с ДДС. Оценката на риска ще зависи не само от вида на стоките, а и от поведението на лицата, които ги произвеждат или превозват. Това предлага финансовото министерство с поправки в Данъчно-осигурителния и процесуален кодекс, обявени за обществено обсъждане. Друга поправка предвижда въвеждане на предварително деклариране на всички данни за превозите на стоки през наша територия-както предназначените за държави от ЕС, така и за трети страни. Всеки, който изнася стока, трябва да обяви пълните данни за получателя. Декларирането ще става по електронен път. При него НАП ще даде уникален номер за всеки отделен превоз на стока. Така ще може да се проследи нейният път от доставчика до крайния получател. Предложението е тези правила да се прилагат само по отношение на превозите на стоки с висок фискален риск, ако са извършвани с транспортни средства над 3,5 тона, движещи се по пътната мрежа на територията на страната. Освободени от задължението да обявяват предварително какво и колко ще превозват са стоки с висок фискален риск с тегло до 300 кг и на стойност до 3000 лв. без данък върху ДДС. От това правило обаче ще има изключение - ако получателите на такива малки пратки са търговци на дребно, изискването за предварително деклариране ще важи. При неспазване на реда за предварително деклариране на данни за превоз на стока или при несъответствие между предварително декларирано и установените при проверката вид и/или количество на стоката се предвижда тя да бъде запорирана, а ако се докаже умисъл - конфискувана в полза на държавата.", "date": "2018.11.06", "title": "Всяка стока с уникален номер, за да спрат измамите с ДДС"}
{"url": "https://www.24chasa.bg/novini/article/7140802", "text": "“Аурубис България 2022 г.” - така се нарича новата инвестиционна програма на втората по големина компания у нас. През следващите 4 години тя ще вложи в три основни направления - опазване на околната среда, ново технологично оборудване и инсталации и модернизиране на инфраструктурата на завода в Пирдоп на площ от 4,2 кв. км. Това обявиха главният изпълнителен директор на групата “Аурубис” Юрген Шахлер и шефът на компанията в България Тим Курт в медодобивния завод в Пирдоп. Там във вторник беше отбелязан Денят на металурга, а причината тази година “Аурубис” да е домакин на празника е 60-годишнината на завода. Официални министърът на труда и социалната политика Бисер Петков, зам.-министърът на икономиката Лъчезар Борисов, посланикът на Германия у нас Херберт Заубер, шефът на агенцията за инвестиции Стамен Янев, депутати, ръководители на металургични и минни компании и на работодателски и синдикални организации. “Радвам се на този специален ден - Деня на металурга, да съм на това специално място - говорим за най-мощния индустриален център на България, Тук само за последните 10 години са инвестирани 1,2 млрд. лв. Компанията заема челно място и при инженерната мисъл и мениджмънта. Въпреки вярата ми в българската индустрия, когато говоря за нея, срещам скептични погледи. Индустрията заема почти 1/3 от БВП. Производството на мед е още по-впечатляващо - България е отговорна за а при анодната мед делът е двоен”, каза вицепремиерът Томислав Дончев. “Държавата трябва да пречи по-малко на индустрията, а на второ място - да помага по много начини. Цялата държавна администрация трябва да е в услуга на бизнеса - да няма излишни режими и хартия. Най-ценната подкрепа обаче за мен е образованието и висшето образование, което трябва да произвежда добри инженери. Всяка професия заслужава уважение, да си металург обаче, е нещо специално – особено призвание е да работиш с метал”, каза вицепремиерът. “Поздравявам за постигнатите резултати. “Аурубис” има не само лидерски позиции в производството на мед, които имат световни измерения, но фирмата е която нашето министерство иска да вижда в повече предприятия. Тук имаме модерно производство, което не застрашава околната среда. Условията на труд не позволяват трудови злополуки - за последните 10 години те са намалели повече от 3 пъти”, обърна се Бисер Петков към домакините. Рекордните 375 хил. тона аноди и 230 хил. тона катоди е произвел “Аурубис” през миналата 2017 г. Това съответства на 18% от анодите и 8% от катодите в Европа. 1,4 млн. тона е производството на меден концентрат за финансовата 2017-2018 г., катодната мед - 227 хил. тона, а сярната киселина - 1,340 млн. тона. 860 преки работни места осигурява “Аурубис”, както и още 2500 непреки. Компанията е отговорна за 9% от износа и 6% от вноса и е най-големият данъкоплатец в България. Данни за металургичния сектор в страната представи председателят на Българската асоциация на металургичната индустрия Антон Петров. По думите му За 2017 г. са произведени 1 млн. тона стоманени продукти, над 100 хил. тона оловни сплави. След инвестициите в металургичната компания КЦМ в Пловдив са произведени 74 хил. тона цинк. Продукцията на “София Мед” е рекордна - 72 хил. тона, а на “Алкомед” и “Етем България” - 100 хил. тона алуминиев прокат. “Алкомед” завърши преди две седмици една от най-модерните линии за екструзия, а в момента тече инсталирането на студеновалцовъчен стан. “Етем” инвестира в профили за автомобилната индустрия и се превърна във водещ партньор на европейските автопредприятия”, допълни Петров. Той обобщи, че продукцията в българската металургия за миналата година е общо над 10,6 млрд. лв., като 3,8 млрд. лв. е външнотърговският положителен баланс от индустрията, 17% от енергийното потребление в индустрията е в металургията, 9% - на природния газ. 1,1 млрд. лв. е добавената стойност, произведена в сектора, или 7,2% от общата в преработвателния сектор. След официалната част гостите бяха поканени да обиколят завода. Направиха го и вицепремиерът Дончев и министър Бисер Петков. На всички присъстващи “Аурубис” подари специално подготвена книга за Тя проследява пътя му от 1958 г., когато се е наричал МДК “Георги Дамянов”. Към нея беше добавена и юбилейна монета, специално изкована от Монетния двор. В духа на съществуващата традиция и партньорството с университетите бяха връчени грамоти и парични награди на изявени студенти в учебната и практическа дейност от Химикотехнологичния и металургичен университет и Техническия университет в София. Бе показан и филм за историята на металодобивния завод, режисиран от Десислава Тенекеджиева. Рекордните 375 хил. тона аноди и 230 хил. тона катоди е произвел “Аурубис” през 2017 г. СНИМКИ: БОБИ КИРИЛОВ", "date": "2018.11.06", "title": "В три основни направления инвестира “Аурубис” - околна среда, техника и инфраструктура"}
{"url": "https://www.24chasa.bg/novini/article/7140781", "text": "От 1 юли 2019 г. пенсиите, отпуснати до 31 декември 2018 г. вкл., се увеличават с 5,7 на сто, като повишението отчита и новата \"тежест\" на година осигурителен стаж. Парламентът одобри на първо четене бюджета на Държавното обществено осигуряване /ДОО/ за следващата година. \"За\" бяха 112 депутати, против - 73, въздържаха се седем. Максималният размер на получаваните една или повече пенсии от началото на следващата година до 30 юни 2019 г. се запазва на 910 лв., а от 1 юли - таванът става 1200 лв. Мярката се прилага за всички пенсии, без оглед на момента на отпускането им. От 1 юли догодина минималната пенсия за осигурителен стаж и възраст се увеличава от 207,60 на 219,43 лв., а социалната пенсия за старост от 125,58 лв. на 132,74 лв. - т.е. с 5,7 на сто увеличение. Средният размер на пенсията през 2019 г. се предвижда да достигне 386,27 лв. За пенсиите, отпуснати след 31 декември 2018 г., процентът за всяка година осигурителен стаж в пенсионната формула се увеличава от 1,169 на 1,2. Запазва се размерът на осигурителната вноска за фонд \"Пенсии\" от 2018 г, както и процентното съотношение на вноската между осигурителите и осигурените лица. От следващата година обаче се вдига минималният осигурителен доход за самоосигуряващите от 510 лв. на 560 лв., както и за земеделските стопани и тютюнопроизводителите от 350 лв. на 560 лв. От 2600 лв. на 3000 лв. става максималният осигурителен доход. Не се променя периодът на изплащане на паричното обезщетение за бременност и раждане - 410 дни, както и размерът на обезщетението за отглеждане на дете от една до двегодишна възраст - 380 лв. И догодина остава възможността майките, които имат право да ползват отпуск при бременност и раждане до навършване на една година на детето, но се върнат на работа по-рано, да получават обезщетение от ДОО в размер 50 на сто от полагащото им се обезщетение при бременност и раждане. Проектобюджетът запазва минималния дневен размер на обезщетението за безработица от 9,00 лв., и максималния - 74,29 лв. Не се променя размерът на еднократната помощ при смърт на осигурено лице - 540 лв. Относителният дял на разходите за пенсии от БВП е 8,6 на сто, като предвидените средства за пенсии са с 533,8 млн. лв. повече в сравнение с размера им в бюджета на ДОО за 2018 г. Общата сума на приходите и трансферите за 2019 г. от консолидирания бюджет за ДОО се предвижда да е в размер на 11 759, 7 млн. лв. или с 692, 4 млн. лв. повече в сравнение с 2018 г. С най-голям относителен дял са приходите от осигурителните вноски, които са очаква да са 7 473, 2 млн. лв. Социалният министър Бисер Петков увери, че като основен финансов план на осигурителната система, проектът гарантира осигурителните права на гражданите. Заложените по-високи темпове на растеж на осигурителните вноски ще доведе до близо 1 млрд лв. повече постъпления в сравнение с 2018 г. и намаляване зависимостта на ДОО от държавния бюджет. Две трети от разходите ще са финансирани от осигурителни вноски, въвежда се и възможност за пенсиите на работещите в момента пенсионери да се преизчисляват по служебен път, изтъкна плюсовете на проекта министърът. От левицата коментираха, че с този проектобюджет управляващите ще харчат предизборно повече пари следващата година. Докато това правителство е на власт, негативните процеси ще се задълбочават вкл. и в социалната сфера, обяви Георги Гьоков. Социалистите предлагат преизчисляване на всички пенсии догодина, 3900 лв. максимален осигурителен доход, а в близкото бъдеще да отпадне таванът на пенсиите и максималният осигурителен доход. Социалистите критикуваха също замразените социални плащания,например, месечните помощи за деца, еднократната помощ при раждане и др. Председателят на социалната комисия Хасан Адемов /ДПС/обърна внимание,че за първа година трансферът от държавния бюджет намалява под 4 млрд. лв., м.г. парите от данъци, които влизат в ДОО, са 4,5 млрд .лв. Но, категоричен е той, бюджетът на ДОО догодина гарантира единствено оцеляване на ръба на мизерията. Адемов отбеляза, че и догодина всички фондове на ДОО продължават да бъдат с дефицит като най-големият е в сектор \"Сигурност\" - над 90 млн.лв, при положение, че м.г. бе увеличена вноската за пенсии в тази сфера. ДПС ще предложи максималният осигурителен доход през 2019 г. да остане 2600 лв. както е в момента. Кого натоварваме с по-високите вноски - по-образованите, от ай ти сектора, натоварваме ги, за да увеличим с 22 лв. средния размер на пенсиите, обобщи Адемов. Зам.-председателят на социалната комисия Светлана Ангелова от ГЕРБ изтъкна, че в документа се заложени допълнителни средства за изплащане на краткосрочни обезщетения в по-високи размери - за бременност, безработица, общо заболяване, които ще нараснат с 10 на сто, добави тя. Колегата й Данаил Кирилов припомни в отговор на левицата, че правителството на тройната коалиция нито веднъж не е изплатило преизчислените от самото него пенсии, а ги е оставило на следващия кабинет на Бойко Борисов. Юлиан Ангелов от \"Обединени патриоти\" упрекна БСП, че заблуждава хората.", "date": "2018.11.06", "title": "По-високи пенсии от юли догодина, 3000 лв. максимален осигурителен доход"}
{"url": "https://www.24chasa.bg/novini/article/7140790", "text": "БСП и ГЕРБ влязоха в спор по решението за налагане на финансови санкции на депутатите, отсъствали от залата при поименната проверка днес, предава БТА. При размяната на реплики Данаил Кирилов /ГЕРБ/ сравни с \"мишки\" депутатите от БСП, които се почувстваха обидени от \"сравнението с различни биологични видове\" и поискаха да бъде наказан. Аз също моля да ми определите наказание, съобразно конкретното нарушение, каза Кирилов, но уточни, че искал да каже \"мишлета\", а не \"мишки\". По-късно той се извини на колегите си от БСП и посочи, че ще приеме всяко наказание по правилника. Председателстващият заседанието заместник-председател на Народното събрание Емил Христов наложи наказание \"забележка\" на Данаил Кирилов след изричното му настояване. Той направи забележка и на Цветан Топчиев от \"БСП за България\", който го обиди, че води заседанието като мишка и по-късно също поиска да бъде наказан. До наказанията се стигна след декларации от БСП и ГЕРБ относно взетото по-рано днес решение по отношение на народните представители, които не са участвали в поименната проверка днес, да не се прилага чл. 10 ал. 1, 2, 3 и 5 от финансовите правила по бюджета на Народното събрание, т.е. да не им се признаят транспортните, квартирните и дневните разходи за днешния ден. Заместник-председателят на ПГ на \"БСП за България\" Георги Свиленски поиска председателят на НС Цвета Караянчева да обясни взетото решение. Той отбеляза, че има хора, които са в чужбина, които са командировани от нея. Разбирам къде ви \"стяга обувката\", трудно е да се направи кворум от 121 народни представители в една разбита коалиция, коментира Свиленски. По думите му няма да може с поименни проверки, с лишаване от квартирни разходи, самолетни билети и спални места, да ги накарат да спят в залата. Според Свиленски днешното решение противоречи на правилника. В отговор председателят на правната комисия Данаил Кирилов /ГЕРБ/ коментира, че от БСП продължават с манипулациите и неслучайно на трибуната е излязъл да говори не колега юрист, а колега от транспортната комисия. Той отбеляза, че всеки народен представител е задължен да участва в органите на работа на НС. По думите му поименната проверка е обективен способ да се установи присъствието на депутатите в пленарна зала. Кирилов припомни как през 2013 г. тогавашният председател Михаил Миков е определял кворума. \"Има видимо мнозинство\", цитира той думи на Миков. Председателят на НС Цвета Караянчева посочи, че в момента, когато е гласувано решението за финансовите санкции за отсъстващите днес депутати, от БСП не са били в зала и не са разбрали какво се случва. \"Да ходим или да не ходим на работа е въпрос на морален, личен и граждански избор\", посочи тя.", "date": "2018.11.06", "title": "БСП и ГЕРБ в спор по решението за санкции за отсъстващите депутати"}
{"url": "https://www.24chasa.bg/novini/article/7140792", "text": "След 17 дни издирване кенгуруту Кики, което избяга от зоокъта в Сандански, бе заловено. \"Преди 3 дни собственикът на оранжерия край града го е забелязал и ни сигнализира. Решихме да не предприемаме веднага действия, а го следихме с бинокли два дни от разстояние. Днес то се приближи много до оранжерията, отворихме я и то влезе вътре. Така трима човека го заловихме и го транспортирахме обратно в зоокъта\", разказа шефът на малкия зоопарк Георги Каменаров.  Кенгуруто е било в добро здравословно състояние и не е гладувало. Мястото, на което е намерено, е на 7 км западно от Сандански по долината на р. Струма на около 100 м. от новостроящата се магистрала.  Когато шефът на зоокъта и двамата му помощници се приближи до него в оранжерията, то не се изплашило, а напротив - започнало да се гали в тях. ", "date": "2018.11.06", "title": "Заловиха кенгуруто Кики в оранжерия с марули"}
{"url": "https://www.24chasa.bg/novini/article/7140808", "text": "Министърът на туризма Николина Ангелкова участва в традиционната министерска среща в рамките на международното туристическо изложение WTM в Лондон, която тази година бе под надслов „Инвестиции в туристически технологии“. Дискусията между ръководителите на туризма от различните държави премина с фокус „Инвестиции в бъдещето на туризма“. Водещ на събитието беше журналистът от CNN Ричард Куест. Това съобщиха от министерството на туризма. Министърът на туризма Николина Ангелкова проведе работна среща в Лондон с Елена Кунтура, министър на туризма на Гърция, в рамките на международното туристическо изложение WTM. Макар и работещи в силно конкурентна среда, двете съседни държави развиват много активни отношения в туризма, подчерта министър Ангелкова. Ангелкова разговаря и с Рания Ал-Машат, министър на туризма на Египет.", "date": "2018.11.06", "title": "Ангелкова в срещата \"Инвестиции в туристически технологии\" в Лондон"}
{"url": "https://www.24chasa.bg/novini/article/7140788", "text": "Европейският съюз няма да сключи с Великобритания споразумение за напускане и/или да й даде преходен период след Брекзит, ако няма сделка, предотвратяваща \"твърда\" граница в Ирландия. Това заяви днес главният преговарящ на ЕС Мишел Барние, цитиран от Ройтерс. Той каза, че ще се стреми към постигане на съгласие за 100 процента от проектоспоразумение за Брекзит. \"Все още не сме на 100 процента\", каза Барние на обща пресконференция със словашкия министър-председател Петер Пелегрини, предаде БТА.  \"Това, което липсва, е решение по въпроса за Ирландия\", заяви главният преговарящ на ЕС за Брекзит. \"Без такова решение няма да има споразумение и няма да има преходен период. Това е сигурно\", каза той. По думите му ЕС се стреми да подобри своето предложение за т.нар. подсигуряване, насочено към запазване на ирландската граница отворена независимо от последиците от Брекзит, но то трябва да бъде приложимо, работещо и при всякакви условия. \"То не може да има крайна дата. Трябва да бъде приложимо, ако и докато не бъде намерено друго решение\", заяви Барние. В отделно изказване по белгийската телевизия Ер Те Бе Еф той заяви, че засега не може да обяви, че постигането на сделка е близо. Според политическия редактор на Би Би Си Лора Кюнсбърг Великобритания и ЕС могат да постигнат достатъчен напредък за споразумение до края на седмицата. \"На министрите е казано да бъдат готови за ново правителствено заседание, може би дори в края на тази седмица, защото е възможно дотогава да има достатъчно движение за натискане на копчето за сделка\", заяви тя в Туитър.", "date": "2018.11.06", "title": "Мишел Барние: Няма да има сделка за Брекзит без споразумение за ирландската \nграница"}
{"url": "https://www.24chasa.bg/novini/article/7140812", "text": "Председателят на най-голямата опозиционна партия в Гърция Нова демокрация Кириакос Мицотакис отправи днес критики към правителството във връзка с Преспанския договор с Република Македония и въпроса за името, предаде агенция МИА, цитирана от БТА.  Мицотакис каза, че конституционните промени, които трябва да бъдат приети в Република Македония, са още по-лоши от самия договор и повтори, че неговата партия няма да гласува за ратификация на договора. \"Конституционните промени са още по-лоши от самия договор от Преспа, или да кажа това по-просто: със своите решения правителството позволи на Скопие вече да се подиграва с Гърция\", каза Мицотакис пред депутатите от Нова демокрация. Той отново заяви, че Нова демокрация няма да гласува за Преспанския договор и посочи, че премиерът Алексис Ципрас \"се е ангажирал ратификацията в парламента да бъде преди изборите, стремейки се към нещо в замяна\". \"Едно е сигурно, не става дума за замени, които ще бъдат от полза за страната, а за някои временни политически облаги, за които господин Ципрас има илюзия, че ще му послужат, на него и на неговата партия\", каза Мицотакис. Той спомена и за оставката на външния министър Никос Кодзиас и още веднъж попита защо Ципрас не публиква писмото му, както и стенограмите от правителственото заседание, след което Кодзиас реши да напусне правителството. Лидерът на Нова демокрация добави, че чака договорът да дойде за ратификация в парламента, за да види какво мнозинство ще има и \"дали /министърът на отбраната и лидер на Независими гърци/ Панос Каменос ще си тръгне през вратата или през прозореца\"", "date": "2018.11.06", "title": "Нова демокрация: Конституционните промени в Македония са по-лоши от самия договор от Преспа"}
{"url": "https://www.24chasa.bg/novini/article/7140826", "text": "Няколко страни, световни агенции и организации и частни донори обещаха 1 милиард долара за подпомагане на нуждаещите се жени и деца по света. Средствата ще бъдат предоставени на Фонда за глобално финансиране (Global Financing Facility), предадоха ДПА и Ройтерс, цитирани от БТА.  Парите, обещани днес на форум в Осло, ще бъдат използвани за подобряване на здравето и прехраната на майки и деца в някои от най-бедните страни по света. Фондът, на който са предоставени средствата, бе създаден през 2015 г. и действа сега в 27 страни. Той си е поставил за цел да събере финансиране от 2 милиарда долара, за да може да действа в 50 страни. Световната банка, една от организациите, подкрепящи фонда, каза, че ще предостави 7,5 милиарда долара за сходни програми. Новината съобщи главният изпълнителен директор на Световната банка Кристалина Георгиева. \"Всяка година 830 жени умират от усложнения, свързани с бременността или раждането и 450 000 деца под 5 години умират ненужно всеки месец\", каза Георгиева. Норвегия, страната домакин на проявата в Осло, обеща 320 милиона долара за фонда, Великобритания ще даде 65 милиона, а Германия - 58 милиона. Частни дарители, сред които фондацията на Бил и Мелинда Гейтс, обещаха 200 милиона долара. Някои бедни страни поеха ангажимента да увеличат финансирането за национални здравни програми. Буркина Фасо например обеща най-малко 15 процента от своя бюджет за подобряване на здравето на хората.", "date": "2018.11.06", "title": "Дарители обещаха 1 милиард долара \nза глобален здравен фонд за жени и деца"}
{"url": "https://www.24chasa.bg/novini/article/7140836", "text": "Министърът откри изложба „Спасените съкровища на България“ Тази вечер имаме повод за гордост. С усилията на служителите на МВР и музейните експерти, сме спасили част от българската история. Това каза министърът на вътрешните работи Младен Маринов по време на церемония по официалното откриване на изложбата „Спасените съкровища на България“ в Националния археологически институт с музей към БАН. Тя ще бъде отворена до 27 януари 2019 г. и в нея са включени над 300 артефакта, спасени от служители на МВР при различни полицейски операции. На церемонията по откриването на изложбата присъстваха зам.-главният секретар на МВР Георги Арабаджиев, вицепрезидентът Илияна Йотова, зам.-министърът на културата Амелия Гешева, зам.-кметът на София Тодор Чобанов и директорът на музея доц. д-р Людмил Вагалински. „Колегите виждат резултатите от своята работа, а това е най-голямото удовлетворение. Служителите на МВР и към момента работят по спасяването на артефакти от историята и доказателство, че се справяме добре е операцията с Испания от последните дни“, каза още пред събралите се министърът.", "date": "2018.11.06", "title": "Маринов: Служителите на МВР имат повод за гордост, че са спасили част от българската история"}
{"url": "https://www.24chasa.bg/novini/article/7140706", "text": "Жителите на няколко американски щата трябваше да се справят в днешния изборен ден с изключително лошо време, което може да се отрази на избирателната активност, предаде Асошиейтед прес. Поредица бури преминаха тази нощ и в ранните сутрешни часове на днешния ден през така наречения Дълбок Юг. Те събориха дървета и електрически стълбове в район, простиращ се от Луизиана до Южна Каролина. Няма сериозно пострадали, но приблизително 11 000 жители останаха без електричество, предава БТА. При преминаването на друг буреносен фронт в централната част на Тенеси загина един човек, двама бяха ранени, а хиляди останаха без ток. Националната метеорологична служба на САЩ предупреди за опасност от силни ветрове, гръмотевични бури и торнада днес в района на Балтимор, Вашингтон и така наречения Среден Атлантик (щатите Делауер, Мериленд, Ню Джърси, Ню Йорк, Пенсилвания, Вирджиния, Западна Вирджиния и федералния окръг Колумбия). За Запада и Югозапада прогнозата е за сухо време, но в района на цялата северна част на Скалистите планини се очаква да се натрупа значителна снежна покривка.", "date": "2018.11.06", "title": "Бури се разразиха над някои южни американски щати в изборния ден"}
{"url": "https://www.24chasa.bg/novini/article/7140450", "text": "Пожарникари извадиха днес тялото на трети загинал изпод развалините на двете срутили се вчера сгради в Марсилия, предаде АП. Говорител на противопожарните служби в южния френски град каза за агенцията, че тялото е на мъж. Преди това бяха извадени труповете на още един мъж и на една жена. Десетки полицаи и пожарникари са работили миналата нощ в опит да намерят оцелели под развалините на сградите, рухнали вчера сутринта, предава БТА. По-рано днес АФП цитира вътрешния министър на Франция Кристоф Кастанер, че загиналите са вероятно между трима и осем. Предполага се, че в момента на катастрофата в едната сграда са пребивавали най-малко 12 човека, а другата е била необитаема.", "date": "2018.11.06", "title": "Трети труп е изваден изпод развалините на срутилите се сгради в Марсилия (Обновена)"}
{"url": "https://www.24chasa.bg/novini/article/7140746", "text": "Предстои нова експедиция за покоряването на Антарктида. „Чувството наистина не е като при първата експедиция. Завиждам на колегите, които отиват за първи път на Антарктида. Този континент е като друга планета. Неслучайно я сравняват с Марс. Най-ниските температури на Антарктида са -89 градуса по Целзий”, каза директорът на Българския антарктически институт Христо Пимпирев. Той допълни още, че когато отидеш там, се чувстваш все едно си в друг свят.  „Имаме нова много сериозна научна програма. Проектите, които ще се изпълняват на българска база бяха оценени от една много сериозна комисия от учени”, сподели Пимпирев. Той каза още, че тази експедиция ще струва около 500 000лв. Според него изследването на континента не е само национална гордост. „То е изключително важно за бъдещето. Тази експедиция, разгадава тайни, които са важни за цялото човечество. Там е кухнята на климата”, допълни Пимпирев.", "date": "2018.11.06", "title": "Христо Пимпирев: В Антарктида е \"кухнята на климата\""}
{"url": "https://www.24chasa.bg/novini/article/7140747", "text": "Двама мъже бяха осъдени в Германия за кражбата на над 100 преносими тоалетни, предаде Асошиейтед прес. Присъдите, наложени от съд в Дюселдорф, са условни. Мъжете, които са на 40 и на 28 години, получиха присъди от 10 и 6 месеца условно. И двамата са работили във фирма за третиране на отпадъците. Тоалетните, откраднати от тях, са изчезнали от помещенията на фирмата и са били на обща стойност 70 000 евро. Кражбите били разкрити след няколко месеца. Мъжете признали, че са продали тоалетните на компания в Холандия чрез посредник, предава БТА. Заради скандала двамата мъже са били уволнени, а три от изчезналите тоалетни са били намерени.", "date": "2018.11.06", "title": "Двама мъже бяха осъдени в Германия за кражба на над 100 преносими тоалетни"}
{"url": "https://www.24chasa.bg/novini/article/7140754", "text": "Премахването от хартията е отнемането на власт, т.е освобождаването на чиновник от гишето  означава че му премахваш властта, защото по електронен път документите не могат да бъдат контролирани, фалшифицирани, проследявани. Тази промяна възпитава друг вид мислене. Това каза пред БНТ вицепремиерът Томислав Дончев.  739 администрации вече работят по електронен път, отпадат удостоверителни документи. Най важно е гражданинът да общува с администрациите, не само обратното.  Ще има съкращения на администрацията, необходимостта от специалисти ще отпадне, каза още Дончев. В края на следващата година всичко ще е различно, а може би до 2 години, ще имаме електронно правителство, заяви още Дончев. ", "date": "2018.11.06", "title": "Томислав Дончев: До 2 години ще има електронно правителство"}
{"url": "https://www.24chasa.bg/novini/article/7140773", "text": "Беглецът от софийския затвор, гватемалецът Хосе Гевара Мартинез, се оказа най-издирваният аржентински бандит на име Родолфо Хосе \"Руския\" Лорман! Истината, която лъсва от публикации в аржентински сайтове, е стигнала и до българската прокуратура, научи \" \". За истинската самоличност на гватемалеца Хосе се разбира след ареста му в Лисабон през м.г. След като португалските ченгета го заключват за кражба на кола, те му взимат отпечатъци. В системата излиза, че това е търсеният от 2003 г. Родолфо Лорман. Новината стига до аржентински медии, които отбелязват, че най-търсеният от 14 години местен бандит най-накрая е заловен. Хосе или Родолфо е спипан със свой авер в град Авейро при въоръжен грабеж. Той показва документи, като се представя за гражданин на Гватемала на име Хосе Луис Гевара Мартинез, а съучастникът му използва българска лична карта с имената Никола Петков. При проверката на отпечатъците става ясно, че истинската идентичност на Петков всъщност е Хосе Орасио Майдана с прякор Кончето, който също е бил обявен за издирване от Интерпол. Лорман и Майдана са разкрити след взаимно сътрудничество на криминалните отдели с чужди служби, отбелязват от федералната полиция. Двамата се крият от 2003 г. Детективите, които ги разследват от години, ги определят като най-опасните похитители, лидери на една от групите, работещи в Аржентина и Парагвай. В Аржентина те са обвинени в отвличането на студента Кристиан Шайър. Младият мъж изчезва на 21 септември 2003 г. Семейството му плаща откуп от 275 хил. долара, но никога повече не го виждат. След като Лорман и Майдана духват, правителството обявява по 100 хил. песос награда за всеки, който предостави информация, която би могла да служи за арестуване на опасните престъпници. Мизата стига до $ 370 хиляди, но от бандитите няма и следа. Те се дирят в Германия, Испания и Бразилия от преследвачи от Интерпол към аржентинската федерална полиция. Вестта за залавянето на Родолфо Лорман дава надежди на семейството на отвлечения младеж. \"Чаках години, за да могат да хванат Лорман, за да разбера какво се случи със сина ми. Това е дълго време на мъка и несигурност. Цялото семейство чака нещо ново, обаждане с новини. Докато най-накрая се случи. Отсега нататък се надявам да кажат какво са направили със сина ми\", казва пред парагвайско издание Хуан Педро Шайър, баща на отвлечения студент. Лорман и Майдана са считани за ръководители на престъпна организация. Петима от хората им са осъдени на между 11 и 18 години затвор за този случай. Предполага се, че през 2005 г. бандата, за чийто шеф е сочен Лорман, е похитила и убила Сесилия Кубас, дъщеря на бившия президент на Парагвай Раул Кубас. В Аржентина групата също е обвинена, че е участвала в отвличането на Клаудио Стефанич, за когото през май 2002 г. е платен откупен размер от около 30 хил. долара. \"Те са най-търсените похитители, които са извършили най-сериозните инциденти в Аржентина и други страни\", заявява разследващ.", "date": "2018.11.06", "title": "Гватемалецът Хосе е най-търсеният аржентински бандит"}
{"url": "https://www.24chasa.bg/novini/article/7140779", "text": "Пътнически самолет се приземи аварийно на Летище София, съобщават от МВР. Кацането се е наложило заради влошено здраве на пътник и необходимост да му се направи сърдечен масаж. По-късно пътникът е починал. Полетът е бил от Мюнхен за Измир. Кацнал е на Терминал 2. Предстои подготовка на машината да продължи полета по маршрута си.                                                                                                                                                                                                                                                                                                                       ", "date": "2018.11.06", "title": "Пътник почина по време на полет за Измир, приземиха самолета в София (Обновена)"}
{"url": "https://www.24chasa.bg/novini/article/7140782", "text": "Управляващи и опозиция се разбраха да променят дневния ред на утрешното пленарно заседание и първо да гледат данъчните закони, а след това проекта на държавния бюджет за 2019г. Това стана след председателски съвет и прекъсване на извънредното пленарно заседание, поискано от лидера на БСП Корнелия Нинова, предава БТА. В проектопрограмата за утре се предвиждаше депутатите да дебатират първо по предложената от правителството проект-сметка на държавата за следващата година, след като тази вечер бъдат изчетени докладите на всички парламентарни комисии. Решението на председателския съвет съобщи пред журналисти председателят на бюджетната комисия Менда Стоянова.Постигнахме компромис и съгласие през утрешния ден да продължим първо с второто четене на промените в закона за корпоративното подоходно облагане, а след това с първото четене на държавния бюджет, обясни тя. За тона по-рано в пленарната зала Корнелия Нинова посочи, че не е бил нормален и това не е равнището на институцията \"български парламент\", каквато БСП би искала тя да бъде. Затова направихме този председателски съвет, за да няма утре подобен тон в залата, коментира и Стоянова.", "date": "2018.11.06", "title": "Депутатите първо ще гледат данъчните закони, а след това бюджета за догодина (Обновена)"}
{"url": "https://www.24chasa.bg/novini/article/7140850", "text": "Американските санкции и условия, наложени на Техеран, са \"абсурдни, незаконни изцяло пристрастни\", заяви днес иранският външен министър Мохамад Джавад Зариф във видео, разпространено по ЮТюб, предаде Франс прес. \"Американското правителство изглежда мисли, че налагането на драконовски санкции на Иран ще причини толкова много страдания на нашия народ, че ще ни накара да се подчиним на волята му\", обяви Зариф във видеото, разпространено на английски и на фарси, предава БТА. Тези решения обаче \"засилват международната изолация\" на САЩ според иранския първи дипломат. \"Оцеляхме в трудните времена на 40 години американска враждебност, като се опирахме единствено на собствените си ресурси и днес ние и партньорите ни по целия свят ще гарантираме, че нашият народ ще бъде възможно най-малко засегнат от тази сляпа агресия\", добави министър Зариф. САЩ \"ще съжаляват за това неразумно решение\", посочи иранският министър и изтъкна, че санкциите целят \"да разединят народа и да го отдалечат от неговите лидери\". По-добре ще е те да преосмислят \"безусловната си подкрепа\" за Саудитска Арабия и Израел, която ги направи \"слепи за ужасните зверства\", извършени от тези две страни, добави Зариф.", "date": "2018.11.06", "title": "Техеран: Американските санкции са абсурдни и незаконни"}
{"url": "https://www.24chasa.bg/novini/article/7140848", "text": "Тринайсет души са били задържани, а седем представители на жандармерията са били леко ранени днес в Страсбург по време на прокюрдска демонстрация при стълкновения между активисти и силите на реда близо до европейските институции, предаде АФП, цитирана от БТА.  Сблъсъците са започнали към 13.15 ч. местно време, когато демонстранти се опитали да пробият преграда от представители на жандармерията, за да насочат към сградата на Европейския съд за правата на човека /ЕСПЧ/, посочиха за АФП от регионалната префектура на департамент Ба Рен. Малко по-рано дванайсет активисти бяха успели да проникнат в ЕСПЧ, разположен на няколкостотин метра от Съвета на Европа, след което бяха задържани, уточни за АФП полициейски източник. Близо хиляда прокюрдски активисти, събрали се пред Съвета на Европа, за да протестират срещу условията на задържане на лидера на Кюрдската работническа партия /ПКК/ Абдуллах Йоджалан, се насочиха към ЕСПЧ. Демонстрантите, които бяха блокирани по пътя от верига от жандармеристи, започнаха да атакуват силите на реда, като ги удряха и замерваха с предмети, според полицейския източник. Представителите на жандармерията използваха сълзотворен газ, \"за да отблъснат враждебните демонстранти\", посочи полицейският източник. Тринайсетте задържани са поставени под арест заради участие \"във въоръжена група\", \"групово нанасяне на щети на обществено имущество\" и \"групово оказване на съпротива\". Прокюрдски демонстрации се провеждат редовно в Страсбург, където се намират Съветът на Европа и ЕСПЧ, след арестуването през 1999 г. на Йоджалан. Лидерът на ПКК излежава доживотна присъда затвор на остров Имралъ край Истанбул.", "date": "2018.11.06", "title": "13 души са задържани в Страсбург по време на прокюрдска демонстрация"}
{"url": "https://www.24chasa.bg/novini/article/7140855", "text": "Четиринадесет френски и италиански учени ще отпътуват в края на януари следващата година за Перу, за да изследват един месец здравословното състояние на работници в златна мина, близо Ринконада в южната част на страната, предаде Франс прес. Целта е да се изследват възможностите на приспособяването на човешкия организъм в разположения на най-голяма надморска височина в света град. Обикновено се смята, че е невъзможно да се живее постоянно на над 5000 метра надморска височина, но населението на Ринконада оборва тези предположения, отбелязаха учените на пресконференция във Френския национален институт за здравеопазване и медицински изследвания, предава БТА. Над 50 000 жители живеят в екстремни условия в отдалечения град, който е разположен на 5300 метра надморска височина в Перуанските Анди, а развитието му през последните две десетилетия е свързано с минната дейност. Значителна част от местните жители все пак се справят трудно с недостига на кислород, който е 2 пъти по-малко на тази надморска височина, отколкото на морското равнище, и са засегнати от специфични заболявания, които учените ще се опитат да идентифицират и да лекуват. През февруари следващата година учените за пръв път ще създадат фенотип на населението. Те се надяват също да постигнат напредък в областта на епигенетиката, да изследват начина, по който фактори в околната среда влияят върху генната експресия. Получените резултати ще позволят да се опознаят защитните механизми на човешкия организъм срещу недостига на кислород, както и да се подобрят леченията на респираторни болести. ", "date": "2018.11.06", "title": "В Перу изследват възможностите на човешкия организъм на голяма надморска височина"}
{"url": "https://www.24chasa.bg/novini/article/7140865", "text": "Република Македония постигна значителен напредък към членство в НАТО, този статут е \"на една ръка разстояние\", но решението зависи изцяло от страната, заяви днес заместник-председателя генерал лейтенант Стивън Шапро, който начело на делегация от високопоставени представители на страните членки на Военния комитет на НАТО за първи път е на посещение на армията на Република Македония, предаде БТА.  Делегацията е на двудневно посещение в страната по покана на министъра на отбраната Радмила Шекеринска. Полковник Зоран Илов, ксойто координира дейностите по посещението, заяви днес на брифинг, че това \"изключително военно\" събитие ще бъде закрито за обществеността. Не е планирано президентът и върховен командващ въоръжените сили Георге Иванов да организира прием или да участва в събитието.", "date": "2018.11.06", "title": "Република Македония е \"на една ръка разстояние\"от членство в НАТО"}
{"url": "https://www.24chasa.bg/novini/article/7140678", "text": "Руският президент Владимир Путин обсъди санкциите, наложени от САЩ на Иран, с постоянните членове на съвета за сигурност на Русия, съобщиха руски информационни агенции като се позоваха на говорителя на Кремъл Дмитрий Песков, предаде Ройтерс, цитирана от БТА.  На заседанието е било подчертано, че санкциите са \"незаконни\", каза Песков, цитиран от ТАСС", "date": "2018.11.06", "title": "Русия определи като незаконни санкциите \nна САЩ срещу Иран"}
{"url": "https://www.24chasa.bg/novini/article/7140637", "text": "Глаукома имала 77-годишната Цветанка Чавкарова, задържана за продажба на кокаин и марихуана в столичния квартал \"Люлин\". Заради това тя си е правела чай от коноп. Това обясни пред \"24 часа\" нейният съпруг Методи. \"Чу се един страшен тътен, когато полицията разби входната ни врата с пневматичен чук. Жена ми припадна, а полицаите ми позволиха да извикам линейка много по-късно\", каза още той и обясни, че са открити 2-3 грама в дома му, които са на съпругата му за приготвяне на отвари за глаукома.  Според обвинението Цветанка разпределяла дозите кокаин и марихуана и ги продавала в апартамента си. Тя опитала да изхвърли над 300 г марихуана през прозореца и в тоалетната, когато полицията дошла, съобщават от МВР. Цветанка е била главен счетоводител в голяма застрахователна компания. Пенсията й е 840 лв., обясни съпругът й Методи.", "date": "2018.11.06", "title": "Вижте 77-годишната, обвинена, че продавала кокаин. Мъжът й: Пиеше чай от коноп, има глаукома"}
{"url": "https://www.24chasa.bg/novini/article/7140673", "text": "БАН няма да бъде ощетена след отделянето на Националния институт по метеорология и хидрология /НИМХ/, но това не може да стане само с подзаконов нормативен акт. Това заяви в Тетевен министърът на образованието и науката Красимир Вълчев. \"БАН взеха решение за извеждането на Института, това, с което БАН не са съгласни, е формата. Аз не съм чул от тяхна страна упреци по отношение на съдържанието на преходните и заключителни разпоредби на Закона за държавния бюджет\", заяви Вълчев. Той посочи, че НИМХ трябва да се прехвърли с целия му обем от права, задължения и фактически отношения, за да може той да продължи да съществува. \"Това не може да стане, както БАН искат, с подзаконов нормативен акт. За да гарантираме правоприемство, трябват и законови разпоредби, защото членските права в международни организации са ратифицирани със закон, страна по който е БАН, т. е. за да бъде правоприемник на тези права, да може да продължи да участва като страна в международния хитрометеорологичен информационен обмен, това трябва да мине през закони. БАН няма да бъде ощетена, ако се приемат тези разпоредби\", добави министърът. Той изрази предположение, че БАН са разочаровани от това, че няма те да решават каква част от НИМХ да излезе. Относно собствеността на НИМХ и БАН, Вълчев каза, че комисия ще изготви споразумителен протокол и никой да не бъде ощетен. Това, което е необходимо за ползване на НИМХ и което традиционно се е ползвало, ще продължи да се ползва от него. \"Това което е актувано на Института, с преобразуването ще остане негова собственост, както и това, което е актувано на БАН\", добави министърът. \"Това, което формулирахме още септември месец с тях е, че имуществото, правата, отношенията ще следват хората. Ако една част от учените решат да останат в БАН, да не напуснат структурата й с НИМХ, да могат да си запазят собствеността, която ползват, проектите, в които участват също да останат със страна БАН. Дори една собственост на НИМХ да остане на БАН, те имат принципно решение, че тази собственост ще се ползва безвъзмездно\", коментира Красимир Вълчев. На въпрос кога Министерството на образованието и науката ще реши проблема с качеството на закуските в училище, министърът заяви, че с 8 милиона лева са увеличени средствата за закуски в бюджета за 2019 г. Това, според него, ще позволи да се предоставят по-добри закуски, директорите да сключват договори на по-високи цени. \"Публикувахме промени в нормативни актове, една от които касае закуските - че те трябва да отговарят на наредбите на Министерството на здравеопазването, училищата могат да избират дали да осигуряват подкрепяща или основна закуска. Убедени сме, че тези промени ще доведат до повишаване на качеството\", добави министърът. Той получи кроасан от журналист, който заяви, че такъв е бил даван на децата в едно ловешко училище. След това министърът пое ангажимент да предложи механизъм за партньоство по отношение на контрола на другите ангажирани институции - основно структурите към министерствата на земеделието и здравеопазването.", "date": "2018.11.06", "title": "Според министър Вълчев БАН няма да бъде ощетена след отделянето на НИМХ"}
{"url": "https://www.24chasa.bg/novini/article/7140665", "text": "Редовното правителствено заседание ще се проведе както обикновено – в сряда, 7 ноември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ИЗБИРАНЕ НА ПРЕДСЕДАТЕЛ, ЧЛЕНОВЕ НА УПРАВИТЕЛНИЯ СЪВЕТ И ИЗПЪЛНИТЕЛЕН ДИРЕКТОР НА НАЦИОНАЛЕН ДАРИТЕЛСКИ ФОНД „13 ВЕКА БЪЛГАРИЯ”. Внася: министър-председателят 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 603 НА МИНИСТЕРСКИЯ СЪВЕТ ОТ 2008 Г. ЗА ОПРЕДЕЛЯНЕ СЪСТАВА НА ПОСТОЯННОТО ПРЕДСТАВИТЕЛСТВО НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ В БРЮКСЕЛ. Внася: заместник министър-председателят 3. ПРОЕКТ НА РЕШЕНИЕ ЗА ПОДБОР НА КАНДИДАТИ ЗА ЕВРОПЕЙСКИ ПРОКУРОР ОТ РЕПУБЛИКА БЪЛГАРИЯ СЪОБРАЗНО ИЗИСКВАНИЯТА НА ЧЛ. 16 НА РЕГЛАМЕНТА ЗА УСТАНОВЯВАНЕ НА ЗАСИЛЕНО СЪТРУДНИЧЕСТВО ЗА СЪЗДАВАНЕ НА ЕВРОПЕЙСКАТА ПРОКУРАТУРА (ЕРРО). Внася: министърът на правосъдието 4. ПРОЕКТ НА РЕШЕНИЕ ЗА ОПРЕДЕЛЯНЕ НА „ПЪРВА МНОГОПРОФИЛНА БОЛНИЦА ЗА АКТИВНО ЛЕЧЕНИЕ – СОФИЯ“ ЕАД - СОФИЯ, ЗА УНИВЕРСИТЕТСКА БОЛНИЦА. Внася: министърът на здравеопазването 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „РАЗВИТИЕ НА СИСТЕМАТА НА ПРЕДУЧИЛИЩНОТО ОБРАЗОВАНИЕ“, „ЗАЕДНО ЗА ВСЯКО ДЕТЕ“ И „БЕЗ СВОБОДЕН ЧАС”, ОДОБРЕНИ С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 6. ПРОЕКТ НА РЕШЕНИЕ ЗА ОБЯВЯВАНЕ НА ВЕЩИ - ПУБЛИЧНА ДЪРЖАВНА СОБСТВЕНОСТ, ЗА ВЕЩИ - ЧАСТНА ДЪРЖАВНА СОБСТВЕНОСТ. Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА КАРЛОВО, ОБЛАСТ ПЛОВДИВ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЛОМ, ОБЛАСТ МОНТАНА. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 9. ПРОЕКТ НА РЕШЕНИЕ ЗА ОТНЕМАНЕ ОТ АГЕНЦИЯТА ЗА ДЪРЖАВНА ФИНАНСОВА ИНСПЕКЦИЯ ПРАВОТО НА УПРАВЛЕНИЕ ВЪРХУ ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ И НАУЧНИ ИЗСЛЕДВАНИЯ), ПРОВЕДЕНО НА 27 И 28 СЕПТЕМВРИ 2018 Г. В БРЮКСЕЛ. Внася: министърът на икономиката 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“ НА ЕВРОПЕЙСКИЯ СЪЮЗ, ФОРМАТ „ПРАВОСЪДИЕ“, ПРОВЕДЕНО НА 11 ОКТОМВРИ 2018 Г. В ЛЮКСЕМБУРГ. Внася: министърът на правосъдието 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ” НА ЕВРОПЕЙСКИЯ СЪЮЗ, ФОРМАТ „ВЪТРЕШНИ РАБОТИ”, ПРОВЕДЕНО НА 12 ОКТОМВРИ 2018 Г. В ЛЮКСЕМБУРГ. Внася: министърът на вътрешните работи 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 16 ОКТОМВРИ 2018 Г. В ЛЮКСЕМБУРГ. Внася: заместник министър-председателят по правосъдната реформа и министър на външните работи 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ” (ЧЛ. 50), ПРОВЕДЕНО НА 16 ОКТОМВРИ 2018 Г. В ЛЮКСЕМБУРГ. Внася: заместник министър-председателят по правосъдната реформа и министър на външните работи 15. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГАНЕ НА ЗАКОНА ЗА ЗАЩИТА НА ЛИЦА, ЗАСТРАШЕНИ ВЪВ ВРЪЗКА С НАКАЗАТЕЛНО ПРОИЗВОДСТВО. Внася: министърът на правосъдието 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО НА РЕПУБЛИКА БЪЛГАРИЯ И ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ ЗА ИЗПЪЛНЕНИЕТО НА ПРОЕКТ „ПРЕГЛЕД НА МНОГОСТЕПЕННОТО УПРАВЛЕНИЕ - КАК МНОГОСТЕПЕННОТО УПРАВЛЕНИЕ И ДЕЦЕНТРАЛИЗАЦИЯТА ДА БЪДАТ УСПЕШНИ ЗА РЕГИОНАЛНОТО РАЗВИТИЕ В БЪЛГАРИЯ”. Внася: министърът на регионалното развитие и благоустройството 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА УСЛОВИЯТА, ПРАВИЛАТА И РЕДА ЗА РЕГУЛИРАНЕ И РЕГИСТРИРАНЕ НА ЦЕНИТЕ НА ЛЕКАРСТВЕНИТЕ ПРОДУКТИ, ПРИЕТА С ПОСТАНОВЛЕНИЕ № 97 НА МИНИСТЕРСКИЯ СЪВЕТ ОТ 2013 Г. Внася: министърът на здравеопазването Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2018.11.06", "title": "Вижте какво ще решава Министерският съвет утре"}
{"url": "https://www.24chasa.bg/novini/article/7140503", "text": "Археолози в централен Китай смятат, че са открили съд с вино на 2000 години, която била запечатана и положена в гробница, предаде АФП. Бронзовият съд с 3,5 литра жълта течност, за която казват, че имала силната миризма на китайско вино при отварянето ѝ, бил открит в провинция Хънан. Течността ще бъде изпратена за допълнителен анализ, за да се потвърди алкохолното ѝ съдържание. В гробницата била открита и лампа с формата на дива гъска, както и човешки останки. Смята се виното е от времето на Династията Западен Хан (202 г. пр. Хр. до 8 година от новата ера), предаде  . Държавната китайска агенция Синхуа не посочва как виното е било запечатано. Тя посочва, че са откривани подобни алкохолни напитки от този период, когато те се правели от ориз или сорго (житно растение), като били държани в бронзови съдове, за да не се изпарят.", "date": "2018.11.06", "title": "Откриха вино на 2000 години в Китай (Видео)"}
{"url": "https://www.24chasa.bg/novini/article/7140522", "text": "В македонския парламент днес бе формирана Комисия за помирение по инициатива на независимата парламентарна група на ВМРО-ДПМНЕ и коалицията \"За по-добра Македония\", предаде агенция МИА. Инициативата бе разгледана на координационен съвет при председателя на Собранието Талат Джафери с председателите на парламентарните групи и заместник председателите на законодателния орган, предаде БТА. Комисията ще бъде председателствана от заместник председателката на Собранието Фросина Ташевска Ременски и депутатката Емилия Александрова. На първото заседание след определяне на членовете на комисията ще трябва да се определят темите и компетенциите на този орган. На днешната координационна среща при Джафери не присъстваше новият председател на парламентарната група на ВМРО-ДПМНЕ Никола Мицевски. Сурия Рашиди от Алианса за албанците напусна срещата веднага слруд началото й, тъй като смята, чце това е отваряне \"през задния вход\" на вратата за амнистия за събитията в Собранието на 27 април миналата година.", "date": "2018.11.06", "title": "В македонския парламент вече има Комисия за помирение"}
{"url": "https://www.24chasa.bg/novini/article/7140526", "text": "Санкциите на САЩ срещу Иран са напълно нелегитимни и нарушават решенията на Съвета за сигурност на ООН, заяви днес руският външен министър Сергей Лавров, цитиран от ТАСС и Ройтерс. \"Ще се отнася до американските мерки по отношение на Иран, те са напълно нелегитимни и се осъществяват в грубо нарушение на решенията на Съвета за сигурност на ООН. А формите, под които се обявяват и прилагат тези мерки, не могат да не предизвикват дълбоко разочарование\", каза Лавров на обща пресконференция с испанския външен министър Жозеп Борел в Мадрид. Той добави, че Русия очаква да бъдат намерени начини за икономическо сътрудничество с Иран въпреки санкциите, предава БТА. Според него Москва приема, че споразумението за иранската ядрена програма остава в сила след възобновяването на американските санкции. \"Приемаме, че Съвместният всеобхватен план за действие (СВПД) остава в сила за тези, които са запазили участието си в този механизъм. След излизането на САЩ от СВПД участието си в него потвърдиха и европейците, и Русия, и Китай, и самият Иран\", заяви Лавров. Испания смята, че няма причина САЩ да се отказват от иранската ядрена сделка, каза Борел. \"Ние отказваме да приемаме ултиматум от САЩ\", заяви той. Според него \"Европейският съюз и конкретно Испания са били критично настроени към решението на САЩ по отношение на Иран, което се отразява отрицателно върху икономическите аспекти и сигурността\". \"Съгласно информацията, с която разполагаме, Иран изпълнява задълженията по споразумението и САЩ нямат причина да се отказват от него\", каза Борел. Мадрид е заинтересован от добри отношения с Вашингтон, \"но ЕС и Испания следват своя политическа линия\", продължи испанският външен министър. Той определи като \"нова и голяма грешка\" намерението на американския президент Доналд Тръмп да изтегли САЩ от Договора за ликвидиране на ракетите със среден и малък обсег. Лавров заяви, че Русия се надява скоро да сключи с Испания споразумение за сътрудничество в борбата с тероризма. Той каза, че не са представени никакви факти за намеса на Русия в избори в САЩ или в други страни. Според него обвиненията за руска намеса в американските избори в средата на мандата са \"празни заявления\". \"Не ни е представен нито един факт, потвърждаващ наша намеса в каквито и да е избори или референдуми - било то в САЩ, Каталуня, Македония или Черна гора\", заяви Лавров.", "date": "2018.11.06", "title": "Лавров: Санкциите на САЩ срещу Иран са напълно нелегитимни"}
{"url": "https://www.24chasa.bg/novini/article/7140535", "text": "Само броени дни след празника на българските будители за мен е удоволствие да връча държавни отличия на трима различни по професия, но близки по сила на характера рицари на духа. В своя житейски и професионален път всеки един от тях е докоснал хиляди хора – със словото си, с талант, знания и със силата на своята кауза. Три различни съдби с общо призвание и умение да водят, да отстояват и да работят с неизменна вяра в България. Това заяви президентът Румен Радев в Гербовата зала на „Дондуков“2, където удостои изтъкнати българи с държавни отличия, съобщиха от прессекретариата на президента. С орден „Стара планина“ първа степен държавният глава награди проф. д-р Чавдар Славов за безспорния му принос за медицинската наука и практика в България и за съществените му постижения в областта на урологията. „Всички знаем, че демографските предизвикателства превърнаха здравето на българите в обща кауза на цялата нация. Затова се радвам, че днес сред наградените е проф. Чавдар Славов, едно от водещите имена в областта на урологията у нас и специалист на световно ниво“, заяви Румен Радев. На церемонията президентът удостои Веселин Николов за големите му заслуги в областта на културата и изкуството с орден „Стара планина“ първа степен. Президентът изтъкна, че там където думите не успяват, говори музиката. „Без съмнение, българите научиха езика на джазовата музика, което в не малка степен се дължи на безспорната дарба и амбиция на Веселин Николов. Като създател на първия професионален джазов бенд у нас, той се превърна в един от носителите на свободния творчески дух за цели поколения“, допълни държавният глава. За големи заслуги за популяризирането на българската история от периода на войните за национално обединение и за съхраняване на българщината в Република Македония президентът отличи посмъртно журналиста, поет и общественик Панде Ефтимов с орден „Стара планина“ втора степен. „Панде Ефтимов не доживя своето отличие, но за мен е чест да го връча в присъствието на неговите близки, неговите съратници и на хората от инициативния комитет, които започнаха и довършиха това родолюбиво дело – той да бъде отличен днес“, заяви Румен Радев. Пред гостите на церемонията президентът подчерта, че Панде Ефтимов е бил достоен защитник на българското име в най-тежките времена на срамно и жестоко посегателство. „Не случайно го наричат пазител - не само на българската искра в Македония, но и на духовното единство на хората от двете страни на границата. Убеден съм, че Панде Ефтимов ще остане редом до плеядата будители и мъченици, които Македония от векове дава на нашия народ“, каза още в словото си държавният глава. Проф. Чавдар Славов благодари от името на удостоените с висши държавни отличия. „Тази награда е особено ценна, защото е символ на единението ни като нация – музикант, общественик и лекар, уж разнопосочни пътища, а представени заедно се вижда, че сме работи за едно – за съграждането и достойнството на родината ни. Медалите са върху нашите гърди, в ръцете на децата ни и внуците, но те са и поклон за нашите учители, близки, колеги и приятели, за всички, без които човек не би могъл да съгради нищо в живота си. Те са поклон пред българската държавност и нейните герои“, заяви проф. Славов. „Радвам се, ако образованието, здравеопазването, сигурността и екологията обединяват политическото мислене“, каза още проф. Славов и изрази увереност, че у нас, макар и със закъснение, ще победят благородството и добротата, а грубостта и агресията ще останат в миналото.", "date": "2018.11.06", "title": "Президентът удостои с отличия изтъкнати българи за принос в науката и културата"}
{"url": "https://www.24chasa.bg/novini/article/7140531", "text": "Добра е организацията за посрещане на зимния сезон и почистването на републиканските пътища в страната. Това стана ясно на работна среща днес, на която директорите на областните пътни управления докладваха хода на подготовката пред министъра на регионалното развитие и благоустройството Петя Аврамова и членовете на Управителния съвет на Агенция „Пътна инфраструктура“. Това съобщиха от Министерството на регионалното развитие и благоустройството. Направената проверка на пътноподдържащите фирми във всички области показва, че са доставени над 60% от необходимите количества инертни и химически материали за цялата страна. В ход е преоборудването на машините. По-голямата част от необходимата техника вече е разположена в пунктовете. Останалите машини работят на обекти, като фирмите са декларирали готовност при необходимост да бъдат преоборудвани в кратки срокове. По време на срещата стана ясно, че започва монтирането на снегозащитни прегради. Изискване към всяко областно пътно управление е то да разполага с минимум 5 км такива съоръжения. В областите, където традиционно има големи снегонавявания, са осигурени и ще бъдат монтирани прегради с по-голяма обща дължина. С цел по-добра организация и за да няма бедстващи хора, при необходимост пътищата ще бъдат затваряни за почистване до осигуряване на тяхната пропускливост. До края на ноември ще приключат превантивните ремонти, които се извършват по отсечки от републиканската пътна мрежа. Дотогава ще завърши и полагането на маркировка по пътни участъци. Продължава почистването на растителност с цел подобряване на видимостта.", "date": "2018.11.06", "title": "Монтират снегозащитни прегради по пътищата преди зимния сезон"}
{"url": "https://www.24chasa.bg/novini/article/7140547", "text": "Властите в Косово взеха решение за увеличаване с 10 процента на данъка върху стоките от Сърбия и от Босна и Херцеговина в отговор на кампанията, която се води против Косово, съобщава електронното издание на вестник \"Коха\". Увеличението с 10 процента се отнася за всички продукти от Сърбия и Босна и Херцеговина, предава БТА. Министърът на търговията Ендрит Шаля, който предложи мярката, каза, че това е международна практика. Мярката бе подкрепена и от вицепремиера Енвер Ходжай.", "date": "2018.11.06", "title": "Прищина увеличи с 10% данъка върху стоките от Сърбия и Босна и Херцеговина"}
{"url": "https://www.24chasa.bg/novini/article/7140544", "text": "Службата на британския Комисар по информацията е наложила глоби за общо 150 хиляди лири на кампанията в подкрепа на Брекзит и на финансиралата я застрахователна фирма, предаде АП, цитирана от БТА.  Санкциите са за нарушения на законодателството в защитата на личните данни и на правилата за електронен маркетинг. В съобщението на службата на Комисаря по информацията се казва, че движението Leave.EU, застъпник за излизането на Великобритания от ЕС, е глобено с 60 хиляди лири. Глоба със същия размер е наложена на компанията \"Елдън иншурънс\", основана от бизнесмена Арън Банкс. Отделно Leave.EU ще трябва да плати 15 хиляди лири за други нарушения - разпращане на пропагандни материали за Брекзит до електронните адреси на близо 300 хиляди клиенти на \"Елдън\". Освен това надзорният орган по опазването на личните данни разследва дали \"Елдън\" е споделила с Leave.EU лични данни, предоставени й единствено за застрахователни цели. Комисарят Елизабет Денъм заяви, че разследването е показало \"смущаваща намеса в личното пространство на гласоподавателите\".", "date": "2018.11.06", "title": "Британска служба по опазване на личните данни наложи големи глоби на движение за Брекзита"}
{"url": "https://www.24chasa.bg/novini/article/7140561", "text": "Румънският президент Клаус Йоханис днес окачестви лидера на управляващата Социалдемократическа партия (СДП) Ливиу Драгня като \"престъпник на върха на държавния апарат\", предаде Асошиейтед прес. Йоханис каза, че \"политици с присъди се опитват да вземат под контрол правосъдната система в страната и да подкопаят усилията за борба срещу корупцията\", предава БТА. Драгня не може да бъде премиер заради присъда от 2016 г. за фалшифициране на резултати от избори. Той бе осъден през юни т.г. на 3,5 години затвор ефективно по обвинение в подтикване към злоупотреба със служебно положение.", "date": "2018.11.06", "title": "Йоханис: Ливиу Драгня е престъпник на върха на държавния апарат"}
{"url": "https://www.24chasa.bg/novini/article/7140564", "text": "Шестима души, заподозрени, че са заплашвали сигурността на френския президент Еманюел Макрон, бяха арестувани тази сутрин в три френски департамента, съобщава телевизия Бе Еф Ем Те Ве, цитирана от световните агенции. Арестите са извършени в хода на предварително разследване на парижката прокуратура за заплахи срещу Макрон. Шестимата - петима мъже и една жена - са задържани в департаментите Изер, Мозел и Ил-е-Вилен, допълва телевизията. Те са на възраст между 22 и 62 години и са били известни в крайнодесните среди. Смята се, че са планирали \"насилствено действие\" срещу Макрон, добавя телевизията, предаде БТА.  При претърсването на дома на единия от задържаните, смятан за основен заподозрян, са били намерени пистолет и взриватели за граната. Сега следователите ще трябва да уточнят естеството на заплахата срещу президента и доколко тя е била реална. Преди година десет души, свързвани с крайнодесните среди, бяха задържани в департаментите Сен-Сен Дени и Буш-дю-Рон заради план за атентат срещу политици, сред които крайнолевия лидер Жан-Люк Меланшон и Кристоф Кастанер, който по онова време не беше вътрешен министър. Тогава разследването показа, че задържаните са имали връзки с крайнодесния активист Логан Н., арестуван през юни 2017 г. Той е бил администратор във Фейсбук на страница в прослава на крайнодесния терорист Андерш Брайвик, който уби 77 души при две нападения в Норвегия през лятото на 2011 г. Сега заговорът бе разкрит дни преди в Париж да се съберат десетки лидери от цял свят за възпоменателните чествания на края от Първата световна война. Сред тези лидери ще са президентите на САЩ и Русия.", "date": "2018.11.06", "title": "Шестима души бяха задържани във Франция \nпри разследване за заплахи срещу Макрон"}
{"url": "https://www.24chasa.bg/novini/article/7140567", "text": "Окръжният съд в Русе остави за постоянно в ареста 35-годишния Межднун К., обвинен за убийството на братовчед си Шахин К./на 37 години/, предава БТА. Определението на съда може да се обжалва в тридневен срок пред Великотърновския апелативен съд.  Сигналът е подаден в 22,23 часа. Шахин К. бил убит в дома си, където през последните месеци съжителствал с жената, от която обвиняемият има две деца. Межднун К. е задържан часове след престъплението в къщата, където живеел. Пред съда днес той заяви, че не е агресивен човек. По думите му не искал да убива братовчед си, който пръв го нападнал. Адвокатът на Межднун К. поиска съдът да наложи по-лека мярка за неотклонение - \"домашен арест\". По думите на защитника обвиняемият не е осъждан, имал постоянна работа и нямал намерение да се укрива, тъй като след престъплението бил открит в дома си. Според прокурора има опасност Межднун К. да извърши друго престъпление. Преди убийството той проявил агресия и към жена си, която е свидетел на престъплението. Ако бъде признат за виновен, 35-годишният мъж може да получи от 10 до 20 години затвор.", "date": "2018.11.06", "title": "Оставиха в ареста обвинения за убийството на братовчед си в Русенско"}
{"url": "https://www.24chasa.bg/novini/article/7140568", "text": "Около 46 млн. евро се разпределят по Програмата за междурегионално сътрудничество ИНТЕРАКТ. Тя обхваща цялата територия на Европейския съюз, Норвегия и Швейцария, което я прави изключително полезна за развитието на трансграничното сътрудничество. Това заяви заместник-министърът на регионалното развитие и благоустройството Деница Николова, която откри заседание на Комитета за наблюдение на програмата. Повече от 50 души от 30 държави участват в комитета, домакин на който е МРРБ. Зам.-министър Николова напомни, че страната ни председателства програмата в последните шест месеца. „България отчита добавената стойност на програмите ИНТЕРРЕГ и четирите междурегионални програми, сред които е ИНТЕРАКТ“, каза тя. Като управляващ орган на три програми за трансгранично сътрудничество и национален орган на други девет програми по ИНТЕРРЕГ високо оценяваме подкрепата, предоставена от ИНТЕРАКТ за програмите за сътрудничество, тъй като така постигаме успешно своите цели. Програмата е важна за България, защото чрез нея и ресурсите й ние получаваме нужните ни технически експертни мнения, обмяна на опит с другите държави и платформи, отчитащи резултатите по всички проекти за териториално сътрудничество, реализирани в ЕС, каза зам.-министър Николова. Тя обърна внимание и на ролята на ИНТЕРАКТ в подкрепа на управлението на проектите по Дунавската стратегия, както и за предложенията за по-добра координация между различните фондове в подкрепа на стратегията в програмния период след 2020 г.", "date": "2018.11.06", "title": "Деница Николова: 46 млн. евро се разпределят по програма за междурегионално сътрудничество"}
{"url": "https://www.24chasa.bg/novini/article/7140577", "text": "Срив в програма извади от строя един от компютрите на Международната космическа станция (МКС), като се очаква работата му да бъде възстановена на 8 ноември, съобщи ТАСС. \"Сривът е в т.нар. програмна готовност на един от трите компютъра на МКС, предава БТА. За възстановяването на работата му той трябва да бъде рестартиран. За да бъдем сигурни в надежността на ноемврийското скачване с кораба \"Прогрес\", рестартирането ще бъде направено на 8 ноември \" - пише на сайта на Роскосмос. Сривът няма да повлияе на работата на МКС. \"Циклограмата позволява безкрайно дълъг полет и с два канала. Не е необходимо да бъде сменян компютърът\" - пише в съобщението.", "date": "2018.11.06", "title": "Един от компютрите на Международната космическа станция излезе от строя"}
{"url": "https://www.24chasa.bg/novini/article/7140590", "text": "Агенцията не дава паспорти, а удостоверения за български произход, процедурата е много дълга, от години апелираме да се промени, обясни в предаването „Лице в лице” по   Борис Вангелов – депутат от ВМРО и бивш шеф на Агенцията за българите в чужбина. По думите му лъжа е, че агенцията и ВМРО дават паспорти и става дума за паспортна мафия. „След като вземе удостоверение от Агенцията, кандидатът за гражданство отива в Министерството на правосъдието, подава допълнителен набор на документи, чака дата за интервю и минава изпит по български език. Преписката на всеки кандидат минават през всички институции, които са към Съвета по гражданството. ДАНС и МВР правят пълна проверка преди получаване на паспорт”, обясни още Борис Вангелов. Той обясни, че трябва да се обърне внимание на паспортите, които се дават на хора от турски произход, „защото според съда не е ясно какво се разбира под турски произход, но е очевидно, че става дума за етнос”. Разгърна се кампания срещу ВМРО, посочи още Борис Вангелов.", "date": "2018.11.06", "title": "Бивш шеф на ДАБЧ: Не се дават паспорти, процедурата е дълга"}
{"url": "https://www.24chasa.bg/novini/article/7140584", "text": "По повод предложението на БАБХ за криминализиране отглеждането на животни, което беше направено вчера, 5 ноември, след срещата с представители на птицевъдния сектор, и некоректното му интерпретиране и комуникиране в публичното пространство, БАБХ уточнява, че евентуалната промяна ще засегне всички, които отглеждат и развъждат животни в разрез със законодателството и ги реализират на пазара и/или получават субсидии за това. Предложението не се отнася за стопаните, отглеждащи животни в задните си дворове, които ги използват за лична консумация, но не получават пари за това. Това съобщиха от Министерство на земеделието, храните и горите. Последните години се засили практиката за безконтролно развъждане и търговия с животни и продукция от тях, което се отрази и на епизоотична обстановка. Предложението цели създаване на нормална атмосфера за бизнес на изрядните животновъди, без значение на големината на стопанствата им, както и предпазване на населението от закупуване на опасни храни.", "date": "2018.11.06", "title": "БАБХ: Няма да се криминализира отглеждането на животни в задните дворове"}
{"url": "https://www.24chasa.bg/novini/article/7140587", "text": "Утре - 7 ноември, в района на тунел „Правешки ханове“ на автомагистрала „Хемус“ ще се извършва подмяна на антена на мобилен оператор. Необходимо е шофьорите да спазват стриктно въведената временна организация на движение и да карат внимателно, съобщиха от АПИ.  От 10 ч. до 12 ч. ще бъде ограничено движението в изпреварващата лента в тръбата за Варна, като трафикът ще преминава в активната лента. От 12 ч. до 14 ч. ще бъде ограничено движението по изпреварващата лента в тръбата за София. Трафикът ще се насочва в активната лента. Утре от 9 ч. до 16 ч. движението по АМ „Люлин“ в платното за София при 9-ти км ще се извършва в изпреварващата лента. Преминаването в активната и аварийната лента ще бъде ограничено, поради довършителни дейности по укрепване на ската над магистралата.", "date": "2018.11.06", "title": "Утре шофьорите да карат внимателно в района на тунел \"Правешки ханове\" на АМ \"Хемус\""}
{"url": "https://www.24chasa.bg/novini/article/7140600", "text": "В непрекъснат диалог с екипа на Министерството на здравеопазването и НЗОК поемаме ангажимент между първо и второ четене да ревизираме предложенията, които смятаме за неприемливи. Това заяви в пленарна зала председателят на Комисията по здравеопазването и депутат от ГЕРБ Даниела Дариткова при дебатите по проектобюджета на НЗОК за 2019 г. на първо четене. Търсили сме диалог и сме чули всички мнения в хода на обсъждането на бюджета на касата, подчерта Дариткова, предаде БТА.  Не би следвало да се централизира структурата на центровете по трансфузионна хематология, посочи тя. Според нея ще бъде тежко административно натоварване, ако новосъздадената агенция за медицински надзор изисква задължително прелицензиране на лечебните заведения. Смятам, че тя няма да има и нужния капацитет да прелицензира в рамките на една година след въвеждането на новите медицински стандарти примерно всичките практики за извънболнична медицинска помощ, коментира Дариткова. Готови сме да внесем предложения, които в съгласие със съсловната организация ще дадат възможност да се ограничат правомощия на Надзорния съвет на НЗОК по отношение на прехвърлянето на средства от един параметър на бюджета в друг, посочи тя. Би трябвало да се преосмисли и въведеното в някои от параграфите предварително изпълнение, каза още Дариткова. От БСП обявиха, че не подкрепят бюджета на НЗОК. Те възразиха срещу идеята парламентът да разрешава дейност на болници. От левицата са против и обединението на центровете по трансфузионна хематология. Не приемат и премахването на Обществения съвет към Фонда за лечение на деца. Възразиха срещу практиката през преходните и заключителни разпоредби на законопроекта да се променят други закони в сектора. От ДПС също не подкрепят бюджета на касата и изразиха несъгласие да се правят фундаментални структурни промени през закона за бюджета. Защо правите промени по този начин - от мързел, да спестите време или да спестите обществения дебат и критиките, попита Нигяр Джафер от ДПС. Според нея целта е да се смачка дебатът. Трябва да се преосмисли профилактичният пакет, той трябва да е скринингов и насочен към ранна диагностика на социалнозначимите заболявания, подчерта Джафер. Трябва да се преосмисли ролята на т.нар. направления - тук няма никакво място за лимити и ограничения, каза тя. Според нея трябва да се върне общественият характер на НЗОК. ДПС предлага да отпадне предложението парламента да разрешава дейности на лечебните заведения. Според движението идеята за прелицинзиране на хиляди лечебни заведения е нелогична. Трябва да се намери друг начин да се оценява дейността на лечебните заведения, например през медицинските стандарти и правилата за добра медицинска практика, посочи Джафер. Според нея трансформирането на регионалните центрове за хемотрансфузия поставя под заплаха нормалното им функциониране, а те са част от националната сигурност на страната. От Обединените патриоти заявиха, че подкрепят бюджета на НЗОК, но ще направят предложения за промени между първо и второ четене. Калин Поповски смята, че трябва да има отделна клинична пътека за цезаровото сечение например. От \"Воля\" заявиха, че се въздържат от подкрепа на бюджета на първо четене и ще внесат предложения за промени. Министърът на здравеопазването Кирил Ананиев благодари за дебатите и заяви, че някои от предложенията, направени в пленарна зала, са целесъобразни. Той обясни, че бюджетът на НЗОК за 2019 г. е преходен и е последният преди приемането на новия здравноосигурителен модел, който трябва да влезе в сила от 1 януари 2020 г. Промените в правната, организационната, управленската, контролната среда е необходимо да бъдат регламентирани през 2019 г., за да създадем онази среда, която да е достатъчна за безпрепятственото влизане на новия здравен модел, който и да е той, каза министърът. По думите му - задава се и трети вариант на здравноосигурителен модел.", "date": "2018.11.06", "title": "Управляващите са готови на промени в бюджета на НЗОК"}
{"url": "https://www.24chasa.bg/novini/article/7140137", "text": "Съветът на ЕС съобщи, че е приел днес правила за взаимното признаване на решения за обезпечаване и отнемане на имущество, придобито от престъпна дейност, предаде БТА.  Отбелязва се, че отнемането на такова имущество е част от борбата с престъпността и тероризма. Засега 98,9 на сто от печалбите от престъпна дейност не се отнемат и остават на разположение на престъпниците, отчита Съветът. Предвижда се новите правила да влязат в сила след две години. С промените се въвежда общи принцип на взаимно признаване на решенията за отнемане на имущество, което означава, че всички съдебни решения по наказателноправни въпроси, постановени в една държава от ЕС, ще бъдат по принцип пряко признавани и изпълнявани в друга държава от Общността. Държавата, която получи решение за изпълнение, може да не го признае или да не го изпълни при няколко условия. Едно от условията за неизпълнение е престъплението, по което е издадено съдебното решение, да не се наказва по законите на държавата, получила искането. Неизпълнение се допуска и когато въпросното престъпление е било извършено изцяло или отчасти извън издаващата решението държава и изцяло или отчасти в изпълняващата държава. В случаите, които се отнасят до данъци, такси, мита или валутен обмен, признаването или изпълнението на решението за обезпечаване не може да бъде отказано на основание, че правото на изпълняващата държава не предвижда същия вид данък или такса, или не съдържа същия вид правила за данъците и таксите, или същия вид мита и валутен обмен, както правото на издаващата държава. Отказ може да настъпи и при възможност за явно нарушение на правата на ефективни средства за юридическа защита и на справедлив съдебен процес. Новите правила засягат отнемането на имущество до дадена стойност и без присъда, ако съществува връзка с престъпление. Въвежда се краен срок от 45 дни за признаването на решение за отнемане на имущество, а в спешни случаи - 48 часа за признаване и 48 часа за изпълнението на решения за обезпечаване.", "date": "2018.11.06", "title": "Съветът на ЕС прие правила за признаване на решения за отнемане на имущество от престъпна дейност"}
{"url": "https://www.24chasa.bg/novini/article/7140135", "text": "Конституционният съд отхвърли искането на 60 народни представители за установяване на противоконституционност на решение на Народното събрание от 21 февруари, с което е освободен Валери Жаблянов от поста зам.-председател на парламента, става ясно от съобщение на сайта на съда. Решението е прието с мнозинство от седем съдии: Стефка Стоева, Кети Маркова, Георги Ангелов, Анастас Анастасов, Мариана Карагьозова- Финкова, Константин Пенчев и Филип Димитров. На особено мнение са останали съдиите Борис Велчев, Цанка Цанкова, Румен Ненков, Гроздан Илиев и Таня Райковска. Мотивите ще бъдат обявени допълнително.", "date": "2018.11.06", "title": "КС: Освобождаването на Валери Жаблянов от поста му не е противоконституционно"}
{"url": "https://www.24chasa.bg/novini/article/7140232", "text": "„Топлофикация София” ЕАД започва от утре (07.11.2018 г.) поетапно пускане на отоплението в столицата, след като нормативно определените за това метеорологични условия вече са налице, съобщиха от дружеството. Според тях новият отоплителен сезон стартира при три последователни дни със средноденонощна температура по-ниска от + 12 градуса и прогноза за трайно застудяване. Приоритетно ще бъде пуснато парното в детските градини, учебните и здравните заведения. Следват жилищните сгради във всички райони, административните и стопанските сгради. От особена важност преди пускането на парното е клиентите да приключат всички ремонти по вътрешната отоплителна мрежа и да запълнят източените инсталации. В сградите, в които това условие не е изпълнено, няма да има техническата възможност парното да бъде пуснато. Необходимо е и вентилите на радиаторите да бъдат отворени на максимална степен, за да не се налага допълнително обезвъздушаване. Също така е важно електронните уреди за дялово разпределение да бъдат проверени. В случай, че дисплеят им е угаснал, абонатите трябва незабавно да потърсят съдействие от топлинния си счетоводител. „Топлофикация София” ЕАД дава възможност на клиентите, които желаят включване на отоплението в сградата на по-късен етап, да подадат заявление в обслужващия ги топлорайон заедно с подписано за целта решение от общото събрание на етажната собственост. За допълнителна информация във връзка с началото на отоплителния сезон и за всякакви въпроси гражданите могат да потърсят съдействие на телефона за обслужване на клиенти - 0 700 11 111, както и във facеbook страницата на дружеството.", "date": "2018.11.06", "title": "Пускат парното в София от утре"}
{"url": "https://www.24chasa.bg/novini/article/7140192", "text": " току-що бе докаран в Бургаския окръжен съд. Прокуратурата ще иска той да остане за постоянно в ареста. Все още не е готова експертизата, но по предварителни данни момчето е карало с над 50 км/ч. Попадайки във вдлъбнатина на шосето на ул.\"Петър Берон\" в Карнобат той изгубил управление, колата изхвърчала и се насочила към страничен електрически стълб. За да избегне удара, неопитният водач дал рязко наляво, но блъснал пешеходките Галя и Гана на 84 и 70 години, които в този момент се намирали в края на тротоара. По данни на адвоката на момчето Красимир Кацарски то най-вероятно се е паникьосало и не е натиснало спирачката. \"От първоначалното отклонение на колата до удара на пешеходките е имало около 60 метра и ако водачът е бил по-опитен, със сигурност инцидентът щеше да се размине без жертви\", коментира адвокат Кацарски.  \"Виждайки, че блъска жените, Алекс само изкрещял \"Пазете се\". След удара се навел към една от жените и опитвайки се да й помогне, й викал \"Моля те, не умирай\", сподели още защитникът на момчето. На метри от двете жени е имало и мъж, но той е успял, виждайки връхлитайкия \"мерцедес\" да избяга в двора си.", "date": "2018.11.06", "title": "Ето го 18-годишния Алекс, който премаза 2 жени на тротоар в Карнобат (Видео)"}
{"url": "https://www.24chasa.bg/novini/article/7140215", "text": "Над 80% от шофьорите признават, че нарушават закона, но само половината са глобявани. Това показаха резултатит от анкета, представена на форум-дискусия „Заедно за по-безопасни пътища“, организиран от Съюзът на българските автомобилисти (СБА).  Председателят на СБА инж. Емил Панчев обърна внимание, че целта на проучването е била да изследва нагласите към безопасността на движението и мерките за предотвратяване на катастрофите. В него са се включили над 6000 активни шофьори.  Като цяло, решението на драматичната ситуация по пътищата анкетираните виждат в съчетанието между засилен контрол и увеличени санкции – обяви Панчев по време на форума. Над 83% от анкетираните смятат, че Пътна полиция трябва да засили контрола по пътищата. 54% от анкетираните смятат, че санкциите трябва да бъдат увеличени, докато близо 40% считат, че трябва да бъдат запазени на същото ниво.    За увеличен контрол и санкции се обявяват най-вече жените, водачите на възраст над 65 години и начинаещите водачи. Макар малцина да се застъпват за намаляване на наказанията, делът им е над средния сред мъжете, жителите на малките градове и селата и хората с основно образование. Пътно транспортните произшествия трябва да бъдат намалени с 50%. МВР ще продължи активното си партньорство с всички организации, посветили се на борбата с пътния травматизъм Темата, която поставяте на форума, е изключително важна. Тя засяга всички нас - държавни институции, неправителствени и бизнес организации, цялото общество, бих казал, че темата е свързана и с националната сигурност, защото опазването на живота на хората е именно част от нея, каза в приветственото си слово към участниците в конференцията министър Младен Маринов. Той благодари на СБА за усилията, които организацията полага и за включването й в дебата за безопасност на движението. Изследването на процесите и анализът са ключови инструменти за изграждането на правилна стратегия и решения, чрез които да се постигне и желаният ефект. Безспорно зад пътната безопасност стоят редица фактори, но главният от тях е нашето поведение, подчерта още вътрешният министър. В този смисъл той отдаде заслуженото на проведената от СБА анкета, защото изводите от нея показват независимия поглед на гражданите. Усилията, които МВР полага, не са без резултат, независимо, че все още България е в негативната класация по отношение на тежките пътнотранспортни произшествия. Това ни показва, че вървим в правилната посока, добави още вътрешният министър. Той потвърди, че в тези усилия МВР си партнира с всички организации, посветили се на борбата с пътния травматизъм в постигането на общата цел – по –сигурни пътища и по-малко жертви.    ", "date": "2018.11.06", "title": "Над 80% от шофьорите признават, че нарушават закона, но само половината са глобявани"}
{"url": "https://www.24chasa.bg/novini/article/7140238", "text": "Европейската комисия съобщи, че осигурява още 90 милиона евро хуманитарна помощ за Йемен. Така за тази година общо предоставените средства от ЕС за обхванатата от военни сблъсъци държава достига 118 млн. евро. С отпуснатите средства ще бъдат осигурени храна, вода, здравни услуги и подслон за около осем милиона души. От началото на сблъсъците през 2015 г. до днес ЕС е предоставил над 320 милиона евро хуманитарна помощ за Йемен, съобщава БТА. Днес над 22 милиона души в Йемен (около 75 на сто от населението) се нуждаят от спешна помощ, а 3,5 млн. души бяха принудени да напуснат домовете си. От недостиг на храна страдат 18 милиона, а 8,4 милиона души са заплашени от глад. ЕК отбелязва, че 1,2 млн. граждани на Йемен са засегнати от епидемията от холера.", "date": "2018.11.06", "title": "ЕС осигурява още 90 милиона евро хуманитарна помощ за Йемен"}
{"url": "https://www.24chasa.bg/novini/article/7140246", "text": "Българският туризъм е в подем, ръстът на туристическите визити на чужденци за периода януари-септември 2018 г. е 31% спрямо същия период три години по-рано. Това заяви министърът на туризма Николина Ангелкова в интервю за National Geographic в Лондон в рамките на международното туристическо изложение WTM – най-голямото в света за професионалисти. Тя изрази удовлетворението си, че резултатите бележат устойчив тренд на нарастване след създаване на Министерството на туризма като самостоятелна институция, съобщиха от пресцентъра на министерството. Министър Ангелкова посочи също, че образът на България като дестинация претърпя забележителна трансформация, която се развива по иновативен път и в активно партньорство с всички заинтересовани фактори - публични, частни, неправителствени. Този устойчив напредък трябва да се разбира като инвестиция за растежа на дестинацията като целогодишен маршрут и за благосъстоянието на местните общности. Освен инвестиционната карта за туризма у нас, която надграждаме с втори етап за конкретни проекти по региони, създаваме условия за насърчаване на различни видове туризъм с фокус не само върху морския и зимния, но и много специализирани услуги, за които подготвихме тематични дестинации – балнео- и СПА, културно-исторически, винен, гурме и пр. Градският туризъм също е в експанзия заради улеснените авиовръзки и усилията за популяризиране на огромното материално и духовното наследство на България от минали епохи, коментира още българският министър на туризма. Екипът на National Geographic е изразил интерес да направи ключово проучване на българското културно-историческо наследство с фокус върху съкровищата, открити по българските земи.", "date": "2018.11.06", "title": "Ангелкова пред National Geographic: Българският туризъм е в подем, над 30% ръст на чужди туристи за 3 г."}
{"url": "https://www.24chasa.bg/novini/article/7140243", "text": "Районна прокуратура – Велико Търново внесе в съда обвинителен акт срещу мъж за нанасяне на телесна повреда на момиче, съобщиха от Апелативната прокуратура. Обвинението срещу Б. С е за това, че на 16 август т.г. в град Килифарево чрез нанасяне на два последователни удари с крак причинил на Л. С. средна телесна повреда – престъпление по чл. 129 от НК.  Около 21 ч. пострадалата, дъщерята на Б. С. и още две приятелки посетили заведението на центъра на града. Тъй като всички маси били заети, момичетата седнали отвън на тротоара. В същото време по улицата към тях се задал бащата на едното момиче. Започнал да говори на турски език към дъщеря си, хванал я и я ударил по главата като я дърпал за косата. След като пуснал дъщеря си, обвиняемият се насочил към Л. С.. Опитал на два пъти да й нанесе удар с крак в лицето. Пострадалата вдигнала лявата си ръка, за да се предпази. Ударите попаднали в ръката й, от което изпитала силна болка. Обвиняемият си тръгнал с дъщеря си. Пострадалата уведомила майка си за случилото се и била откарана в Спешна помощ при МОБАЛ „Д-р Ст. Черкезов“, където установили счупване на лява лъчева кост и лява лакътна кост. Предстои насрочване на делото за разглеждане от съда.", "date": "2018.11.06", "title": "Съдят мъж, счупил с ритници ръката на приятелка на дъщеря си във Великотърновско"}
{"url": "https://www.24chasa.bg/novini/article/7140274", "text": "Австрийският канцлер Себастиан Курц, който днес е на посещение в Прищина, заяви, че Виена ще подкрепи всяко решение, за което се договорят Косово и Сърбия, включително за корекция на границата и размяна на територии, съобщи агенция МИА. Курц каза това на съвместна пресконференция с косовския президент Хашим Тачи. Австрийският канцлер допълни, че ако Косово и Сърбия успеят да се договорят, никой няма право да оспори този договор и посочи, че тази позиция се споделя и от ЕС. След срещата си с премиера Рамуш Харадинай обаче Курц не спомена за корекция на границата и размяна на територии. Както отбеляза МИА, Харадинай и Курц излезли от срещата си в кабинета на премиера \"не особено настроени да правят изявления\". В кратките си изявления двамата изобщо не споменаха границата, предава БТА. \"Австрия подкрепя силно диалога между Косово и Сърбия и сме заинтересувани от вашата перспектива в този аспект. Затова очакваме и народът на Косово да подкрепи диалога, тъй като успешният му изход е за доброто на европейската ни перспектива и за мира и стабилността в региона\", каза Курц. Харадинай на свой ред благодари на госта за подкрепата, която неговата страна оказва на Косово. Що се отнася до визовата либерализация Курц подчерта, че за момента не може да се говори за конкретна дата, на която да се премахнат визите за гражданите на Косово, но посочи, че по отношение на този процес има определен скептицизъм у някои европейски страни. Австрия поддържа усилията на Косово да стане член на Интерпол, казал Курц в интервю за агенция АПА преди посещението в Прищина, предаде Танюг. Курц твърди, че коалиционният му партньор Хайнц Кристиан Щрахе е променил предишната си позиция по въпроса. Щрахе имаше критично отношение към членство на Косово в Интерпол, но експертите представили аргументи във връзка с международното полицейско сътрудничество, които били решаващи. АПА допълва, че правителството във Виена съобщава, че Курц е договорил с Щрахе и с министъра на вътрешните работи Австрия да подкрепи приемането на Косово в Интерпол. Курц изрази голям скептицизъм по отношение намерението на Прищина да формира армия и заяви, че трябва да се направят стъпки, които водят към по-голяма стабилност, а не към нестабилност в региона, предаде Танюг./", "date": "2018.11.06", "title": "Курц в Прищина: Ще подкрепим членство на Косово в Интерпол"}
{"url": "https://www.24chasa.bg/novini/article/7140355", "text": "От ГЕРБ поискаха финансови санкции за депутатите, които не са днес в пленарна зала, предаде БТА. По време на обсъждането на първо четене на бюджета на Националната здравноосигурителна каса ГЕРБ поиска поименна проверка, при която се установи, че в залата има 129 народни представители. След това беше прието предложение на Данаил Кирилов /ГЕРБ/ по отношение на народните представители, които не са участвали в настоящата поименна проверка, да не се прилага чл. 10 ал. 1, 3 и 5 от финансовите правила по бюджета на Народното събрание, т.е. да не им се признаят транспортните, квартирните и дневните разходи за днешния ден. Въпреки санкциите, от БСП обявиха, че ще продължат да не се регистрират в началото на заседанието. \"Нерегистрирането ни за кворум продължава така, както сме го обявили\", коментира пред журналисти лидерът на БСП Корнелия Нинова. Няма как с нашите гласове и давайки кворум, да се приемат решения, с които не сме съгласни, например да се увеличават данъците на старите коли, на дрехите втора употреба, да не се увеличават социални плащания, добави тя. Винаги, когато сме отсъствали, включително и при пътуванията ни за представяне на \"Визия за България\", за тези дни не сме получавали заплати, хората да са спокойни, каза лидерът на социалистите. Тя обаче посочи, че държат в България да има законност и правов ред. \"Не може с решение на Народното събрание да отменяш правила в правилника и във финансовите правила\", коментира тя. Нинова посочи, че депутатите от БСП се издържат с остатъка от заплатите си, след като им отрежат частта за отсъствията. От партийната каса не им даваме никакви пари, заяви категорично тя. Още преди дни левицата се закани, че няма да се регистрира в зала, докато премиерът Валери Симеонов не подаде оставка.", "date": "2018.11.06", "title": "ГЕРБ поиска финансови санкции за депутатите, които днес не са в пленарна зала"}
{"url": "https://www.24chasa.bg/novini/article/7140374", "text": "Главният прокурор на Украйна Юрий Луценко подаде днес оставка след смъртта на антикорупционната активистка Катерина Гандзюк, предаде Франс прес, цитирана от БТА.  Тридесет и три годишната Гандзюк почина, след като бе залята с близо литър сярна киселина от непознат в края на юли. Тя бе приета в болница в критично състояние с изгаряния на кожата върху 30 процента от тялото й. \"Ще подам днес оставката си пред президента\", заяви Луценко пред депутатите от украинския парламент и ги призова \"да разгледат въпроса\" тази седмица. Според украинския закон главният прокурор подава оставка пред държавния глава, а после тя се приема и от парламента. Президентът Петро Порошенко все още не е дал индикации за намеренията си. Луценко е главен прокурор от 2016 г. Той нарече \"рекламна кампания\" обвиненията срещу властта, които се засилиха след смъртта на Катерина Гандзюк - поредният украински активист обект на агресия през последните месеци. Гражданското общество и някои политици обвиняват властта, че насърчава подобни нападения и не прави нищо, за да накаже извършителите. Активистката и съветничка на кмета на град Херсон Катерина Гандзюк говореше критично срещу корупцията в регионалното управление на вътрешното министерство, припомня Франс прес. Смъртта на Гандзюк предизвика шок в Украйна и сред западните партньори на Киев. Европейският съюз и Съединените щати призоваха властите да пресекат нападенията срещу представители на гражданското общество. Украинският парламент извика ръководителите на силите на реда, за да ги изслуша във връзка с нападенията срещу активисти. Депутатите ще се произнесат също дали да бъде създадена специална парламентарна комисия, която да разследва нападенията.", "date": "2018.11.06", "title": "Украинският главен прокурор подаде оставка след смъртта на активистка"}
{"url": "https://www.24chasa.bg/novini/article/7140372", "text": "Магистрати в Бургас наложиха условно наказание от 11 месеца \"лишаване от свобода\" на английския гражданин Дани Джеймс Кнот пребил възрастен турист и нападнал двама българи в хотел в курортния комплекс \"Слънчев бряг\". Решението от днес е на Окръжния съд в морския град. Изпълнението на наказанието е с 3 години изпитателен срок, предава БТА. От пресслужбата на съда информираха, че обвиняемият е признал вината си. Инцидентът е от септември миналата година. Тогава британецът ударил няколко пъти с юмрук в лицето служител на хотела и е удрял с крак друг негов колега. По-късно в коридор на петия етаж в хотелския комплекс е нападнал възрастен турист от Шотландия. Там той го е удрял с юмруци, съборил го на земята и го ритал в областта на главата и тялото. Побоят е запечатан от видеокамери на хотела, като на кадрите се вижда как гостът се нахвърля върху възрастен турист, който се придвижвал с бастун. Инцидентът станал половин час след полунощ. Наложеното наказание е общо за трите престъпни деяния, уточниха от съда в Бургас. Споразумението е окончателно и има сила на влязла в законова сила осъдителна присъда.", "date": "2018.11.06", "title": "Условна присъда за британец, пребил трима в хотел в Слънчев бряг"}
{"url": "https://www.24chasa.bg/novini/article/7140390", "text": "„Искам да чуя какво ще кажат сега всички говорители, които гръмко твърдяха, че съм била член, активист и зам.-министър на СДС. Какво ще правят сега, след като в съдебното решение тези твърдения са определени като: „неистинност на приписваните обстоятелства“, „по делото липсват данни ищцата Корнелия Нинова, действително някога, да е била член на СДС“. Това каза председателят на НС на БСП Корнелия Нинова пред журналисти в парламента, съобщиха от пресцентъра на партията. Тя добави, че се надява, че този разговор е приключил и попита- как се чувстват сега тези хора. „Заведох това дело срещу Бойко Борисов и за определението „госпожа лъжа“, което се повтаряше многократно от много активисти на ГЕРБ“, обясни лидерът на левицата. Тя цитира, че   \"На основание на тези мотиви на съда, ще обжалвам решението, което отхвърля иска ми, защото заключението е, че и двете неща не би трябвало да са ми причинили обида“, обясни Нинова. Председателят на БСП каза още, че сумата, която е присъдена да й заплати премиерът Борисов, като разноски по делото – 1680 лв, ще бъде преведена на дете с увреждания.", "date": "2018.11.06", "title": "Нинова: Доказано в съда - не съм била член на СДС и \"госпожа Лъжа\" не се отнася за мен"}
{"url": "https://www.24chasa.bg/novini/article/7140377", "text": "ООН заяви днес, че над 200 масови гроба, съдържащи хиляди тела, са открити в райони в Ирак, контролирани някога от групировката \"Ислямска държава\", предадоха ДПА и Асошиейтед прес. Спомагателната мисия на ООН в Ирак и Службата на ООН за правата на човека казаха, че може да има още подобни гробове освен документираните 202 в северните и източни провинции Ниневия, Киркук, Салах ад Дин и Анбар. Те заявиха, че доказателствата, събрани от тези места, ще бъдат важни за изправяне на извършителите пред правосъдието, информира БТА. Организациите представиха доклад, според който масовите гробове съдържат тленните останки на между 6000 и 12 000 човека. Най-малкият гроб, намиращ се в западната част на град Мосул, съдържа 8 тела. Смятаният за най-голям гроб, разположен на юг от Мосул, може би съдържа хиляди тела. Според доклада правонарушенията, извършени от \"Ислямска държава\", може да съставляват престъпления против човечеството и геноцид. \"Гробовете съдържат останки на хора, които са били безмилостно убити, защото не са се подчинили на изкривената идеология и управление (на \"Ислямска държава\"), включително етнически и религиозни малцинства\", каза върховният комисар на ООН за правата на човека Мишел Бачелет. Според ООН иракските власти са ексхумирали тленните останки на 1258 жертви. \"Ислямска държава\" контролираше обширни територии в Ирак между 2014 и 2017 г. През декември миналата година иракското правителство обяви победа над джихадистката групировка.", "date": "2018.11.06", "title": "ООН: Открити са над 200 масови гроба в някогашни територии на ИДИЛ в Ирак"}
{"url": "https://www.24chasa.bg/novini/article/7140392", "text": "\"Институцията, която представлявам, е създадена да помага на хората. Не трябваше да се вдига толкова шум около пътуването ми с влак. Акцентът трябва да е върху проблемите на хората и решението им. По пътя от София до Варна приех 117 жалби, но се срещнах с много повече хора.\" Това каза омбудсманът на Република България Мая Манолова минути, след като слезе от влака на гарата във Варна. Общественият защитник заяви със задоволство, че е имало много хора, които са се качвали във влака само за да я поздравят за работата, която върши. \"Иначе жалбите на хората са от целия спектър на проблемите, които тормозят българските граждани - кредити, банки, частни съдебни изпълнители, продажба на кредити от банки на колекторски фирми. Проблемите с ТЕЛК и промените в медицинската експертиза, които оставят хора с по-малък процент, реално без подкрепа от държавата и без пенсии за инвалидност. Хора се оплакаха и от проблеми със сега действащата асистентска услуга. На място ни показаха как общините си измислят разни условия само и само да не предоставят услугата личен асистент, което ще се промени от следващата година със Закона за личната помощ\", допълни омбудсманът. Във връзка с пътуването й с обществен транспорт - автобус до Стара Загора и влак до Варна, Манолова сподели, че би посъветвала представителите на всички институции, както и политиците да бъдат по-често сред хората. Според нея общественият транспорт е една чудесна възможност да се срещнеш с хората. Омбудсманът участва в среща при областния управител на Варна Стоян Пасев с бивши служители на фалирала авиокомпания заради неизплатените им с месеци трудови възнаграждения и обезщетения, както и с ръководствата на Окръжния и Районния съд по повод предложенията за създаване на специализирани съдебни състави и щадящо правосъдие по отношение на деца в родителски конфликт.", "date": "2018.11.06", "title": "Мая Манолова: Не трябваше около пътуването ми да се вдига толкова шум"}
{"url": "https://www.24chasa.bg/novini/article/7139953", "text": "11-годишно момче е откарано в „Пирогов” със съмнения за комоцио след инцидент в столично училище, съобщиха за   от Центъра за спешна медицинска помощ в София. Детето се оплакало от световъртеж пред пристигналите на осмата минута лекари. Те установили и следи от удари по тялото му. Момчето заявило, че е било пребито от учителя си по физическо.  След проверка на bTV в училището, в което се е случил инцидентът, директорът Величка Таседжикова коментира, че няма подобен случай. Версията на ръководството на школото е обратната - петокласник нахлува в час по физическо на третокласници. След опит на преподавателя Георги Георгиев да отстрани 11-годишния ученик от час, детето го удря и бяга, а малко по-късно се връща с майка си, която по думите на учителите и директорката започва да ги плюе и обижда. Третокласници, които са присъствали на инцидента, също твърдят, че учителят не е посягал на детето. От училището коментираха още, че петокласникът е от проблемно семейство и това не е първи инцидент, в който участва той. Проблемно дете е и по-големият му брат, който учи в същото училище. В момента тече вътрешно разследване. Учителят Георги Георгиев е подал жалба заради инцидента. А от Социалните служби коментираха, че ще бъде извършена проверка в училището. Прегледите и снимките в \"Пирогов\" са показали, че на 11-годишния му няма нищо, научи \"24 часа\". От института за спешна помощ съобщиха пред \"24 часа\", че момчето е напуснало болницата без да дочака края на изследванията, така че не могат да дадат информация за състоянието му.", "date": "2018.11.06", "title": "11-годишно откарано в \"Пирогов\", топи учител, че го бил и напуска болницата (Обновена)"}
{"url": "https://www.24chasa.bg/novini/article/7139960", "text": "Шейсет хиляди случая на насилие над здравни работници са били регистрирани в Турция през последните пет години, съобщи \"Хюриет дейли нюз\", позовавайки се на председателя на Синдиката на здравните и социалните работници (Саглък-сен) Метин Мемиш. От този брой 48 000 представляват случаи на \"вербално нападение\", а 12 000 са под формата на физически атаки, уточни Мемиш, като коментира, че това е много сериозен брой. Той напомни, че наскоро е бил подготвен специален проектозакон за съдебното преследване на извършителите на подобен вид престъпления срещу здравни работници, информира БТА. \"Ако този закон бъде приет в парламента, хората, които извършват насилие над здравни работници, ще бъдат оставяни в ареста до съдебния процес,\" каза председателят на синдиката. Според него тази мярка, както и увеличаването на присъдите за тези престъпления ще доведе до понижаване на случаите на насилие над медици. От синдиката предлагат на властите също извършителите на нападения над здравни работници да бъдат временно лишавани от правото на безплатно лечение, полагащо им се в рамките на системата за социално осигуряване. Така те ще трябва сами да заплащат лечението си за определен срок от минимум шест месеца, казва Мемиш. Насилието над медицински персонал е сериозен проблем в Турция, като проучване показва, че 78 процента от лекарите от службата за спешна помощ са били обект на насилие миналата година.", "date": "2018.11.06", "title": "60 хиляди случаи на насилие над здравни работници в Турция за 5 години"}
{"url": "https://www.24chasa.bg/novini/article/7139969", "text": "Близо 9 куб. м дърва за огрев от дъб и цер са задържани при проверка вчера около 17,00 ч. в землището на село Тракийци, община Средец от горски инспектори при Регионална дирекция по горите – Бургас. Служителите констатират транспортиране с товарно превозно средство на добита дървесина от поземлен имот извън горски територии, която не е маркирана с общинска горска марка и не е придружена с превозен билет, издаден от длъжностно лице, определено от кмета на общината. Други 14,30 пространствени куб. м дърва за огрев от дъб и цер са задържани на второ превозно средство в същия район от служители на дирекцията. Дървесината отново не е маркирана с общинска горска марка и не е придружена с превозен билет. На нарушителите са съставени 4 акта по Закона за горите, като дървесината е задържана с разписки за отговорно пазене в базата за съхранение на конфискувани вещи в Държавно горско стопанство Средец. Задържани са и двете товарни превозни средства, съобщиха от пресцентъра на Министерството на земеделието, храните и горите. В почивните дни служители на Регионална дирекция по горите - Стара Загора установиха също две по-съществени нарушения на разпоредбите на Закона за горите. В община Казанлък е задържан товарен автомобил, транспортиращ на асфалтов път 12 пространствени кубически метра незаконно добити дърва за горене от габър и дъб. За нарушението са съставени два административни акта. В същата община Казанлък, в близост до село Средногорово, проверяващите екипи установиха и транспортиране на 16 пространствени кубически метра незаконно добита дървесина от дъб. При установяване на нарушението, шофьорът на автомобила успява да избяга. По случая са уведомени органите на МВР, които са образували досъдебно производство. И двата автомобила, заедно с дървесината, превозвана в тях, са задържани от служителите на РДГ Стара Загора. Два акта са съставени и в Държавно горско стопанство Симитли на територията на Югозападното държавно предприятие за незаконна сеч на общо 97 дъбови дървета без издадено позволително за сеч и без контролна марка. Общото количество дървесина възлиза на 16 кубически метра. Сеч на други 19 дървета от цер е констатирана в ДГС Дупница, като на място не е открита отрязаната дървесина. При установена незаконна сеч на акация в Джерман е конфискуван половин кубик дървесина и задържан лек автомобил „Фолксваген голф”, съобщават от предприятието. Общо над 320 хиляди достигна броят на проверките в горски територии от началото на годината, като 56 хиляди са през октомври. Продължават интензивните проверки, като вече се отчита техният превантивен ефект предвид на по-малкия общ брой установявани нарушения. Това беше съобщено на третата регулярна среща с представители на научната общност в горския сектор, проведена миналата седмица от зам.-министъра на земеделието, храните и горите Атанас Добрев. „Горските територии в страната са над 37% от площта на страната или близо 4 250 000 хектара. Този важен национален ресурс изисква висока отговорност и при стопанисването, и при опазването”, категоричен е заместник-министърът, в резултат на което е и перманентният завишен контрол на територията на цялата страна.", "date": "2018.11.06", "title": "51 куб. м незаконна дървесина задържана в Бургас и Стара Загора само за няколко дни"}
{"url": "https://www.24chasa.bg/novini/article/7139825", "text": "В България годишно се \"произвеждат\" 170 000 т текстилни отпадъци. Това означава, че всяка година ни залива буквално планина от боклук, съставен само от стари дрехи и обувки. Може би за мнозина тези факти не изглеждат толкова тревожни. Но истината е, че те засягат всеки. Статистиката показва, че всяка година на сметищата се депонират 55 000 т текстилни отпадъци, други 50 000 т се рециклират. Ще кажете - дотук добре. Да, ама не. Защото едни 65 000 т текстил буквално всяка година се изпаряват във въздуха. Ние ги вдишваме с белите си дробове - с всички вредни химически изпарения и отровни газове, които се отделят при изгарянето им. Защото всяка година през зимата в бедните квартали стари дрехи и обувки се ползват и за отопление по същия начин, както и старите автомобилни гуми. С всички последствия за белите дробове и здравето на онези, които вдишват задушливия дим. Тъй като голяма част от облеклата и обувките се произвеждат от изкуствени материи, тяхното унищожаване в пламъците води до отделяне и на множество канцерогенни вещества. В момента масовото рециклиране на тези отпадъци е почти невъзможно по две причини. Липсват мощности, където те да се преработват. Липсва и интерес от страна на гражданите да ги предават за вторични суровини. България не изпълнява задължението си към Европейския съюз да намали депонираните отпадъци. Рециклирането на текстил например е част от програмата на Столичната община за намаляване на вредните емисии във въздуха и от тази година са поставени контейнери за стари дрехи, като само за няколко месеца са събрани над 4 тона. Те могат да се преработват в столичния завод за отпадъци. Контейнери за текстилен боклук има и в Бургас. Проблемът с безразборното изхвърляне на стари дрехи и особено с тяхното горене през зимата може да се реши, като се въведат екотакси при вноса и производството на дрехи, домашен текстил и обувки. Със събраната сума ще се изгради система за събиране и рециклиране на отпадъци от текстил, а гражданите ще могат да предават в пунктовете за събиране на отпадъци ненужните си дрехи. След рециклирането над 90% от текстила ще се ползва отново за производство на текстилни изделия. Освен това индустрията ще може да намали разходите си, ако използва рециклирани материали за производство. В нормалните държави този проблем е отдавна решен. Фирмите, които произвеждат или внасят текстил и обувки отговарят за разделното събиране, съхраняване и оползотворяване или обезвреждане на произведените/внесени от тях отпадъци. Това е логично и справедливо. Правило е тези, които произвеждат боклук, да заплащат продуктова такса, за да бъдат изградени цялостни системи за управление на текстилни отпадъци. Накратко, за да решим проблема, необходимо е и у нас да се създаде организация и структура за събиране и рециклиране на текстилните отпадъци. И тук решенията на проблема отново опират до политиците. Ще се реши ли проблемът с горенето на текстилни продукти зависи от решенията на българския парламент. В комисията по околна среда в Народното събрание предстои да бъдат внесени поправки в Закона за управление на отпадъците, чрез които се въвежда възможност за прилагане на принципа за отговорност на производителите на текстил и обувки. Това означава, че производителите и вносителите на дрехи и обувки ще трябва да поемат отговорност за продуктите и в края на жизнения им цикъл - практика, отдавна утвърдена в страните на ЕС. Влизането на тези поправки в Закона за отпадъците в сила гарантира до 90% намаляване на изхвърляния по сметищата отпадък от текстил. Ще спре изгарянето на текстилни отпадъци, които силно замърсяват въздуха. Рециклирането на текстилните отпадъци е още една задължителна стъпка към по-чиста околна среда и още един ангажимент към Европейския съюз, който България ще изпълни.", "date": "2018.11.06", "title": "65 000 т текстилен боклук изгаря всяка година. Последствията: мръсен въздух и болести"}
{"url": "https://www.24chasa.bg/novini/article/7139982", "text": "Комисията по граждански свободи, правосъдие и вътрешни работи в ЕП прие с голямо мнозинство доклада на евродепутата Сергей Станишев, с който ЕП ще поиска незабавно приемане на България в Шенген с всички граници – сухопътни, въздушни и морски. Докладът беше подкрепен с 36 гласа „за“ и 4 „против“, като през декември предстои да бъде обсъден и гласуван в пленарна зала. Това съобщиха от пресцентъра на Сергей Станишев. „Бих искал да благодаря на колегите евродепутати, които заявиха категоричната си подкрепа за пълноправното членство на България в Шенген. Този доклад представлява качествено нов елемент в позициите на европейските институции по темата, тъй като отхвърля опасната идея за поетапно приемане. Оттук нататък предстои още работа, за да гарантираме одобрението на текста от Европарламента в пленарна зала – нелека задача, предвид съпротивата на много десни и крайнодесни депутати, които системно гласуват против влизането ни в Шенген,“ заяви Станишев. В доклада на Станишев се припомня, че България и Румъния са изпълнили всички критерии още през 2011 г. и се отчитат негативните последици от недопускането на двете страни да станат пълноправни членове на Шенгенското пространство. Сред тях са пропуски в информационните системи за сигурност на ЕС; значителни икономически загуби и пропуснати ползи за двете страни и за ЕС; намаляване на доверието към европейските институции заради неизпълнението на поетите ангажименти към България и Румъния. „Благодарение на серията инициативи от последната година, успяхме да върнем темата Шенген в дневния ред на ЕС. Въпросът обаче остава блокиран в рамките на Съвета – решението е само в ръцете на държавите-членки. Българското председателство беше шанс да изчистим натрупаните негативи и да си върнем изгубеното доверие, което имахме при приемането ни в ЕС през 2007 г. През юли като че ли наистина имаше положителна инерция – австрийският вътрешен министър заяви, че въпросът за нашето членство ще бъде разгледан от Съвета на вътрешните министри през октомври. Това обаче не се случи и е логично да си зададем въпроса – защо?“ „През последните години редица европейски лидери посетиха границата с Турция и привидно изразиха подкрепа, но продължават да говорят за корупция и липса на върховенство на закона, а поредицата скандали от началото на годината бият на очи и спъват всякакъв напредък. Случаите с непроверените пътници от пристигащи самолети на летището, избягалите затворници, сривът на търговския регистър, убийствата, които повдигнаха много въпроси, корупционните практики в ДАБЧ показват системни пропуски и неспособността на управляващите да убедят скептичните правителства, част от които от ЕНП, че България би била надежден партньор в Шенген. И все пак вярвам, че този доклад може да бъде полезен инструмент в преговорите на правителството с други държави-членки – стига да не отстъпват за сухопътните граници. Тревожното е, че вместо да отстояват пълноправното членство на страната ни, все по-често чуваме одобрение за опасната идея за влизане само с въздушни граници. Това би било прецедент, който ще отложи за непределното бъдеще вдигането на контрола по икономически по-важните сухопътни граници и ще постави под въпрос участието на България в бъдещи общоевропейски системи за сигурност.“, заяви в заключение Станишев.", "date": "2018.11.06", "title": "Комисия в ЕП подкрепи доклада на Станишев за България в Шенген"}
{"url": "https://www.24chasa.bg/novini/article/7139986", "text": "Светият синод се очаква да заседава в началото на декември и да обсъди въпроса за ситуацията между Украинската и Руската православна църква, съобщи Старозагорският митрополит Киприан и председател на комисията към Светия синод, която се занимава с проблема, цитиран от БТА. По думите му документите, които трябва да се прегледат, са много и това ще отнеме доста време. \"Обсъждат се тези важни въпроси, когато има готовност ще бъде оповестено. Моето мнение е мнението на Светия синод и много бих желал да завърши всичко в мир и добра воля\", каза патриарх Неофит. \"Това е трудно решение и Светият синод трябва да излезе със становище, каквото той определи, това ще е \", добави митрополит Киприан. \"Ние нямаме срокове, всеки в своето съзнание има своето мнение. Обаче ние в Светия синод влизаме с различни мнения и излизаме с едно общо, което е решението на Светия синод. Моето мнение е, че въпросът е много сложен, във връзка с това се получи дълбоко разделение и сега 300 милиона православни няма да могат да застанат и да служат заедно и да бъдем на една света литургия, заедно Московска и Вселенска патриаршия. Това е трагичният момент\", коментира Варненският и Великопреславски митрополит Йоан. Според него няма основание да има разделение в българската православна църква. \"Това е проблем между две други църкви. БПЦ е малка църква и тя ще съобрази общото мнение на вселенското православие\", каза още той. Патриарх Неофит и част от митрополитите са в Троянския манастир, където бяха отбелязани шест години от кончината на българския патриарх и Софийски митрополит Максим.", "date": "2018.11.06", "title": "Старозагорският митрополит: Светият синод ще заседава в началото на декември"}
{"url": "https://www.24chasa.bg/novini/article/7139984", "text": "На днешните междинни избори американците ще гласуват не само за кандидати за федерални, щатски и местни постове, но ще се произнесат пряко и по редица инициативи. Ключовите от тях са на щатско равнище и се отнасят за имиграцията, околната среда, правото на глас на бивши затворници, разширяване на обхвата на здравните услуги, данъците и разбира се, марихуаната. Много от предложените за гласуване инициативи са резултат от граждански петиции. Има и множество чисто местни инициативи, на окръжно равнище, като ограничаването на мандата на хора на изборна длъжност и технически или процедурни въпроси. Алабама, Западна Вирджиния и Орегон са сред щатите, където гласоподавателите ще изкажат мнението си за абортите. Инициативите предвиждат да се ограничи достъпността на аборта, включително чрез прекратяване на държавното финансиране, или да се подготви почвата за пълно премахване на достъпа. Защитниците на позицията, че всеки трябва да може сам да избира, водиха кампания против мерките. Въпросът за абортите винаги е пораждал разногласия в САЩ, но допитания показват, че спорещите страните са по-активни тази година, след като правата на жените се превърнаха в дискутирана тема от национален мащаб, а назначаването на консерватора Брет Кавано за съдия във Върховния съд породи още повече опасения за достъпа до аборт. Около 100 000 души в Орегон подкрепиха петиция в изборната бюлетина да се включи и въпрос към гражданите дали да се отмени т. нар. статут на убежище в щата, който през последните 30 години забраняваше използването на местни ресурси за налагането на федералните регулации за имиграцията. Инициативата бе предложена на фона на кампанията на президента Доналд Тръмп за строг контрол върху незаконно пребиваващите в страната имигранти и стесняване на критериите кой да има право на достъп в страната. Противници на инициативата казват, че тя ще доведе до расово профилиране. Възстановяване на правото на глас на бивши затворници във Флорида. Тази мярка може да засегне над 1,4 милиона граждани на Флорида, с изключение на убийците и извършителите на сексуални престъпления. При сегашния закон бивши затворници, извършили углавно престъпление, трябва да чакат пет години след излежаване на присъдата си, преди да подадат молба за възстановяване на правото им на глас. В щат, където републиканци и демократи са с почти изравнени позиции и изборите са много оспорвани, добавянето на такъв значителен брой избиратели може да доведе до съществени промени. Инициативата, която би могла да стане действаща конституционна поправка, изисква мнозинство от 60 процента, но допитванията сочат, че може да бъде прокарана. Мичиган и Северна Дакота гласуват по въпроса за използването на марихуаната за развлечение. В Мисури ще гласуват по три инициативи, свързани с марихуаната, в това число за данък върху използването й за медицински цели. Юта се надява да узакони марихуаната за медицински нужди. Предвид променящите се нагласи в страната се очаква поне някои от тези мерки да бъдат прокарани. Повечето американци като цяло подкрепят декриминализиране или легализиране. В по-консервативните райони на страната обаче има силна съпротива и прекият вот по тези инициативи в Северна Дакота и Мисури може да е оспорван. В няколко щата ще се гласуват предложения, които целят ограничаване на начините и на броя на законодателите, които могат да налагат данъци. В щатите Орегон и Вашингтон има инициативи за забрана на данъка върху хранителните стоки, докато Флорида иска да се въведе изискване право да повишават данъците да има квалифицирано мнозинство законодатели. Във Флорида ще се произнесат също за това гражданите, а не хора на изборни длъжности, да имат пълен контрол върху законите за хазарта. Друг въпрос, по който ще се гласува там, е забраната на гонките с кучета. Арканзас и Мисури ще се допитат до жителите си за евентуално повишаване на минималната заплата. В няколко щата има инициативи държавното здравеопазване да обхване и слоевете на обществото с по-ограничени икономически възможности. Избирателите в Калифорния ще трябва да решат дали властите да могат да наложат контрол върху наемите (бизнесът с имотите е против мярката), инициатива, която може да постави началото на подобни промени и в други части на страната. /БТА/", "date": "2018.11.06", "title": "Днес американците ще се произнесат и по редица регионални инициативи"}
{"url": "https://www.24chasa.bg/novini/article/7139991", "text": "Завърналият се от политическото небитие бизнесмен Фридрих Мерц бързо зае челна позиция в надпреварата кой да замести Ангела Меркел на лидерския пост на германския Християндемократически съюз и да си подсигури участието в битката за длъжността канцлер, което е възможно да се случи още следващата година. Мерц бе отстранен като лидер на парламентарната група на християндемократите от Меркел през 2002 г., като по този начин тя бетонира своя контрол върху партията по пътя си към канцлерския пост, който зае през 2005 г. Сега в случай на успех борбата за власт на Мерц може да ускори края на Меркел. Мерц е извън Бундестага от 2009 г., но запази здрава и влиятелна мрежа от контакти, докато градеше успоредно с това успешна кариера в бизнеса. Периодът преди завръщането му на фронтовата линия в политиката бе дълъг, добре позициониран във времето и прекаран по добър начин. Мерц е на 62 години, по-малко от две години по-млад от Меркел, но се представя за кандидата на бъдещето, който взима всичко най-добро от миналото. Той е широко известен с предложението си за опростяване на декларацията за възстановяване на данъци дотолкова, че да може да се побера на бирена подложка. \"Имаме нужда от събуждане и обновление\", заяви Мерц пред журналисти в Берлин миналата сряда, докато излагаше програмата си. \"Аз съм убеден икономически либерал, обществен консерватор и обществено ангажиран човек\", посочи Мерц, казвайки нещата, притежаващи способността да мобилизират членовете на Християндемократическия съюз, мнозина от които се чувстваха неловко от центристкия подход на Меркел през нейните 13 години като канцлер. Според депутат от християндемократите, който още не убеден от Мерц, риториката му има за цел \"завръщане към корените\" и представлява обществено консервативен и бизнес ориентиран призив към партийното ядро, състоящо се от мъже католици от Западна Германия, според които Меркел (протестантка от Източна Германия) е аномалия. До този момент дясното говорене работи. Социологическите проучвания показват, че избирателите смятат Мерц за по-подходящ за лидер на консерваторите от другите двама обявени кандидати: генералният секретар на Християндемократическия съюз Анегрет Крамп-Каренбауер и министърът на здравеопазването Йенс Шпан. Мерц, който бе първият обявил намерението си да участва в надпреварата за лидерския пост миналия понеделник, след като изтече информацията, че Меркел няма да се кандидатира за водач на християндемократите идния месец, получи вътрешнопартийна подкрепа. Председателят на Бундестага Волфганг Шойбле и повечето високопоставени политици от Християндемократическия съюз изразиха одобрението си за кандидатурата на Мерц за лидер на партията и откриха пред него възможността да оглави християндемократите, написа седмичното списание \"Шпигел\". Мерц е близък с лидера на християндемократите в Северен Рейн - Вестфалия Армин Лашет. Тази германска провинция излъчва близо една трета от 1001 делегати, които ще гласуват за лидер на Християндемократическия съюз на партийния конгрес в началото на следващия месец и по тази причина подкрепата на Лашет може да се окаже решаваща. Мерц има и силни връзки в бизнес средите. Той е опитен адвокат, който заема голям брой неизпълнителни длъжности в управителни съвети на компании, а също така е и председател на германския клон на американския инвестиционен фонд Блекрок (BlackRock), на когото е помагал да се утвърди в Германия. \"Той бе много добър в започването на преговори с потенциални клиенти\", отбелязва източник от бизнеса, който твърди, че познава Мерц лично. Друг човек, който познава Мерц, посочва, че той е общителен, непретенциозен и разговаря както с ръководителите, така и със служителите по-надолу в корпоративната йерархия. Чрез способността си да се разбира и с обикновените хора Мерц започна да набира скорост за завръщането си преди година, когато медиите предадоха думите му пред членове на Християндемократическия съюз в Дюселдорф: \"Стратегията да караш избирателите от всички части на политическия спектър да си остават вкъщи трябва да приключи\". Това бе обида, насочена към Меркел, известна със стратегията си за \"асиметрична демобилизация\", при която симпатизантите на противниковите партии си остават у дома, а твоите собствени гласуват. Мерц иска да спечели подкрепа с повече визия, включително и с по-детайлен отговор на предложенията на френския президент Еманюел Макрон за задълбочаване на европейската интеграция. В края на миналия месец преди да обяви кандидатурата си за лидер на християндемократите Мерц написа в съавторство статия, в която призовава Германия да предприеме \"дръзки действия за засилването на икономическия и паричен съюз\". Анегрет Крамп-Каренбауер е най-голямото препятствие пред Мерц по пътя към лидерската позиция. Тя е протеже на Меркел и разполага с предимството, че вече е печелила на избори (въпреки че става дума за изборите в малката провинция Саар в Западна Германия) и е била регионален премиер на Саар. \"Тя притежава способността да обединява различните крила и интереси на Християндемократическия съюз\", заяви високопоставен представител на партията, пожелал анонимност. В качеството си на приемник на центристкия курс на Меркел Крамп-Каренбауер вероятно би съжителствала като партиен лидер с канцлер Меркел, която желае да остане на поста до края на парламентарния мандат през 2021 г. Подобна договорка би била трудна, ако партиен лидер стане Мерц, предвид старото им съперничество с Меркел. Развръзката би могла да настъпи след евентуални предсрочни избори за парламент догодина, особено като се отчита и неяснотата на социалдемократите по отношение на това дали да останат част от управляващата коалиция на Меркел. На едни евентуални избори дясната риторика на Мерц би привлякла обратно някои от симпатизантите на Християндемократическия съюз, гласували на миналите избори за \"Алтернатива за Германия\", въпреки че завоят вдясно не помогна нито на баварския Християнсоциален съюз, нито на френските консерватори. Анегрет Крамп-Каренбауер по-скоро би формирала правителство с набиращата скорост сила в германската политика - Зелените, които сега са втората най-популярна партия. \"Той е доста уважаван, но това е уважение, базирано в миналото. Изкуството сега е да си готов да работиш с другите\", казва Мерц един от политиците от Християндемократическия съюз.", "date": "2018.11.06", "title": "Завърналият се в политиката бизнесмен Мерц - фаворит за поста на Меркел в ХДС"}
{"url": "https://www.24chasa.bg/novini/article/7139998", "text": "Властите в Делхи възнамеряват да пречистят силно замърсения въздух в мегаполиса с помощта на изкуствено предизвикан дъжд, съобщава ТАСС. В акцията ще се включат специалисти от Технологичния институт в Канпур. По този начин Делхи ще стане първият индийски град, използващ изкуствен дъжд за пречистването на въздуха. Екологичното мероприятие е запланувано за 10 ноември и в него ще се включат самолети, които ще пуснат в облаците специални вещества, предизвикващи валежи, предава БТА. Въздухът в Делхи е считан за един от най-замърсените в света. Неговият индекс понастоящем е в категорията \"опасно замърсен\" и чието вдишване според индийските медици е равносилно на всекидневното изпушване на 15-20 цигари. Есента в индийската столица се характеризира със силно замърсяване, като се очаква в близко време състоянието на въздуха допълнително да се влоши. Причината е масовото палене на стърнища в близост до мегаполиса и сухото безветрено време.", "date": "2018.11.06", "title": "Пречистват замърсения въздух в Делхи с изкуствено предизвикан дъжд"}
{"url": "https://www.24chasa.bg/novini/article/7140002", "text": "Осъдиха на 4 години затвор рецидивиста Цветан Петров, извършил серия грабежи в София, съобщиха от прокуратурата. В периода от 30.07.2017 г. до 08.08.2017 г. той е ограбил няколко различни лица. При една от кражбите той е заплашил жертвата, че има нож и ще го използва, ако се разкрещи. Нападенията, за които е осъден Петров, са четири. При всичките той е откраднал бижута.", "date": "2018.11.06", "title": "4 години затвор за сериен крадец в София"}
{"url": "https://www.24chasa.bg/novini/article/7140027", "text": "Окръжната прокуратура в Добрич предаде на съд кмета на Шабла за престъпление със средства от фондовете на Европейския съюз. Кметът на община Шабла Мариян Жечев е предаден на съд с обвинителен акт на Окръжната прокуратура в Добрич. Делото за престъпление със средства от фондовете на Европейския съюз по член 248а, ал. 5, във връзка с ал. 2 и ал. 1 от НК, е насрочено за разглеждане на 6 декември тази година в Добричкия окръжен съд – съобщиха от Апелативна прокуратура-Варна. На 13 ноември 2015 г. в качеството си на кмет, представляващ община Шабла, Жечев представил неверни сведения за изпълнени строително-монтажни работи по Програмата за развитие на селските райони пред Регионалната разплащателна агенция. В заявка за окончателно плащане той представил като изпълнени дейности, които не били извършени от избраната измежду 6 фирми като изпълнител - ДЗЗД „Шабла спорт 2015“. Целта била да се получат средства в размер на 525 488 лева без ДДС. Към 21 декември 2015 г. вече са били отпуснати 267 836 лева без ДДС от заявените средства. Неизпълнените строително-монтажни работи са описани в 86 позиции в обвинителния акт на Окръжната прокуратура в Добрич. Те са били установени и при проверка на експерт и били описани детайлно в приложен контролен лист, извършена е и допълнителна проверка на място. С уведомително писмо за изплащане на средствата от държавен фонд „Земеделие“ – Разплащателна агенция, са били описани сумите, които не са били допустими за финансиране, както и е направена промяна на плащанията, заради несъответствието между заложените в договора елементи на инвестицията и реално изпълнените дейности. По проекта е трябвало да бъдат изградени стадион, помощно игрище, игрище за волейбол, баскетбол и тенис, водна площ за гребни спортове, паркинг, ограда, вертикална планировка, обслужваща сграда с трибуни, СОТ и пожароизвестителна система. Някои от вече платените дейности и към момента не са изградени. По делото срещу действащия и в момента кмет на община Шабла са назначени 2 експертизи, разпитани са десетки свидетели. Причинените имуществени вреди се изчисляват на 267 836 лева, които не са възстановени.", "date": "2018.11.06", "title": "Съдят кмета на Шабла за измама с европари"}
{"url": "https://www.24chasa.bg/novini/article/7139981", "text": "Съдийската колегия на Висшия съдебен съвет (ВСС) ще избере председател на Софийския градски съд (СГС) на 27 ноември. Най-големият окръжен съд у нас е без председател от есента на м.г., когато Калоян Топалов подаде оставка, за да стане адвокат. През т.г. веднъж вече ВСС не успя да избере шеф, тогава се състезаваха пак Евгени Георгиев и Светлин Михайлов. Временен ръководител на съда е Десислава Попколева. Колегията днес прие оставка на съдия Мина Мумджиева като зам.-председател на СГС. Преди седмици от позицията на зам.-шеф и ръководител на Търговското отделение се оттегли и Радостина Данаилова. Сега освен Попколева в ръководството на СГС вече остават само съдиите Албена Ботева и Даниела Борисова.  „Може би трябва да ускорим процедурата за избор на председател. По-скоро да определим дата и да вървят нещата напред“, заяви по време на дебатите във ВСС Боян Магдалинчев. Междувременно съдебните кадровици освободиха от длъжност избраните за членове на Конституционния съд от квотата на ВКС и ВАС Павлина Панова и Надежда Джелепова. Те бяха отличени с „личен почетен знак първа степен – златен“.", "date": "2018.11.06", "title": "Избират шеф на Софийския градски съд на 27 ноември"}
{"url": "https://www.24chasa.bg/novini/article/7140038", "text": "Броят на мигрантите, прекосили Средиземно море, за да стигнат до Европа, се е увеличил до около 100 600 тази година, съобщи днес Международната организация по миграцията (МОМ), цитирана от ДПА и БТА. Така 2018 г. става петата поредна година, когато числеността на пристигналите надхвърля прага от 100 000 души, посочи базираната в Женева организация. При все това броят е значително по-малък, отколкото миналата година (от януари до началото на ноември), когато до южните брегове на Европа са се добрали към 154 800 души. Почти половината от пристигналите тази година мигранти са били приети от Испания, заменила Италия като главна дестинация. От началото на годината досега най-малко 1989 души са изгубили живота си при опит да стигнат до Европа през Средиземно море, сочат данните на МОМ. Повече от една четвърт от загиналите в източната част на Средиземно море между Турция и Гърция са деца.", "date": "2018.11.06", "title": "Над 100 000 мигранти са дошли в Европа през Средиземно море тази година"}
{"url": "https://www.24chasa.bg/novini/article/7140050", "text": "Парламентът започна извънредното си заседание. Точка първа е първо четене на проектобюджетите на НЗОК и на ДОО за 2019 г. След това ще бъдат представени докладите по Законопроекта за държавния бюджет на Република България за следващата година, предава БТА. В началото на пленарното заседание се регистрираха 122-ма народни представители. Депутатите на БСП и ДПС не се регистрираха.", "date": "2018.11.06", "title": "Парламентът събра кворум, обсъжда проектобюджета на НЗОК за 2019 г."}
{"url": "https://www.24chasa.bg/novini/article/7140036", "text": "Таблети да заменят тежките хартиени учебници от по няколкостотин страници, уроците и домашните да са в облачно пространство и достъпни за всеки, а самите уроци да бъдат направени интересни и да са полезни за живота, а също така и най-сетне написани на достъпен език. Тези главни препоръки за промяна в училищното образование направиха над 120 ученици, които „24 часа“ и „Виваком“ събраха на дискусията „Ученици за дигитализация“, която е част от инициативата „Образование 4.0“. „Вече имаше такива обсъждания с представителите на институциите и с учителите, сега е ваш ред, а след товва ще чуем и родителите. „Виваком“ и „24 часа“ ни събират, за да дадем предложения, а след това хората, които правят законите да ги претворят в тях“, обясни на учениците модераторът на дискусията Дарин Маджаров, създател на платформата с дигитални уроци „Уча.се“. Разговорът умишлено бе без участието на възрастните, а зам.-министърката на образованието Таня Михайлова, създателката на „Дигитална национална коалиция“ Гергана Паси и Ралица Войнова от образователния инспекторат в София имаха само ролята на слушатели, които да чуят препоръките на учениците. Трябва да учим ефективно, не са оценки, каза Аделина от 18-о училище „Уилям Гладстон“. Според съученичката й Ирен сред уменията, които училището трябва да създаде е да пишем CV и да знаем как да се държим в банка. Анжело от 119-о училище „Акад. Михаил Арнаудов“ пък каза на връстниците си, че логическото мислене е най-важното, което училището трябва да възпита у подрастващите. За да бъде интересен учебният час, са необходими повече дискусии, предложи Руми от 18-о училище. Според учениците именно заради дискусиите чиновете трябва да са наредени в кръг. Телефоните в час също били полезни – като източник на информация и като помощник срещу скуката в час. От 18-о училище споделиха, че първо имало забрана за телефоните, но след това ръководството разбрало ползата и сега всички са с мобилните си устройства в час. В резултат децата вече мислят за полагане на тестове през телефона, свързване на записките с презентацията, която учител е качил в облака на училището и ползват смарт устройствата си повече за учене отколкото за социални мрежи и игри. Огромният проблем за учениците обаче се оказват огромните учебници, които са написани на неразбираем език, а учителите често пъти препускат по материала, за да смогнат с графиците. „Ако ти се налага да учиш сам по учебник, просто не се получака“, сподели Владимир от Частна немска гимназия „Веда“. „Начинът на поднасяне на материала не е най-добрият възможен. Не трябва да е забавно, но поне като опиташ да четеш учебника и да не припаднеш от скука“, допълни момчето. Отделно често пъти уроците не отговарят на изискванията на живота, убедени са учениците. Основен проблем пред дигитализацията на образованието са компетенциите на учителите, обясниха децата. „Учителите се затрудняват с технологиите и тази насока трябва да се застъпи. Не мисля, че електронните дневници беше основният проблем. По-скоро е внедряването на технологиите в учебния процес“, каза Любомира от Испанската гимназия. Естествен проблем се оказаха и матурите. Учениците не могат да разберат, защо ако матурата проверява знанията от училището, на тях им се налага да ходят на частни уроци, за да ги издържат. Намаляването на класовете от сегашните близо 30 ученика до максимум 15 и намаляване на часовете от 45 на 30 минути също са сред предложенията на учениците за подобряване на образованието.", "date": "2018.11.06", "title": "Учениците: Интересни и важни уроци на таблети и в облак правят училището интересно (Видео)"}
{"url": "https://www.24chasa.bg/novini/article/7140059", "text": "Турският президент Реджеп Тайип Ердоган заяви днес, че решението за възобновяването на американските санкции срещу Иран е неправилно, предаде ТАСС. Няма да се подчиним на подобни санкции. Не смятам за правилно решението за въвеждане на тези санкции. Тази стъпка е насочена към нарушаването на баланса в света, каза Ердоган, цитиран от турската телевизия НТВ.  Освен това Ердоган отново отбеляза, че санкциите противоречат на международното право. Той изтъкна, че Анкара не желае да \"живее в империалистичен свят\". В момента Турция купува от съседен Иран 10 милиарда куб. м. газ годишно, посочи Ердоган. Вчера САЩ възобновиха санкциите срещу енергийния и финансовия сектор на Техеран, предаде БТА.", "date": "2018.11.06", "title": "Ердоган смята за неправилно решението за възобновяване на американските санкции срещу Иран"}
{"url": "https://www.24chasa.bg/novini/article/7139983", "text": "В германския град Мюнстер започва днес съдебно дирене срещу 94-годишен бивш надзирател от нацисткия концлагер Щутхоф за съучастие в стотици убийства - процес от символично, но и от морално значение. Според обвинението германецът, живял в Мюнстер, от юни 1942 до септември 1944 г. е служил в този лагер, разположен на 40 км от Гданск. Прокуратурата не огласи самоличността на обвиняемия; всекидневникът \"Велт\" писа, че става дума за пенсиониран художник-пейзажист на име Йохан. \"По това време той е бил осемнайсет-двайсетгодишен. Като надзирател е охранявал лагера, телените мрежи, вишките\" около района, където стотици хора \"са били обгазявани, разстрелвани и са умирали от глад\", обяснява за АФП прокурорът на Дортмунд Андреас Брендел, цитиран от БТА. Обвиняемият \"е бил информиран за всички методи за причиняване на смърт\", с което е станал съучастник в \"убийствата на стотици хора\", дори да не е замесен пряко в тях, се уточнява в обвинителния акт. Според \"Велт\" дълголетникът е отрекъл пред полицията през август 2017 г., че е знаел за зверствата, извършвани в лагера. Твърдял е по-специално, че войниците също изпитвали недостиг на храна. В Щутхоф - първия нацистки концлагер, изграден извън територията на Германия в края на 1939 г., и станал през май 1945 г. един от последните, освободени от съюзниците, намират смъртта си 65 000 от близо 110-те хиляди интернирани, сочат данни на музея \"Щутхоф\" в Щутово. В лагера, охраняван от есесовци и украински спомагателни части, първоначално държат военнопленници и участници в полската, норвежката и датската съпротива, а след 1944 г. нацистите изпращат там евреи от балтийските страни и Полша, главно жени, по силата на т. нар. окончателно решение на еврейския въпрос. След освобождаването му пред различни съдилища, главно в Гданск и бившата ГДР, са изправени няма и сто от общо над 2000 членове на лагерната управа, смятат експертите на музея. ВЪПРОС НА МОРАЛ Заседанията ще продължават \"най-много по два часа дневно\", за да бъде облекчен над 90-годишният подсъдим, останал \"психически във форма\", уточнява прокурорът, натоварен също с разследването на нацистките престъпления в провинция Северен Рейн-Вестфалия. Процесът ще продължи най-малко до януари и ще се води в съд за непълнолетни, тъй като през разглеждания период обвиняемият не е имал 21 навършени години. По принцип се е предвиждало да бъде съден и друг бивш надзирател от SS - 93-годишен, но експертите още не са се произнесли дали може да му се търси отговорност. Подсъдимият може да получи най-много 15 години затвор. По думите на Брендел наказанието не е от голямо значение - това е \"предимно правен и морален въпрос\". \"Германия има дълг пред роднините и жертвите от престъпленията на нацизма - държавата трябва и днес да разследва фактите и да наказва виновните\", отсича прокурорът. Действала без усърдие в тази насока десетилетия наред, през последните години обаче Германия осъди ред бивши есесовци за съучастие в убийства - Джон Демянюк, Райнхолд Ханинг и Хуберт Цафке. Всички бяха много възрастни, бяха служили на ниски длъжности през войната. С оглед здравословното им състояние никой не бе пратен в затвора. НИКАКВИ ИЗКЛЮЧЕНИЯ Оскар Грьонинг, наричан \"счетоводителят от Аушвиц\" и осъден на четири години лишаване от свобода, почина през март на 96 години, малко преди да влезе в затвора. Не спират обаче критиките срещу германското правосъдие заради закъснелите мерки във връзка с престъпленията на Третия райх. Обвиняват го, че десетилетия наред е забавяло процедурите срещу извършители или съучастници в изстъпления. Едва от 2011 г. е в сила нова законодателна уредба, осигурила възможност да бъдат преследвани за \"съучастие в убийство\" служители в лагерите. Дотогава можеше да бъдат съдени само заподозрени като преки участници в убийства на задържани там. Съответно процесът, започващ днес, представлява \"постъпка, с която казваме \"никога вече\", но същевременно отправя сигнал, че \"ще бъдат преследвани и извършителите на такива престъпления в наши дни\", отбелязва Петер Шьотлер, историк и експерт по нацизма. \"Ако оставим този случай без внимание, винаги ще имаме предлог да подминем и някой друг. Правовата държава априори не допуска изключения\", добавя той.", "date": "2018.11.06", "title": "В Германия започва процес срещу 94-годишен бивш надзирател от нацистки концлагер"}
{"url": "https://www.24chasa.bg/novini/article/7140066", "text": "Двустранното и икономическо сътрудничество между Австрия и Сърбия, сръбската евроинтеграция и обстановката в региона бяха темите на разговорите вчера в Белград на австрийския канцлер Себастиан Курц, съобщи белградското радио Б-92. Сръбският министър-председател Ана Бърнабич благодари на Австрия за подкрепата за Белград в процеса на евроинтеграция и за продължаване на диалога между Сърбия и Косово. Тя заяви, че Сърбия е готова да продължи диалога с Прищина и очаква от косовската страна разумен подход в прилагането на договореностите в рамките на Брюкселското споразумение. Курц оцени Сърбия като надежден партньор в борбата с нелегалната миграция и трафика на хора. Той похвали резултатите от икономическите реформи в страната и завидния й икономически растеж. Австрийският канцлер разговаря също и със сръбския президент Александър Вучич, предава БТА. \"Нашите двустранни отношения са много добри, търговията ще достигне над милиард евро тази година, а в бъдеще ще бъдем дори по-успешни\", заяви Вучич. Австрийският канцлер посочи, че присъединяването на Сърбия към ЕС е възможно само ако Белград и Прищина постигнат споразумение на масата за преговори и затова е необходимо диалогът да бъде доведен до успешен край. По думите на Курц \"се появява уникална възможност историята да бъде оставена на заден план и да се придвижим към успешно бъдеще\". \"Искрено вярвам, че този процес е възможен, защото съм уверен, че регионът заслужава да бъде част от ЕС,\" добави той.", "date": "2018.11.06", "title": "Курц в Сърбия: Регионът на Балканите заслужава да бъде част от ЕС"}
{"url": "https://www.24chasa.bg/novini/article/7140068", "text": "В Районното управление в Троян е образувано досъдебно производство и се изясняват обстоятелствата около публикуването в сайт на обява за продажба на старинна монета, носеща белези на културно-историческа ценност. Това съобщават от ОД на МВР в Ловеч. Проведени са незабавни издирвателни мероприятия, в резултат на които за автор на обявата е заподозрян 42-годишен жител на Троян. Работата по случая продължава.", "date": "2018.11.06", "title": "42-годишен пуснал старинна монета за продажба в Троян, полицията разследва случая"}
{"url": "https://www.24chasa.bg/novini/article/7140071", "text": "Френският президент Еманюел Макрон заяви днес, че Европейският съюз се е провалил със закрилата на по-бедните, предаде Ройтерс. През последните месеци Макрон представя изборите за Европейски парламент идния май като битка между антиимиграционно настроените националисти и проевропейските прогресисти. Президентът на Франция засегна днес някои от въпросите, които доведоха до нарастване на подкрепата за крайнодесните и евроскептическите партии във Франция, правейки паралел с Брекзит, предава БТА. \"Ние трябва да се вслушаме в страха и гнева. Породи се гняв срещу една Европа, която стана прекалено ултралиберална. Гневът е насочен срещу тази ултралиберална Европа, която вече не позволява на средните ни класи да живеят прилично\", заяви Макрон в интервю за френското радио \"Европа 1\". Според Макрон Брекзит е резултат от разочарованието на работническата и на средната класа от Европа и от лондонското Сити. \"Решението на Великобритания да напусне Европа е решението на средните класи да кажат: тази Европа, която ни предлагате, се отразява добре на лондонското Сити, но аз, който живея на село или в индустриалните градове, живея по-зле. Ние трябва да се вслушаме в това, нуждаем се от Европа, която защитава работниците повече\", посочи френският държавен глава. Макрон подчерта и необходимостта на Европа да изгради истинска армия, за да стане по-малко зависима от Съединените щати в контекста на засилващата се Русия. \"Русия е близо до нашите граници и е демонстрирала, че може да бъде заплашителна. Аз искам да изградя истински диалог в областта на сигурността с Русия, която е държава, която уважавам, една европейска страна. Ние се нуждаем обаче от Европа, която е в състояние да се отбранява сама и без да разчита единствено на САЩ\", каза Макрон. Европейската комисия подкрепи днес принципно виждането на президента на Франция Еманюел Макрон за нуждата от обособяване на въоръжени сили на ЕС. Според нас трябва да започнем от изследванията, обществените поръчки и европейското финансиране в отбранителната област, посочи говорител на комисията. Представихме вече предложения в тези посоки. По наше мнение трябва да се започне с това, а може би в края на този процес ще видим нещо, което хората описват като \"войски на ЕС\", допълни той. Президентът Макрон постоянно поставя въпроса за силната Европа, която защитава. Това виждане е напълно съвместимо с нашата работа и приветстваме всеки принос на европейските ръководители, добави говорителят. Макрон бе цитиран днес да призовава за създаването на \"истински европейски войски\", за да може ЕС да се защитава самостоятелно от Русия, Китай \"и дори САЩ\", и да не разчита само на Вашингтон за своята сигурност. По неговите думи жертвата на решението на САЩ да се оттеглят от договора за неразпространението на ядрени ракети със среден и малък обсег е именно Европа.", "date": "2018.11.06", "title": "Макрон: Породи се гняв срещу една Европа, която стана прекалено ултралиберална"}
{"url": "https://www.24chasa.bg/novini/article/7140078", "text": "ЕС и страните по споразумението за ядрената програма на Иран работят за запазването на договореностите, заяви днес говорител на Европейската комисия, предаде БТА. Споразумението, с което Иран обеща да спре развитието на ядрени оръжия, бе одобрено единодушно от Съвета за сигурност на ООН, отбеляза говорителят. Оставаме изцяло зад договореностите, докато Иран ги прилага, добави той. По неговите думи досега изпълнението на споразумението е било потвърдено 12 пъти от Международната агенция за атомна енергия - единствената институция, която е способна да направи оценка. Коментарът бе направен на фона на решението на САЩ да се оттеглят от споразумението. Вашингтон възобнови санкциите срещу Техеран в областите на финансите и енергетиката.", "date": "2018.11.06", "title": "ЕК: ЕС продължава да работи за запазването на ядреното споразумение с Иран"}
{"url": "https://www.24chasa.bg/novini/article/7140003", "text": "Националната компания \"Индустриални зони\" и китайският град Нимбо да стартират действия по създаването в България на съвместна индустриална зона. Това договори министърът на икономиката Емил Караниколов, който е на посещение в Китай, по време на среща с Джън Шанджие, партиен секретар на  Нинбо. На срещата се постигна съгласие държавната компания \"Индустриални зони\" съвместно с Нинбо да стартират действия по създаването в България на съвместна индустриална зона. Като първа стъпка “Национална компания индустриални зони” ЕАД съвместно с китайските партньори ще подготвят и подпишат меморандум, в който определят конкретните действия, на страните. Двамата обсъдиха и търговско-икономическото сътрудничество в рамките на инициативата \"16+1\". От 2014 г. Нинбо е домакин на ежегодното ЕКСПО за търговия и инвестиции във формата \"16+1\", в което Министерство на икономиката, чрез Изпълнителната агенция за насърчаване на малките и средните предприятия, организира всяка година българско национално участие. Изразена бе готовност за организиране на сериозно участие от български компании и през следващата година. За последните 10 години българският износ за Китай се е увеличил десетократно, а само през първите шест месеца на тази година нараства с 10% спрямо същия период на 2017 г. и възлиза на 366,7 млн. долара. Това заяви министърът  Караниколов при посещението си на българския щанд на Първото издание на Китайския международен панаир за вносни стоки (CIIE), който се провежда в Шанхай. Караниколов води в Китай бизнес делегация с представители на 32 български компании-изложители от  хранително-вкусова промишленост, козметика и услуги. В първото издание на Китайския международен панаир за вносни стоки участват над 130 държави, а българското национално участие се организира от Изпълнителната агенция за насърчаване на малките и средните предприятия към Министерство на икономиката. Икономическият министър подчерта, че страната ни участва в първото издание на Китайския международен панаир, за да лансира българските продукти на китайския пазар. „Смятаме, че има още възможности за по-нататъшно разширяване на българския износ за Китай и ще продължим да работим усилено тази тенденция да продължи и занапред“, допълни той. Българският щанд бе посетен и от Европейския комисар за здравеопазването и безопасността на храните Витенис Андриукайтис. Провеждането на Китайския международен панаир за вносни стоки  беше обявено от президента на Китай Си Дзинпин през май 2017 г. в рамките на Първия Диалог на високо ниво на форума “Един пояс, един път”, проведен в  Пекин. Организацията на форума се осъществява от Министерството на търговията на Китай и специално Бюро, създадено към министерството, както и от община Шанхай. В първото издание на Китайския международен панаир за вносни стоки ще участват над 130 държави, включително и всички държави-членки на ЕС.", "date": "2018.11.06", "title": "Караниколов договаря индустриална зона с китайския град Нимбо у нас"}
{"url": "https://www.24chasa.bg/novini/article/7140103", "text": "Китайски специалисти пуснаха в продажба софтуер, който разпознава хората по походката и силуета, когато са скрили лицата си от камерите, съобщи агенция Асошиейтед прес, цитирана от БТА. Новата технология се използва по улиците на Пекин и Шанхай и е част от усилията на Китай в разработването на изкуствен интелект. По думите на Хуан Юнчжан, директор на компанията, създала софтуера, той е способен да разпознава хората на разстояние от 50 метра, дори когато те са в гръб или лицето им е покрито с маска. Новата технология ще попълни празнина в областта на лицевото разпознаване. То се нуждае от изображения на лицето в близък план и с висока резолюция, за да може да действа. Китайската полиция използва лицевото разпознаване, за да идентифицира хора в тълпата и при нарушения на правилата за уличното движение.", "date": "2018.11.06", "title": "Китайци изобретиха софтуер, разпознаващ хората по походката и силуета"}
{"url": "https://www.24chasa.bg/novini/article/7140122", "text": "Двама крадци нападнаха служителка в заложна къща в Благоевград. Инцидентът стана днес около обяд. В офиса, в района на Помощното училище нахлули двама мъже и заплашили служителката. Единият я държал притисната към земята, а вторият успял да заграби златни накити. Според полицията нападателите не са били въоръжени. Успяли са след това да избягат с лека кола със софийска регистрация. Полицията е блокирала входно-изходните артерии на Благоевград и издирва крадците. На място се прави опис, за да се установи какво е изчезнало.  Заложната къща е втората от веригата \"София комерс\" в Благоевград и е открита скоро. Изпълнителният директор на акционерното дружество Станислав Чупетловски научи от наш репортер за инцидента. Малко по-късно той потвърди, че е имало такъв случай, но тепърва ще се изясняват подробностите. Фирмата има над 150 заложни къщи в цялата страна и е най-голямата в бранша, създадена още през 1993 г.  През януари трима крадци успяха да ограбят златни накити за близо 6000 лв. от първата в Благоевград заложна къща на \"София комерс\". Заловени бяха бързо и осъдени, а част от бижутата - върнати.", "date": "2018.11.06", "title": "Обраха заложна къща в Благоевград, през януари 3-ма обраха друг обект на същата фирма"}
{"url": "https://www.24chasa.bg/novini/article/7140114", "text": "Схема с два колцентъра в България чрез интернет телефония е спечелила над 700 000 лева. Мошениците вероятно опитали да се обадят и на зам.-главния прокурор Иван Гешев, съобщи той. Обвинителят обясни, че колцентровете били в София, а схемата е огранизирана от българин, сърбин и евреин, който е обвинен като лидер на бандата.  Групата наела българи, на които плащала да звънят на хора, но и се представяли с фалшиви имена. Хората останали с впечатление, че ги търсели от Великобритания, тъй като се изписвал тамошен номер.  Жертвите били убеждавани да инвестират в акции, злато и други платежни инструменти. Съобщавали им, че имат големи печалби, които обаче оставали виртуални. При опит човек да ги изтегли, му било съобщавано, че борсата се е сринала и му искали нова инвестиция, която да покрие загубите от първата.  Така българин изгорял с над 132 000 лева. Групата действала около година, а фирмата била регистрирана в Естония, съобщи началникът на отдел \"Киберпрестъпност\" в ГДБОП комисар Явор Колев. Той посочи, че групата нямала разрешение от финансов регулатор, а само сертификат от частна новозенландска компания. Нейната абревиатура напомня на такава на европейски регулатор, каза още Колев.  След като получили парите, финансов отдел в Украйна ги разпръсвал по десетки сметки в множество чужди страни. Прави се опит сумата да бъде възстановена. Така тримата души са задържани с постоянни мерки от съда в петък. Засега пострадали са 17 българи. Служители на фирмата не са обвинени, тъй като нямало данни, че знаят за измамата. Който обаче се усетел, бил уволняван. Имало и опит тримата да отворят подобни офиси в Сърбия и Македония. Това е единственото подобно разследване в Европейския съюз, при което има задържани извършители. ", "date": "2018.11.06", "title": "Израелец организирал схема за измами за над 0,5 млн. лв., обаждали се и на Гешев (Снимки)"}
{"url": "https://www.24chasa.bg/novini/article/7140126", "text": "Шестима души, заподозрени, че са заплашвали сигурността на френския президент Еманюел Макрон, бяха арестувани тази сутрин в три френски департамента, съобщава телевизия Бе Еф Ем Те Ве, цитирана от Ройтерс и ТАСС. Арестите са извършени като част от предварително разследване на парижката прокуратура за заплахи срещу Макрон. Шестимата са задържани в департаментите Изер, Мозел и Ил-е-Вилен, допълва телевизията, предава БТА. Смята се, че задържаните са планирали \"насилствено действие\" срещу Макрон, добавя телевизията. ТАСС уточнява, че задържаните са били с радикални възгледи. Ройтерс допълва, че задържаните са били свързани с френската крайна десница.", "date": "2018.11.06", "title": "Арестуваха шестима, заплашвали сигурността на президента Макрон"}
{"url": "https://www.24chasa.bg/novini/article/7140119", "text": "Двадесет и осемте държави членки на Европейския съюз обявиха днес, че са решили да продължат с една година санкциите срещу Венецуела, предаде Франс прес. Целта на санкциите е да бъде принуден венецуелският президент Николас Мадуро да зачита правовата държава и демокрацията. Европейският съюз наложи на 14 ноември миналата година ембарго върху доставките на оръжия и други стоки, които биха могли да бъдат използвани при осъществяване на репресия срещу населението на Венецуела. Част от санкциите е и списък на 18 венецуелски служители, на които е забранено да посещават територията на ЕС и чиито авоари в страните от ЕС се замразяват. Сред фигуриращите в списъка са вицепрезидентката Делси Родригес и вторият човек в управляващата партия на Венецуела Диосдадо Кабейо, информира БТА. \"Мерките са продължени до 14 ноември 2019 г. Те имат конкретни цели и са умерени и отменими и нямат за задача да навредят на венецуелския народ. Те имат за цел да поощрят демократични решения, които да донесат политическа стабилност на страната и да й помогнат да удовлетвори неотложните нужди на населението\", се посочва в публикувано изявление на страните членки на ЕС.", "date": "2018.11.06", "title": "Венецуела: ЕС продължи с една година санкциите срещу режима на Мадуро"}
{"url": "https://www.24chasa.bg/novini/article/7140130", "text": "Жена на 53 години от Трявна е измамена с 9800 лева. Това съобщиха от ОД на МВР в Габрово. Измамата е станала чрез телефонно обаждане от скрит номер по сценария за съдействие на полицията за задържане на измамници. По случая в районното полицейско управление в Трявна е започнало досъдебно производство.", "date": "2018.11.06", "title": "Ало измамници излъгаха 53-годишна от Трявна, взели й близо 10 000 лева"}
{"url": "https://www.24chasa.bg/novini/article/7140395", "text": "По молба на близките, Областната дирекция на МВР- Добрич, издирва Румен Йорданов Райчев на 59 години от град Добрич. По данни на семейството, Румен е напуснал дома си на 31 октомври 2018 г. и оттогава е в неизвестност. Райчев е висок около 168 см, слабо телосложение, с кафяви очи. Придвижва се със личния си автомобил марка „Фолксваген”, модел „Голф 3” с регистрация ТХ 1070 МХ. Областната дирекция на МВР умолява всички, които имат информация къде може да бъде открит, да сигнализират на телефон 112 или в най-близкото полицейско управление.", "date": "2018.11.06", "title": "Издирват 59-годишен мъж от Добрич, изчезнал преди седмица"}
{"url": "https://www.24chasa.bg/novini/article/7140401", "text": "Парламентът прие законопроекта за бюджета на НЗОК за 2019 г. на първо четене, предаде БТА.  От гласувалите 180 народни представители 108 бяха \"за\", 62 бяха против, а 10 се въздържаха. Против бяха депутатите от БСП и ДПС, от \"Воля\" се въздържаха. В доклада на Комисията по бюджет и финанси се посочва, че в приходната част на бюджета за 2019 г. се очаква да постъпят общо приходи и трансфери в размер на 4 299 600 000 лв., което е с 439 600 000 лв. повече от 2018 г. Здравноосигурителните приходи се предлага да бъдат в размер на 4 236 800 000 лв., което е с 418 400 000 лв. повече от 2018 г. От общата сума на здравноосигурителните приходи за здравноосигурителни вноски сe очаква да постъпят 2 842 300 000 лв., а от трансфери за здравно осигуряване от централния бюджет 1 394 600 000 лв. Общо разходите и трансферите за 2019 г. са разчетени в размер на 4 350 000 000 лв., което е с 490 000 000 лв. повече от сумата за 2018 г. За текущите разходи се предвиждат 4 212 800 000 лв., които се разпределят по следния начин - за първична извънболнична медицинска помощ 225 000 000 лв.; за специализирана извънболнична медицинска помощ - 250 700 000 лв.; за дентална помощ - 167 000 000 лв.; за медико-диагностична дейност - 90 000 000 лв.; за лекарствени продукти, медицински изделия и диетични храни за специални медицински цели за домашно лечение на територията на страната и за лекарствени продукти за лечение на злокачествени заболявания и лекарствени продукти при животозастрашаващи кръвоизливи и спешни оперативни и инвазивни интервенции при пациенти с вродени коагулопатии, в условията на болнична медицинска помощ, които НЗОК заплаща извън стойността на оказваните медицински услуги - 1 117 800 000 лв.; за медицински изделия, прилагани в болничната медицинска помощ - 104 000 000 лв.; за болнична медицинска помощ 2 001 500 000 лв. Предвижда се отрицателно бюджетно салдо в размер на 50 400 000 лв. с източник на финансиране - наличността на НЗОК по сметка на БНБ в началото на периода. Разчетените средства са при допускане на здравноосигурителна вноска в размер на 8 на сто. С Преходните и заключителните разпоредби на законопроекта се предлагат промени и в Закона за здравното осигуряване, Закона за лекарствените продукти в хуманната медицина, Закона за лечебните заведения, Закона за здравето и в други закони. Промените предвиждат създаване на Агенция за медицински надзор като второстепенен разпоредител с бюджет към министъра на здравеопазването, като правоприемник на активите, пасивите, архива, правата и задълженията на Изпълнителна агенция \"Медицински одит\" и на Изпълнителна агенция по трансплантация. Въвежда се предварителен контрол за създаването на нови лечебни заведения за болнична помощ чрез даване на съгласие от Народното събрание и за разширяване дейността на съществуващите лечебни заведения чрез даване на съгласие от Министерския съвет. Промените предвиждат отпадане на съществуващата процедура за акредитация на лечебните заведения за извършваната от тях цялостна медицинска дейност и/или отделни медицински дейности. Залага се създаването и поддържането на Национална здравно-информационна система. Целта е да се създаде база данни, която да съдържа пълна информация за здравното състояние на всяко лице, за нуждите на всички последващи медицински дейности - диагностика, лечение, рехабилитация, медицинска експертиза, профилактика, диспансеризация и др. Предвижда се създаването и поддържането от Националната експертна лекарска комисия на информационна база данни за всички лица, преминали през ТЕЛК/НЕЛК за установяване на трайно намалена работоспособност/вид и степен на увреждане. С текстовете се регламентира задължителна структура и съдържание на медицинските стандарти, които ще се изготвят за всички специалности. Предвиждат се нови механизми на заплащане на лекарствените продукти и медицинските изделия. Дейностите на Център \"Фонд за лечение на деца\" и Комисията за лечение в чужбина преминават към НЗОК, като финансовите средства ще се осигуряват от Министерството на здравеопазването чрез трансфер. Процесът ще се осъществи, без да се отнемат досега съществуващи права на нуждаещите се пациенти за достъп до лечение.", "date": "2018.11.06", "title": "Парламентът прие бюджета на НЗОК за 2019 г. на първо четене"}
{"url": "https://www.24chasa.bg/novini/article/7140400", "text": "По покана на посланика на  Азербайджан у нас д-р Наргиз Гурбанова кметът на Свищов Генчо Генчев и председателят на ОбС – Свищов д-р Кристиян Кирилов ще представят Община Свищов на бизнес форум и търговска мисия с участието на азербайджански компании. Това съобщиха от местната администрация. Бизнес форумът, който е в рамките на V-та среща на Съвместната комисия по търговско-икономическо и научно-техническо сътрудничество между  Азербайджан и България, ще се проведе на 7 ноември в София. Участието на представители на Общината във форума и търговската мисия ще предостави възможност за провеждане на индивидуални разговори с представители на азербайджански компании и обсъждане на възможностите за бизнес партньорства. Промотирането на Дунавската зона за развитие и възможностите, които може да предложи като икономическо-технологичен обществен парк, ще е акцентът в представянето на община Свищов.", "date": "2018.11.06", "title": "Кметът на Свищов ще представи пред компании от Азербайджан Дунавския парк за икономическо развитие"}
{"url": "https://www.24chasa.bg/novini/article/7140422", "text": "Председателят на Управителния съвет /УС/ на Агенцията \"Пътна инфраструктура\" инж. Светослав Глосов възложи със заповед на инж. Дончо Атанасов да предприеме всички необходими действия, свързани с внесеното от депутати от БСП искане за извършване на полеви изпитвания на настилката на участъци от републиканските пътища. На инж. Атанасов е възложена цялостната организация и координация на работата по сигнала, съобщи пресцентърът на Агенцията \"Пътна инфраструктура\" /АПИ/. Инж. Атанасов е определен за отговорник, тъй като освен член на УС на АПИ с ресор поддържане на републиканската пътна мрежа, той е и дългогодишен служител на пътната администрация. На различни позиции през годините е участвал в изграждането и поддържането на републиканските пътища. В периода 2008-2009 г. инж. Атанасов е директор на дирекцията \"Оперативен контрол и управление на риска\", от ноември 2013 г. е член на УС на АПИ, а от декември 2016 г. до 26 юни 2018 г. е председател на УС на АПИ.", "date": "2018.11.06", "title": "Инж. Дончо Атанасов ще е отговорник по сигнала на БСП с искане за полеви изпитвания"}
{"url": "https://www.24chasa.bg/novini/article/7140421", "text": "НАТО ще продължи да финансира армията на Афганистан поне до 2024 г., каза днес афганистанският президент Ашраф Гани, цитиран от ТАСС. \"НАТО потвърди, че ще продължи да финансира афганистанската армия поне до 2024 г.\", заяви Гани на обща пресконференция с генералния секретар на алианса Йенс Столтенберг в Кабул. Гани благодари на Столтенберг за тази подкрепа. Според експертни оценки става дума за около 4 милиарда долара на година, от които 3 милиарда от САЩ, а 1 милиард от останалите страни в НАТО. Столтенберг каза, че талибаните трябва да започнат преговори с афганистанското правителство. \"Талибаните трябва да осъзнаят, че е безсмислено войната да продължава и че трябва да седнат на масата за преговори с правителството на Афганистан. Алиансът напълно подкрепя мирните инициативи на президента Гани\", заяви Столтенберг, цитиран от БТА. \"Затова напълно подкрепихме примирието това лято. То беше кратко, но беше първото примирие в този конфликт и смятаме, че това е важна стъпка в правилната посока\", каза той. \"НАТО не е участник в мирните преговори, но ние подкрепяме афганистанското правителство чрез нашата мисия за обучение, подпомагане и подготовка на националните въоръжени сили. Всички ние трябва да разбираме, че има връзка между положението на бойното поле и на масата за преговори. Нуждаем се от силни, професионални, добре обучени и снабдени афганистански сили, които да могат да изпратят ясен сигнал до всички въоръжени формирования, че те постигат много повече на масата за преговори, отколкото на бойното поле\", заяви Столтенберг. Почти 200 000 военнослужещи от оглавяваната от САЩ коалиция и Международните сили за подпомагане на сигурността в Афганистан (ИСАФ) под командването на НАТО напуснаха Афганистан през 2014 г. след 13 години война. В Афганистан остана 12-хилядна мисия от съветници и инструктори на НАТО, а през 2018 г. нейната численост беше увеличена на 16 000 души заради засилената активност на въоръжените групировки.", "date": "2018.11.06", "title": "Ашраф Гани: НАТО ще финансира армията на Афганистан поне до 2024 г."}
{"url": "https://www.24chasa.bg/novini/article/7140443", "text": "С бокал с човешки екскременти на подиума в близост до него, американският милиардер и филантроп Бил Гейтс откри изложението \"Преобразената тоалетна\" в Китай, предаде Асошиейтед прес. Бившият ръководител на софтуерния гигант Майкрософт заяви, че представените технологии на 3-дневното изложение в Пекин са демонстрация на върховите постижения в тази област през последните 20 години, предаде БТА. Над 20 компании и научни институти излагат нови тоалетни технологии - от малки WC контейнери до самозахранващи се мини пречиствателни централи на отпадни води. Фондацията на Бил и Мелинда Гейтс похарчи над 200 милиона долара от 2011 година за стимулиране и развитие на екологични технологии, свързани с тоалетните. По данни на УНИЦЕФ всяка година умират от диария около 480 хиляди деца на възраст под 5 години заради консумация на питейна вода, заразена с отпадъчна.", "date": "2018.11.06", "title": "Бил Гейтс представи тоалетните на бъдещето (Видео)"}
{"url": "https://www.24chasa.bg/novini/article/7140446", "text": "Лидерът на парламентарната група на ГЕРБ и зам.-председател на партията Цветан Цветанов пристига тази вечер в Хелзинки, където утре се открива конгресът на ЕНП, който ще издигне кандидата за председател на Европейската комисия, който да наследи Жан-Клод Юнкер на поста от следващата година. За номинацията се състезават двама - шефа на групата на ЕНП в Европейския парламент Манфред Вебер и бившият финландски премиер, сега зам.-шеф на Европейската инвестиционна банка Александър Стуб. Гласуването е в четвъртък. Утре вечер във финландската столица пристига и лидерът на ГЕРБ Бойко Борисов. Българският премиер ще говори пред конгреса на ЕНП в четвъртък - непосредствено преди канцлерите на Германия Ангела Меркел и на Австрия Себастиан Курц, и унгарския министър-председател Виктор Орбан. Бойко Борисов е начело на българската делегация, в която, наред с Цветанов, са и останалите двама зам.-председатели на ГЕРБ - Йорданка Фандъкова и Димитър Николов, комисарят по цифровата икономика и цифровото общество Мария Габриел, евродепутатите на ГЕРБ, шефът на ГЕРБ-София Цветомир Паунов и кметовете на областните градове на партията.", "date": "2018.11.06", "title": "Борисов и Цветанов гласуват в Хелзинки за следващия председател на ЕК"}
{"url": "https://www.24chasa.bg/novini/article/7140463", "text": "Комисията за финансов надзор прие днес на първо четене проект на Наредба за единните изисквания за коригирането на застрахователната премия, в зависимост от поведението на водача на моторното превозно средство, покрито от застрахователен договор за задължителна застраховка „Гражданска отговорност“ на автомобилистите, по чл. 490, ал. 5 от Кодекса за застраховането (система „бонус-малус“) Избраният от предложенията на международния консултант вариант е резултат от дейността на работна група, която включваше експерти от КФН, Министерство на вътрешните работи и Министерство на транспорта и съобщенията. Предложената система „бонус-малус“ ще се прилага на територията на Република България. Предвидени са общо 20 класа, като базовият клас (8) е равен на базовата застрахователна премия – премията, както е определена от застрахователя без допълнителни изменения. Налице са седем класа бонус (1-7), които ще се прилагат по отношение на собствениците на автомобили с безрисково поведение на пътя и за които премията ще се намалява. Максималното намаление ще бъде с 25 на сто от базовата премия. Ще има и дванадесет класа за малус (9-20), които ще се прилагат спрямо собствениците на автомобили с рисково поведение на пътя, спрямо които премията ще се увеличава, като максималното увеличение ще бъде 400 % (четири пъти) спрямо базовата премия. При въвеждане на системата всички собственици на моторни превозни средства и автомобили ще бъдат поставени в базовия клас и няма да получават нито увеличение, нито намаление на застрахователната премия. Ако в рамките на една година от започването на системата не са причинени нарушения по пътя, нито са изплащани обезщетения за причинени вреди, съответният собственик или автомобил ще преминава в следващия по-нисък бонус-малус клас и при следващо сключване на застраховката ще получава намаление. Когато са причинени вреди или нарушения при движението по пътищата „бонус-малус“ класът на собственика, съответно на автомобила, ще расте и при последващо сключване на застраховка „Гражданска отговорност“ на автомобилистите премията ще се увеличава. Нарушенията в зависимост от тяхната тежест са класифицирани в 7 категории. Най- леките нарушения са класифицирани в първа категория и ще увеличават „бонус-малус“ класа с една степен. Най-тежките нарушения са класифицирани в седма категория с деветнадесет степени, като собственикът или автомобилът отиват в най-високия „бонус- малус“ клас. За да се избегнат манипулации, „бонус-малус“ класът на автомобила ще се запазва и при неговото прехвърляне, както и при прекратяване на регистрацията. С проекта на наредба се цели създаването на механизъм, който да доведе до по-справедливо разпределение на застрахователната премия между лицата, които сключват застраховка „Гражданска отговорност“ на автомобилистите. С „бонус-малус“ лицата, които имат безрисково поведение ще бъдат стимулирани за сметка на лицата с рисково поведение. Заедно с това се цели да се гарантира финансовата стабилност на системата и да не се застрашава платежоспособността на застрахователния пазар, като режимът няма да предизвика събирането на по-високи средни премии от пазара, нито да способства за намаляване на тези средни премии. Крайната и най-съществена цел е да се създадат условия за намаляване на пътнотранспортните произшествия и особено на тежките, които водят до загуба на човешки живот или трайно инвалидизиране и по този начин да бъдат предотвратени както лични страдания на жертвите на такива произшествия и техните близки, така и да бъдат ограничени вредите за държавата и обществото. Проектът на наредба и мотивите, както и доклада на консултанта, са публикувани на страницата на Комисията за финансов надзор за обществено обсъждане в рамките на 30 дни.", "date": "2018.11.06", "title": "25% по-евтини полици за добрите водачи, до 400% по-скъпи за хулиганите на пътя"}
{"url": "https://www.24chasa.bg/novini/article/7140464", "text": "Категорично невярно е твърдението, че в отношенията между Националния институт по метеорология и хидрология /НИМХ/ и БАН няма напрежение, а съществува такова с министъра на образованието и науката. Ние нееднократно сме обяснявали причините за желанието на НИМХ да се отдели от БАН и възникналото вследствие на това напрежение. В последните месеци именно министър Красимир Вълчев беше най-активен в диалога между двете страни и в търсенето и намирането на възможни решения, се казва в становище, прието днес от Общото събрание на учените в НИМХ. В него се отбелязва, че оттеглянето на ръководството на БАН от подписаното споразумение между БАН, НИМХ, Националния браншов синдикат \"Висше образование и наука\" при КНСБ и МОН означава на практика, че договорените в документа срокове няма да бъдат спазени. Припомняме, че НИМХ също е страна по споразумението и до момента стриктно е изпълнявал всички поети ангажименти. Същото не може да се каже за колегите от БАН, които в резултат от \"продължителните усилия на ръководните органи\" създадоха само няколко комисии, посочват метеоролозите, предаде БТА.  Те заявяват, че са обезпокоени от предприетите действия на БАН за закриване на НИМХ преди 1 януари 2019 г., както и от цялостната политика на БАН да възпрепятства по всякакъв начин преобразуването му в неговата цялост, което би позволило НИМХ да осъществява ефективно дейността си след края на тази година. Очевидно това, което иска БАН е НИМХ да бъде наказан за излизането от състава й и да бъде \"куха\" и нефункционална структура след прехвърлянето си - без собственост и членство в международните организации, с които се осъществява обменът на международна метеорологична информация. Отпадането на текстовете в проектобюджета, което иска БАН, и закриването на института са действия, които са част от цялостната политика на БАН за ликвидиране на НИМХ, се посочва в становището на метеоролозите. Въпреки твърденията, че БАН няма претенции към \"станциите и балоните\" на НИМХ, една от създадените като резултат от действията на БАН комисии е за описване на имуществото на института. За нас това е доказателство, че големият проблем за ръководството на БАН всъщност е материалната база. Непонятни са и опитите да се спекулира с учените от НИМХ, които желаят да останат в БАН чрез твърдения, че в проектозакона за бюджета за 2019 г. няма нито един текст за тях. Призоваваме Българската академия на науките да посочи броя на тези хора и категорично заявяваме, че решението на правителството е единственото възможно и правилно, се посочва в становището от Общото събрание на учените в НИМХ.", "date": "2018.11.06", "title": "Метеоролози: В последните месеци министър Вълчев активно търсеше решения между\nНИМХ и БАН"}
{"url": "https://www.24chasa.bg/novini/article/7140462", "text": "Върховният комисариат на ООН за бежанците обяви, че Гърция трябва веднага да се заеме с подобряването на условията за живот на островите Самос и Лесбос за 11 хиляди лица, търсещи убежище, предаде ТАСС. Говорителят на Върховния комисариат на ООН за бежанците Чарли Яксли заяви на брифинг в Женева, че е необходимо да бъде разрешен проблемът, свързан с пренаселеността на центровете за приемане на бежанци и да се ускори преместването в континенталната част на страната на около 4 хиляди души, получили това право. Върховният комисариат на ООН за бежанците отново призовава гръцките власти незабавно да предприемат стъпки по отношение на хуманитарната ситуация на островите Самос и Лесбос. Условията в центровете за прием на бежанци на двата острова са отвратителни, посочи Яксли. Той изрази безпокойство заради това, че в последно време се забавя преместването на бежанците от островите в континенталната част на Гърция. Яксли напомни, че в центъра за прием на бежанци на о-в Самос, предвиден за 650 души, в момента има около 4 хиляди души. Той оцени тази ситуация като кризисна, като добави, че новодошлите мигранти са принудени да купуват палатки в района, но те не са подходящи за зимните условия. Яксли посочи, че в жилищата за мигранти няма електричество, тоалетни и водопроводи, а заради огромното количество смет са се разпространили плъхове. На Лесбос в момента има около 6500 души, което е три пъти повече от капацитета за прием, каза той. По думите му по-нататъшното влошаване на условията на островите ще представлява сериозна заплаха за сигурността в центровете за прием на бежанци.", "date": "2018.11.06", "title": "ООН: Центровете за бежанци в Самос и Лесбос са отвратителни"}
{"url": "https://www.24chasa.bg/novini/article/7140492", "text": "Договорът между Булгаргаз и SOCAR за доставка на 1 млрд. куб. м. газ от находището Шах Дениз 2 от 2020 г. има ключово значение за осъществяване на нашите приоритети в енергийната област. Това каза министърът на енергетиката Теменужка Петкова на откриването на петото заседание на междуправителствената българско-азербайджанска комисия за икономическо сътрудничество, което се организира в София, съобщи пресцентърът на МЕ. Съпредседател на комисията от българска страна е министър Петкова, а от азербайджанска - министърът на селското стопанство на Азербайджан Инам Каримов. Министър Петкова е уверила участниците в заседанието в активните усилия на българското правителство за осигуряване на диверсификация на газовите доставки чрез изграждане на междусистемните връзки със съседните държави. Ключово значение сред тях има интерконекторът с Гърция, чиято реализация вече е необратим процес, е посочила Теменужка Петкова. Тя е допълнила, че всички основни тръжни процедури в момента са в ход, така че връзката да бъде въведена в търговска експлоатация през 2020 г., когато се очакват и първите количества природен газ от Азербайджан. Тези доставки ще задоволят около 30 процента от потреблението в България, което е сериозен дял и ще се повиши значително енергийната сигурност на страната. Теменужка Петкова е отбелязала и възможностите за участие на SOCAR в битовата газификация в България като елемент от задълбочаващите се взаимноизгодни двустранни контакти в областта на енергетиката. Откритата в началото на тази година пряка въздушна линия между двете държави също е фактор за задълбочаване на търговските връзки, е подчертала енергийният министър. Тя е отбелязала широкото поле за ръст на взаимния стокообмен, който е увеличен през 2017 г. спрямо 2016 г. с повече от 38 процента. В рамките на заседанието двамата съпредседатели на комисията Теменужка Петкова и Инам Каримов са имали двустранна среща и са обсъдили и други сектори с потенциал за задълбочаване на взаимните контакти между България и Азербайджан. Нашата страна има дългогодишни традиции в областта на селското стопанство, хранително-вкусовата промишленост, туризма, е отбелязала министър Петкова. По нейните думи това са области с потенциал за развитие, за които можем да организираме двустранен бизнес форум, за да се насърчат контактите на фирмено равнище. Министър Петкова е подчертала пред своя гост и добрите макроикономически показатели на страната - България е една от водещите държави от ЕС, които очакват ръст на БВП около 4 процента през тази година. Данъците в страната са сред най-ниските в ЕС, което ни прави атрактивна инвестиционна дестинация, е заключила тя.", "date": "2018.11.06", "title": "Теменужка Петкова: Договорът за доставка на газ от Шах Дениз 2 има ключово значение"}
{"url": "https://www.24chasa.bg/novini/article/7140447", "text": "\"Убил си двама души, а дори не каза, че съжаляваш. Оставаш в ареста, имаш нужда да помислиш какво си направил\". С тези думи се обърна окръжният съдия Катя Господинова от Бургас към 18-годишния Алекс Димов, който на 3 ноември премаза две възрастни жени на тротоар в Карнобат. Съдия Господинова подчерта, че трагедията е можело да бъде много по-голяма, ако в онзи момент на тротоара са се намирали повече хора. Вместо да изрази съжаление, 18-годишният шофьор каза само, че иска мярка за неотклонение подписка вместо арест. На въпрос на съдията дали е изтървал управлението на автомобила, Алекс само въздъхна и потвърди. В съдебната зала днес следобед стана ясно още, че обвиняемият живее на съпружески начала с момиче от ромската махала в Карнобат, от която има бебе на 28 дни, но не е припознал детето. \"За съда все едно нямаш дете. От страх ли не си го припознал, къде е мъжкото ти достойнство\", смъмри го съдия Господинова. Защитникът на обвиняемия адвокат Красимир Кацарски пък заяви, че веднага след удара Алекс се е опитал да помогне на ранените жени, дори се навел към едната и започнал да вика \"Не умирай, бабичко\". Секунди преди удара 84-годишната Каля Георгиева и 70-годишната Ганка Николова разговаряли на тротоара до дом 33 А на ул.\"Петър Берон\" със своя съсед Иван Чепанов. Той успял да избяга, виждайки връхлитащия мерцедес, но двете баби били буквално премазани. 70-годишната издъхнала на място, а другата 7 часа по-късно в бургаската болница. Отново според версията на защитата мерцедесът на неопитния шофьор, който имал едва 19 дни стаж зад волана, попаднал във вдлъбнатина и счупил картер. Вместо да натисне спирачките и да овладее колата, Алекс дал рязко в ляво и налетял на бабите, след което се ударил в електрически стълб. На мястото няма спирачен път, а мерцедесът се е движел с над 50 км/ч. По-късно стана ясно, че на предната дясна седалка се е возило 13-годишно момче, брат на жената, с която Алекс живеел на семейни начала. Рано сутринта на 3 ноември двамата тръгнали да купуват памперси за бебето. Въпреки желанието на обвиняемия да не бъде върнат в ареста и чистото му съдебно минало, съдът му наложи най-тежката мярка за неотклонение. Според прокурор Валентина Маджарова  извършеното се характеризира с изключително висока степен на обществена опасност. \"Подобни инциденти станаха ежедневие. Наличието на две жертви на пътя е достатъчно основание да се иска най-тежката мярка за неотклонение\", каза прокурор Маджарова като подчерта самонадеяността, с която неопитният шофьор е карал мощния мерцедес.  Алекс получил автомобила като подарък от баща си малко след като взел книжката. Успял да се качи само два пъти в него - ден преди кървавата катастрофа и в деня на трагедията.", "date": "2018.11.06", "title": "Съдия към 18-г. Алекс от Карнобат: Оставаш в ареста, дори не каза, че съжаляваш!"}
{"url": "https://www.24chasa.bg/novini/article/7140607", "text": "Двама албански граждани получиха условни наказания от 8 месеца „лишаване от свобода“ с 3-годишен изпитателен срок и глоби от 200 лева за незаконно преминаване на границата на България с Румъния, след като Районният съд-Генерал Тошево, одобри споразуменията, сключени между подсъдимите, техните защитници и прокуратурата. Двамата се признаха за виновни, че на 28 август т.г., между 292-ра и 293-та гранични пирамиди, в землището на село Росица, са излезли през границата на страната ни без разрешение на надлежните органи на властта и не през определените за това места. Албанските граждани декларираха, че са подписали доброволно споразуменията и са наясно, че те имат последствията на влезли в сила присъди. Подсъдимите ще платят и сторените по делата разноски. Постановените от Районния съд-Генерал Тошево, съдебни актове са окончателни и влизат в сила веднага.", "date": "2018.11.06", "title": "Двама албанци с условни присъди за нелегално преминаване на границата с Румъния"}
{"url": "https://www.24chasa.bg/novini/article/7140589", "text": "Двама врачани, убили по жесток начин 67-годишния си съгражданин Симеон Тодоров отиват зад решетките при строг режим, реши окръжния съд. Пламен Иванов бе осъден от петчленен състав на 16 години затвор, а съучастникът му Цветан Цветков ще лежи с една година повече. Възрастният мъж бе открит сред локва кръв мъртъв в дома си Враца през март 201 г. Разследването установи, че бил съсечен с брадва от двамата подсъдими, които му помагали в домашната работа, често разпивали заедно и вземали пари назаем от домакина. В един момент обаче отношенията им се влошили заради натрупаните дългове , по-младите мъже се заканвали, че ще пребият Симеон. След як запой във врачанска кръчма двамата отишли в дома на възрастния мъж, който ги поканил и почерпил. При възникнал спор между гостите и домакина, Симеон бил повален на пода и жестоко пребит до смърт. След извършеното убийство двамата обвиняеми се върнали в заведението и продължили да пият все едно нищо не се било случило.", "date": "2018.11.06", "title": "Двама, пребили до смърт събутилник, отиват в затвора"}
{"url": "https://www.24chasa.bg/novini/article/7140608", "text": "В Северна Корея за първи път беше окачен на обществено място портрет на Ким Чен Ун, предаде Франс прес. Според анализатори това може да са първите знаци на развиващ се култ към неговата личност по подобие на този към дядо му и баща му, предава БТА. В Северна Корея портретите и паметниците на Ким Ир Сен и Ким Чен Ир са навсякъде. Те са окачени по стените на всеки дом, работно място или учебна стая, във всяко село и във всеки град. Въпреки че действията и снимките на третия по ред от династията Ким са \"насъщният хляб\" за държавните медии, той не присъства по същия начин в обществото. Все още никъде няма негови паметници. Според експертите това може бързо да се промени. Когато кубинският президент Мигел Диас-Канел пристигнал този уикенд в Пхенян, на летището го посрещнали два огромни портрета на Ким Чен Ун и на самия него, а севернокорейският лидер го чакал, облечен в костюм в западен стил и с вратовръзка. \"Това е първият път, когато подобен портрет е окачен на обществено място\", подчертава анализаторът от базирания в Южна Корея Корейския институт за национално обединение Чо Хан Бум. Според него окаченият на летището портрет на Ким показва, че управлението на младия севернокорейски лидер е навлязло във втория етап, в който той ще се фокусира върху засилване на политическата си власт и на култа към неговата личност. Символите и изображенията са жизненоважни в Северна Корея, обяснява университетският преподавател по севернокорейски изследвания Ян Му Джин. \"Портретите, лозунгите и изображенията са гръбначният стълб на пропагандата в социалистическа страна\", посочва Ян. Ким Чен Ун дойде на власт в Северна Корея в края на 2011 г., когато бе само на 20 години, припомня Франс прес.", "date": "2018.11.06", "title": "За първи път окачиха портрет на Ким Чен Ун на обществено място в Северна Корея"}
{"url": "https://www.24chasa.bg/novini/article/7140622", "text": "Китай показа умалено копие на първата си голяма космическа модулна станция, която е символ на амбициите на страната в космическите изследвания и трябва да бъде изстреляна през 2022 г., за да наследи Международната космическа станция (МКС), предаде Франс прес, цитирана от БТА.  Копието на новата станция, с манекен в космическо облекло и китайски знамена, бе представено на Изложението по аеронавтика и аерокосмически изследвания в Чжухай, Южен Китай. Станцията ще включва три части - основен модул, дълъг близо 17 метра, в който ще се живее и работи, и два допълнителни модула, предназначени за научни експерименти. Трима астронавти ще могат да живеят едновременно на борда на станцията, която ще е с тегло най-малко 60 тона и ще е снабдена със слънчеви панели. Астронавтите ще могат да извършват научни изследвания, експерименти в областта на биологията и в условия на безтегловност. Сглобяването на станцията трябва да започне около 2022 г. Предвижда се тя да функционира 10 години. Тя би трябвало да остане единствената функционираща станция в космоса след програмираното \"пенсиониране\" на МКС, с която са ангажирани САЩ, Русия, Европа, Япония и Канада, през 2024 г. Китайската станция обаче ще е със значително по-малки размери. През август Китай и Службата по космическите въпроси на ООН оповестиха, че станцията ще осигури достъп за всички страни, за да бъдат извършвани научни експерименти. Институти и университети бяха поканени да представят свои проекти. Китай е получил 40 предложения от 27 страни и региона, които предстои да бъдат обсъдени. ", "date": "2018.11.06", "title": "Китай представи макет на бъдещата си \nкосмическа станция"}
{"url": "https://www.24chasa.bg/novini/article/7140617", "text": "Трябва да има лаборатория, има си механизъм за контрол. Навремето и Борисов правеше такива експертизи. Няма лошо и сега да докажат правотата си. Това каза за bTV народният представител от БСП Весела Лечева във връзка с исканата от партията  . \"Не съм съгласна, че това е бойкот, това е една демократична процедура, което е лостът на една опозиция. Кворумът е грижа и отговорност на управляващите. Въпреки нашите различни виждания по основни секторни политики, нищо от това, което е предложила опозицията не се приема. Не сме силата, която ще крепи кворума\", каза Лечева във връзка с  .  \"Нашата цел е да управлява БСП, всяка една опозиция се бори да управлява и да доказва ефективността на нейните решения. Може в България да има един по-справедлив бюджет, който крепи българската икономиката.  Когато не сме регистрирани, сме казали, че няма да ползваме облаги от парламента. Във всички важни гласувания ще бъдем в пленарна зала. Няма да крепим този кворум, нека те си го подсигуряват за тези решения\", каза тя.", "date": "2018.11.06", "title": "Весела Лечева: БСП не е силата, която ще крепи кворума"}
{"url": "https://www.24chasa.bg/novini/article/7140634", "text": "САЩ обвиниха Русия в опасно прихващане на американски разузнавателен самолет в международното въздушно пространство над Черно море от руски изтребител. За инцидента съобщиха американските военноморски сили. \"На 5 ноември 2018 г. американски самолет EP-3E Aries, който извършваше полет в международното въздушно пространство над Черно море, беше прихванат от руски Су-27. Това взаимодействие беше опасно, защото Су-27 извърши високоскоростен полет непосредствено пред самолета, поставяйки под заплаха пилотите и екипажа\", се казва в съобщението, цитирано от  . Американските военни публикуваха и видео от инцидента. От руското военно министерство твърдят, че самолетът Су-27 е бил вдигнат, след като американският EP-3 се приближил до руското въздушно пространство. Руският самолет го е съпроводил, за да не допусне навлизане в границите на въздушното пространство на Русия. От министерството са категорични, че при прелитането на руския самолет са спазвани всички мерки за безопасност. Су-27 се върнал на земята, след като американския самолет изменил курса на полета си и се отдалечил от руското въздушно пространство.", "date": "2018.11.06", "title": "САЩ: Руски изтребител прихвана наш разузнавателен самолет (Видео)"}
{"url": "https://www.24chasa.bg/novini/article/7140652", "text": "Московски съд остави под стража 14-годишно момче, вероятно свързано с бомбения атентат миналата седмица срещу сградата на местния клон на главната руска разузнавателна служба в северния град Архангелск, предаде Асошиейтед прес. Мярката за неотклонение на московския тийнейджър, чиято самоличност не се съобщава поради възрастта му, беше наложена от съда днес. Руските агенции предадоха, че според следователите тийнейджърът вероятно има връзки със 17-годишния ученик от местен техникум, който в сряда взриви бомба във филиала на Федералната служба за сигурност в Архангелск. При нападението бяха ранени трима служители на ФСС, а ученикът загина, предава БТА. Властите определиха атентата като атака на \"вълк единак\", но добавиха, че във връзка с нападението е образувано разследване срещу анархистка чат група в интернет, в която той бил публикувал предупреждение.", "date": "2018.11.06", "title": "Oставиха в ареста тийнейджъра, задържан за атентата в Архангелск"}
{"url": "https://www.24chasa.bg/novini/article/7140650", "text": "Властите в Израел са задържали брата и сина на милиардера Лев Леваев, някогашен кандидат за собственик на българския мобилен оператор \"Мобилтел\", съобщи Haaretz, цитиран от    Общо задържаните са шестима, като освен роднините на Леваев, са задържани и негови служители. Обвиненията срещу тях са за контрабанда на диаманти и пране на пари. Според полицията задържаните са внесли незаконно в Израел диаманти за 300 милиони шекела или около 81 милиона долара, като са използвали подправени документи. Сега властите в Израел искат да разпитат и милиардера за контрабандата, но той от 2007 година живее в Лондон. Все пак източник, близък до Леваев заяви ,че той обмисля да се върне в Израел доброволно и да даде показания. В официална декларация, от компанията на Леваев LLD обявиха, че са действали в рамките на закона и се надяват недоразумението да бъде изчистено скоро. Израелската полиция разследва фирмите на узбекистанския милиардер от март 2018 година след ареста на летище Бен Гурион на човек, пренасящ пратка диаманти от Русия в Израел. Той ебил свързан с хората на Леваев в Израел и се е опитал да влезе в страната, след като е обявил, че няма нищо за деклариране.", "date": "2018.11.06", "title": "Арестуваха роднини на бившия кандидат - собственик на \"Мобилтел\""}
