{"url": "https://www.24chasa.bg/novini/article/7006441", "text": "Цените на доматите и чушките, отглеждани на открити площи, падат през последните дни, но въпреки това остават най-високи за последните 5 г. С 8,1% се е понижила цената на доматите от полето за седмица и вече е 1,25 лв. за килограм. Оранжерийните поевтиняват леко - с 0,2 лв. до 1,63 лв./кг. Това става ясно от данни на Държавната комисия по стоковите борси и тържищата. За сравнение бюлетинът от 2013 г. показва, че през втората седмица на август оранжерийните домати са стрували 79 ст. за килограм, а тези от открити площи - 73 ст. С по 1 стотинка поевтиняват краставиците - тези от оранжерии се предлагат за 1,3 лв., при 85 ст./кг преди пет години, а полските - за 1,15 лв./кг., при 90 ст. през 2013 г. С 6,9% по-евтини са корнишоните, цената им достига 1,21 лв./кг. По борсите моркови на едро вървят по 85 ст./кг, цената е намаляла със 7,6% за седмица. С 0,19 лв., или 16,2%, поевтинява зеленият пипер, продава се за 98 ст./кг. Със 17,1% е паднала цената му в началото на август преди пет години, стигнала е 63 ст./кг. При червения в момента поевтиняването е по-плавно - със 7,6%, или 14 ст., до 1,70 лв./кг. От Центъра за икономически анализи на селското стопанство (САРА) очакват по-слаба реколта от зеленчуци заради дъждовете и по-малкото слънчеви дни през юни. По текущи прогнози общото производство на домати през 2018 г. може да падне до 145 хил. тона, което ще е с около 9% по-малко спрямо реколтата през 2017 г. Делът на доматите от полето ще остане водещ с около 91 хил. тона, но количеството е с около 11% ро-малко в сравнение с 2017 година. Пиперът е сред трите култури с най-големи колебания на производството, защото най-голяма част от него се прави на открито, посочват експертите. Предвиждания им са за 55 хил. тона. Цените е много вероятно да бъдат по-високи, отколкото средните за последните 5 години. При доматите средногодишните цени на дребно се очаква да бъдат около 2,50 лв./кг - 4% над тези от периода 2013-2017 г., при пипера да достигнат 2,20 лв./кг - 7% над тези за последните 5 години. Преди дни земеделският министър Румен Порожанов обсъди с производители нотифицираните от България промени в схемите за обвързано производство след 2019 г. Тогава стана ясно, че зеленчуците ще бъдат разделени в четири групи в зависимост от разходите или себестойността им. Във всяка група са зеленчуци с относително равни разходи. Целта е по-справедливо разпределение на бюджета, така че обвързаната подкрепа да покрива еднакъв процент от разходите за производство, каза Порожанов. За полските зеленчуци се получават 11,52% подпомагане. За това и оранжерийните производители ще получат с 1,2 млн. лв. по-малко, които се прехвърлят към полското производство. Въпреки това според разчетите на министерството на земеделието при оранжерийното производство делът на обвързаната подкрепа е по-висок - 21,13%.", "date": "2018.08.12", "title": "Свалиха цените на доматите и чушките от полето, но пак са най-скъпи от 5 г."}
{"url": "https://www.24chasa.bg/novini/article/7006433", "text": "Германски студент, следвал журналистика в Китай, потегли днес към родината си, след като визата му бе анулирана заради участието в проект за човешките права в Китай, предаде ДПА. Давид Мисал, който правел магистратура по журналистика в университета \"Цинхуа\", потвърди, че е лишен от право на престой в Китай. Очаква се 24-годишният младеж да пристигне в Дюселдорф по-късно днес, предаде БТА. На Мисал са били дадени 10 дни да си събере багажа и да напусне страната, след като китайските власти съкратили разрешителното му за пребиваване и отказали да му издадат виза за следващия семестър. Студентът се включил в работа по филм за адвокати, защитаващи човешките права в Китай. Китайските власти твърдят, че визата му е била анулирана, тъй като дейността му не отговаря на условията на разрешителното му за пребиваване. На молбата за разяснения властите отговорили: \"Сам знаеш какво означава това\". През последните три години Китай взе строги мерки срещу защитниците на човешките права, осъждайки ги на пробация, дори изпращайки ги в затвора. Проектът на Мисал е включвал заснемане и интервюта с някои от тези хора. Едно от интервютата е с Ли Вънцзу, която през април започна 100-километров поход в знак на протест срещу задържането на съпруга й, Ван Цюанчжан. В крайна сметка тя бе спряна и на практика поставена под домашен арест. Мисал посочва, че по време на работата си няколко пъти е бил задържан за кратко. След като пътувал до град Ухан, за да разговаря с активиста Цин Йонмин, бил отведен до полицейско управление и му било наредено да се върне в Пекин. На чужденци не е разрешено да работят като журналисти в Китай без необходимите документи, каквито германският студент нямал. Той обаче имал разрешение от университетски преподавател да работи по проекта. С университета не бе установена връзка за коментар, отбелязва ДПА. Мисал има германска диплома по китаистика и по думите му магистратурата по журналистика в Китай е била отчасти и експеримент, предвид липсата на медийна свобода в страната. В класацията на \"Репортери без граници\" за медийната свобода в света Китай е на 176-то място, припомня ДПА. Репортерите получават инструкции кои теми могат да отразяват и често им се казва да разчитат изключително на информациите на агенция Синхуа. Интернет е силно цензуриран. Мисал посочва, че работата му никога не е била публикувана освен в личния му блог и ЮТюб и според него е била видяна от по-малко от 100 души.", "date": "2018.08.12", "title": "Китай изгони германски студент по журналистика, участвал в проект на правозащитници"}
{"url": "https://www.24chasa.bg/novini/article/7006306", "text": "Правителството подготвя промени в действащото законодателство, за да намали случаите на отклоняване от правосъдието. В Закона за българските лични документи ще има запис, според който на обвиняемите и подсъдими лица ще се отнема личната карта и ще се издава временна, която ще е абсолютно идентична на редовната им, но в нея ще е кодирана забрана за напускане на страната. Това съобщи зам. вътрешният министър Красимир Ципов в интервю за “24 часа”. “Предвиждаме издаването на временна карта за самоличност, която ще създаде условия да не се отклоняват от правосъдие лица с наложени мерки за процесуална принуда по смисъла на НПК. Такава ще се издава, когато срещу съответния гражданин има образувано наказателно производство и му е постановена забрана за напускане на страната. Тогава, когато е наложена от съд след влязла в сила присъда на първа или втора инстанция, се предвижда и отнемане на валидната лична карта. Но тъй като тези лица не са осъдени окончателно с лишаване от свобода, ще им бъде издавана временна карта за самоличност”, уточни Ципов. По този начин се очаква сериозно ограничаване на отклоняванията от правосъдие.", "date": "2018.08.12", "title": "Само в \"24 часа\": Специални лични карти за обвиняеми и подсъдими"}
{"url": "https://www.24chasa.bg/novini/article/7006463", "text": "Лидерът на най-голямата опозиционна сила в Турция Народнорепубликанската партия критикува Съединените щати за \"враждебното\" им отношение към Турция, предаде Анадолската агенция. \"Ние никога няма да приемем враждебно отношение към Турция от една страна, която определяме за стратегически съюзник\", заяви на среща в Истанбул вчера Кемал Кълъчдароглу. Това изказване той направи, след като ден по-рано американският президент Доналд Тръмп обяви в Туитър, че САЩ удвояват митата върху вноса на алуминий и стомана от Турция, предаде БТА. Според лидера на НРП туитовете на Тръмп са \"засегнали честта на турския народ\". \"Никога няма да приемем това\", добави той.", "date": "2018.08.12", "title": "Главната опозиционна сила в Турция критикува САЩ за враждебно отношение"}
{"url": "https://www.24chasa.bg/novini/article/7006479", "text": "Английска бомба от 220 кг от Втората световна война, намерена през юни в град Руан, днес бе обезвредена, предаде АФП. Операцията бе извършена от сапьори от северния град Кан. Хората, живеещи в радиус от 270 м от намерената бомба, бяха евакуирани, предаде  .                                                                                                                                                                                                                                                                                                                       ", "date": "2018.08.12", "title": "Неутрализираха 220 кг бомба от Втората световна война във Франция"}
{"url": "https://www.24chasa.bg/novini/article/7006531", "text": "Земетресение с магнитуд 4,4 по скалата на Рихтер е регистрирано на румънска територия в района над Карпатите, предаде \"Дарик\". Епицентърът на труса се намира на 243 км северозападно от Русе.                                                                                                                                                                                                                                                                                                                       ", "date": "2018.08.12", "title": "Силно земетресение разлюля Румъния"}
{"url": "https://www.24chasa.bg/novini/article/7006307", "text": "Прокуратурата на Букурещкия съд е издала заповеди за арест на двама мъже,  , съобщи днес полицията в Букурещ, цитирана от Аджерпрес. Двамата мъже са на възраст 24 и 30 години, предаде БТА. Разследването срещу тях се базира на информация на полицията, довела до тяхното идентифициране, се посочва в изявлението. Букурещката полиция съобщи снощи, че общо 19 лица са били доведени за разпит във връзка с насилието на демонстрацията в петък вечерта на площад Виктория, когато се стигна до сблъсъци между протестиращи и полиция. Над 450 души, в това число трийсетина полицаи, бяха ранени, след като полицията използва сълзотворен газ в опит да овладее ситуацията.", "date": "2018.08.12", "title": "Заповеди за арест на двама румънци, обвинени в провокации на протеста в петък"}
{"url": "https://www.24chasa.bg/novini/article/7006313", "text": "Съединените щати са определили на Турция краен срок до миналата сряда да освободи американския пастор Андрю Брънсън, съден от турски съд по обвинения, отнасящи се до тероризъм, предаде Ройтерс. Агенцията цитира изказване на турския президент Реджеп Тайип Ердоган в черноморския град Трабзон, в което той разкри подробности за преговорите между двете страни миналата седмица, предаде БТА. По думите на турския президент Вашингтон е заплашил със санкции, ако Турция откаже да освободи пастора. Американският пастор Андрю Брънсън, духовен водач на малка протестантска църква в егейския град Измир, се оказа в центъра на една от най-сериозните кризи в отношенията между двете съюзнички от НАТО през последните години. Пасторът бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението. Ердоган заяви готовността на страната да освободи нови зони от терористи в Сирия и да ги присъедини към територията, на която Анкара преди това извърши операциите \"Ефратски щит\" и \"Маслинова клонка\", предаде ТАСС. \"Намираме се в последния етап на подготовката за присъединяване на нови райони в Сирия към онези, където вече осигурихме безопасност чрез операции \"Ефратски щит\" и \"Маслинова клонка\". С Божията помощ ще освободим нови територии и ще осигурим на тях безопасност в близко бъдеще\", посочи той. В началото на май президентът на Турция заяви, че двете операции, извършени от турската армия в Сирия, ще бъдат последвани и от други, напомня ТАСС.", "date": "2018.08.12", "title": "Ердоган: САЩ определи краен срок за освобождаването на пастора Андрю Брънсън"}
{"url": "https://www.24chasa.bg/novini/article/7006351", "text": "В САЩ няма място за неонацисти, за расизъм и хора, пропагандиращи превъзходство на бялата раса, написа в Туитър дъщерята на президента Доналд Тръмп, Иванка, няколко часа преди митинг на т.нар. супремасисти във Вашингтон, предаде Франс прес. Мнозина упрекват президента Тръмп, че не осъди категорично тези групи след събитията на 12 август 2017 г. в град Шарлотсвил, щата Вирджиния, годишнината от които крайнодесни демонстранти се готвят да отбележат днес в американската столица, предаде БТА. \"Преди година в Шарлотсвил станахме свидетели на отвратителна демонстрация на омраза, расизъм, нетърпимост и насилие\", написа Иванка Тръмп в Туитър. Американците са благословени да живеят в страна, която защитава свободите, свободата на словото и разнообразието на мненията, но в нашата велика страна няма място за бели супремасисти, за расизъм и неонацизъм. Вместо да се атакуваме, раздирани от ненавист, расизъм и насилие, можем да се извисяваме взаимно, отбеляза тя. В пост в Туитър вчера Доналд Тръмп заяви, че \"осъжда всички видове расизъм и прояви на насилие\", без да назове крайнодесните, неонацизма или белите супремасисти. При събитията в Шарлотсвил преди година президентът каза, че \"има свестни хора и от двете страни\" и дори обвини антифашистките активисти, че са провокирали демонстрантите, с което предизвика вълна от критики. На този ден миналата година след сблъсъци неонацистки симпатизант се вряза с кола в група участници в антирасистки протест, при което уби 32-годишна жена и рани 19 души.", "date": "2018.08.12", "title": "Иванка Тръмп: В САЩ няма място за неонацисти и расисти"}
{"url": "https://www.24chasa.bg/novini/article/7006382", "text": "Временно е преустановен достъпът до Търговския регистър и регистъра на юридическите лица с нестопанска цел, докато бъдат отстранени техническите причини,  съобщиха от пресцентъра на Агенцията по вписвания. Министърът на правосъдието е уведомен и незабавно е сезирал прокуратурата, ДАНС и МВР. Приложен е авариен План за действие за възстановяване на пълната функционалност на регистъра. За отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенция по вписванията, както и от други държавни ведомства. Всички останали регистри на Агенция по вписванията са достъпни и функционират нормално.", "date": "2018.08.12", "title": "Все още няма достъп до Търговския регистър, Цачева сезира прокуратурата и МВР"}
{"url": "https://www.24chasa.bg/novini/article/7006410", "text": "Безпрецедентен недостиг на кадри у нас, отчитат икономисти. Данните на Евростат показват, че 45% от предприятията смятат, че липсата на работна ръка ограничава производството им, предаде  Кризата с уменията у нас се задълбочава, а оказва се българите са сред най-уверените в Европа, че уменията им ще бъдат актуални и след 5 години. В държавите от Източна Европа около 60-70% от работещите имат опасения доколко ще са адекватни уменията им, докато нивото на неуверените в България се доближава по-скоро до това в Германия и Австрия. Проучване на Агенцията по заетостта сред работодателите показа, че се търсят кадри на всички нива – както инженери, така и средни специалисти – техници, готвачи и сервитьори. Сега се прави втори анкета. Същите кадри обаче се търсят и в Западна Европа.", "date": "2018.08.12", "title": "Безпрецедентен недостиг на кадри у нас"}
{"url": "https://www.24chasa.bg/novini/article/7006250", "text": "Страните от каспийската \"петорка\" се споразумяха, че е възможно да бъдат полагани магистрални тръбопроводи по дъното на Каспийско море, съобщи казахстанският президент Нурсултан Назарбаев на регионалната среща на върха в град Актау, съобщи ТАСС. \"Всяка държава осъществява суверенното си право да използва природните ресурси в границите на своя участък от дъното. Наред с това е предвидена възможност за полагане по дъното на морето на магистрални тръбопроводи и кабели, като се спазват екологичните изисквания. Екосистемата на Каспийско море и всичките и елементи ще бъдат всячески защитени и опазвани\", изтъкна Назарбаев. Иран и четирите бивши съветски републики - Русия, Казахстан, Азербайджан и Туркменистан - днес постигнаха принципно споразумение за подялбата на значителните залежи от петрол и газ в Каспийско море, проправяйки пътя за нови проекти за енергийни проучвания и изграждане на тръбопроводи, посочва Ройтерс. Иранският президент Хасан Рохани обаче заяви, че определянето на границите по морското дъно (въпросът, който предизвикваше най-много спорове) ще изисква допълнителни споразумения между петте страни. Близо 30 години петте страни спореха как да се раздели най-големият безоточен воден басейн в света. И докато някои страни осъществяваха мащабни офшорни проекти като разработването на петролното находище Кашаган в шелфа на Казахстан, разногласията по правния статут на морето пречеха за осъществяването на други идеи. Една от тях е прокарването на тръбопровод, който би могъл да пренася природен газ от Туркменистан до Азербайджан, а оттам - до Европа, конкурирайки Русия на западните пазари. Някои от страните спореха също за собствеността на няколко петролни и газови находища, което отложи разработването им. Споровете започнаха с разпадането на Съветския съюз, който имаше ясно очертана каспийска граница с Иран, отбелязва Ройтерс. При преговорите с бившите съветски републики Техеран настояваше или морето да се раздели на пет равни части, или страните да разработват заедно всичките му ресурси. Никоя от съседките му не прие тези предложения, а три от тях - Русия, Казахстан и Азербайджан - на практика си поделиха северната част на Каспийско море. Трите държави се опитваха да разработят спорните находища, като в някои случаи пращаха дори бойни кораби, за да сплашат фирми, наети от другите страни. В резултат на това никой от оспорваните проекти не напредна особено.", "date": "2018.08.12", "title": "Каспийската \"петорка\" се споразумя за възможност за полагане на тръбопроводи по дъното на морето"}
{"url": "https://www.24chasa.bg/novini/article/7006252", "text": "Русия е готова да либерализира визовия режим за някои категории турски граждани, предаде ТАСС, като се позова на съобщение на руското външно министерство  Освен този въпрос Лавров ще обсъди с турския си колега Мевлют Чавушоглу и гарантирането на сигурността на руските туристи в Турция, чийто брой значително се е увеличил след премахването на ограниченията и активирането на двустранните отношения, предаде БТА. Тема на разговорите между двамата министри ще бъде и снемането на бариерите в двустранната търговия и разширяване на номенклатурата на стоките, внасяни от Русия в Турция. Те ще разговарят и за сътрудничеството в енергийната сфера, преди всичко за реализацията на стратегическите проекти за АЕЦ Аккую и газопровода Турски поток. По време на посещението в Анкара Лавров ще участва в съвещание на посланиците и постоянните представители на Турция в международни организации, на което ще представи приоритетите във външната политика на Русия.", "date": "2018.08.12", "title": "Русия е готова да либерализира визовия режим за някои категории турски граждани"}
{"url": "https://www.24chasa.bg/novini/article/7006257", "text": "Руското министерство на финансите очаква растежът на брутния вътрешен продукт през 2018 г. да се ускори до 1,8-2 на сто, а през идните години темпът да се засили. Това посочи днес министърът на финансите и вицепремиер Антон Силуанов по телевизия \"Росия 1\", предаде ТАСС. Министърът прогнозира, че отслабването на рублата на фона на санкциите, наложени от САЩ, може да доведе до увеличаване на инфлацията до 3 на сто. Показателят все пак ще остане в коридора, определен от Руската централна банка, допълни той. Информацията за планираните нови санкции на САЩ вече се отрази на курса на рублата и това може да доведе до растеж на инфлацията, отбеляза Силуанов. Той оцени, че ако при запазване на съотношението между валутните курсове, според министерството на финансите влиянието на санкциите върху инфлацията се оценява на около 0,5 процентни пункта. Министърът увери, че валутните сметки на руските граждани в руски банки няма да пострадат при въвеждане на новите санкционни мерки. Евентуалното налагане на санкциите ще бъде \"неприятно, но не и смъртоносно за руската икономика\", допълни той. По думите му централната банка ще вземе необходимите мерки, за да подкрепи банките, които се сблъскат с проблеми заради санкциите, за което разполага с достатъчно резерви.", "date": "2018.08.12", "title": "Руското министерство на финансите прогнозира ускоряване на икономиката на Русия"}
{"url": "https://www.24chasa.bg/novini/article/7006292", "text": "110 милиона от обещаните от премиера Бойко Борисов 150 милиона лева повече за хората с увреждания за 2019 г. ще отидат за месечна финансова подкрепа на всеки от тях. Това съобщи пред “24 часа” омбудсманът на републиката Мая Манолова. Месечната финансова подкрепа е по-висока от сегашните интеграционни добавки, напомни тя. Неправителствените организации и отговорните институции обсъждат утре проекта за Закон за хората с увреждания. Понеже в него са залегнали повечето искания на омбудсмана, заложени в нейния проект за Закон за личната помощ, тя ще преработи последния и ще го синхронизира с този за хората с увреждания. Предвидено е въвеждането на индивидуална оценка на потребностите на всеки човек със специфични потребности, и то такава, която задължително трябва да бъде признавана от всички органи. Тази оценка ще се прави от специализирана структура в Агенцията за социално подпомагане, а от 2021 г. - от нов орган, учреден директно към Министерския съвет. Здравното министерство изготвя стандарти за медицинските изделия и ще им фиксира пределни цени. Сега търговците ги надуват в пъти, а разликата е за сметка на човека с увреждане. Настояваме да се създаде фонд “Лична мобилност и достъпна среда”, за да кандидатстват с проекти частните и публични сгради за изграждане на рампи, добави Манолова.", "date": "2018.08.12", "title": "110 млн. лв. за месечна помощ на всички хора с увреждания"}
{"url": "https://www.24chasa.bg/novini/article/7006281", "text": "Камион, натоварен със сено, се самозапали и изгоря напълно на пътя между Димитровград и Стара Загора, предаде    При инцидента няма жертви и пострадали хора.                                                                                                                                                                                                                                                                                                                       ", "date": "2018.08.12", "title": "Камион се самозапали и изгоря напълно на пътя между Димитровград и Стара Загора"}
{"url": "https://www.24chasa.bg/novini/article/7006175", "text": "Телата на трите деца, удавили се в морето край Дуранкулак, са открити и са разпознати, съобщи кметът на Шабла Мариян Жечев. Момчетата са открити на около километър в южна посока от мястото на инцидента, предаде БТА. Четири момчета на възраст между 12-15 години са се къпали в бурното море край неохраняем плаж близо до село Крапец вчера. Трите са изчезнали във вълните, а едното е успяло да изплува и е тръгнало да търси помощ. Според съобщеното от директора на областния съвет на БЧК д-р Артюн Еринозов спасилото се момче е стигнало до плажа на къмпинг \"Космос\" край Дуранкулак, където е имало пост на водни спасители на Червенокръстката организация. От поста са сигнализирали на телефон 112 за инцидента. Удавилите се момчета са от селата Спасово и Сираково, община Генерал Тошево.", "date": "2018.08.12", "title": "Откриха телата на трите удавени деца в морето край Дуранкулак"}
{"url": "https://www.24chasa.bg/novini/article/7006177", "text": "Френската полиция издирва шофьор, разбил с колата си входната врата на джамия в предградие на Лил, Северна Франция, предаде ДПА, цитирайки полицията. Никой не е пострадал при инцидента, станал около полунощ в събота срещу неделя, предаде БТА. Франция е в режим на повишена тревога заради вълната от ислямистки атаки през последните няколко години, при които загинаха повече от 240 души. Представител на местната префектура каза за вестник \"Воа дю нор\" , че изглежда мотивите на водача не са били \"расистки\".", "date": "2018.08.12", "title": "Шофьор се вряза с колата си в джамия във Франция (Видео)"}
{"url": "https://www.24chasa.bg/novini/article/7006184", "text": "4 души се удавиха само за два дни по Южното Черноморие. Черната статистика е заради мъртвото вълнение, което бушува от началото на август и всеки ден взима жертви. Последният труп, който морето изхвърли, е на Северния плаж в Бургас. Удавникът е мъж на 50-55 г., поддържан, с бяла брада на катинарче, който не е идентифициран. Бил гол, само по риза, татуиран - с котва и надпис SOS на едната ръка и рицар на другата. Морето го изхвърлило в района между двете дискотеки \"Сакса Бийч\" и \"Феймъс\". При огледа не били открили следи от насилие и полицаите предполагат, че се е удавил в бурното море. От три дни на бургаския плаж се вее червен флаг, а спасителите не подвиват крак да вадят летовници от водата. На места вълните достигат 3 метра, заляли са половината плажна ивица, а мъртвото вълнение яко дърпа навътре в морето. Същото положение и на другите плажове по Южното Черноморие, където от сутрин до вече се чуват свирки на спасители. Първият от четирите трупа бе изваден на южния плаж в Слънчев бряг в петък. Той е на мъж, чийто самоличност не е установена. Бил на възраст между 50-60 г., 160 см. висок, бял със светла коса и тъмен бански. От полицията пуснаха подробно описание на двамата удавници, за да бъдат разпознати от близки или приятели. Същия ден привечер в Приморско се удави и 24-годишен молдовски турист, влязъл да се къпе в 19,50 ч. Въпреки че приятелите му се втурнали да го вадят, мъжът се скрил от очите им. Час по-късно трупът се появил на два метра от брега, но мъртвото вълнение го задърпало навътре, а морето го изхвърли едва днес сутринта. Пак в Приморско морето взе втора жертва - мъж на 27 години от Пловдив, който се удави в събота пред очите на брат си близнак. Трагедията се разиграла на южния плаж, когато двамата влезли да се къпят, но сулуганът ги задърпал навътре. Спасителите успели да извадят единия мъж, но втория - Петър Найденов, бил завлечен навътре в морето от мъртвото вълнение. Час и половина по-късно вълните изхвърлили трупа на 300-400 метра от мястото, където влязъл да се къпе. Това е вторият случая на удавени братя от Пловдив за този сезон. Първият бе в началото на юни на плажа в Поморие.", "date": "2018.08.12", "title": "Морето изхвърля трупове - 4 за 2 дни"}
{"url": "https://www.24chasa.bg/novini/article/7006188", "text": "Двама мъртви мигранти са намерени тази сутрин в гора в района на хърватския град Карловац, съобщи информационният сайт Индекс. Полицията съобщи, че след сигнал от граждани е открила в гората 12 мигранти, двама от които били мъртви. Полицията прави оглед на местността и разследва при какви обстоятелства са загинали двамата, предаде БТА. По неофициална информация вероятно става дума за нещастен случай. Мястото, на което е открита групата, е труднодостъпно, което е затруднило огледа. В последно време се забелязва увеличаване на броя на нелегалните мигранти, които минават през района на Карловац на път от Босна и Херцеговина за западни и северни европейски страни.", "date": "2018.08.12", "title": "Откриха група от 12 мигранти в гора в Хърватия, двама от тях били мъртви"}
{"url": "https://www.24chasa.bg/novini/article/7006191", "text": ". Жертвите вече са 392, съобщи днес говорител на агенцията за реагиране при бедствия, актуализирайки информацията, предаде ДПА. Бройката най-вероятно ще продължи да се увеличава, тъй като спасителните екипи все още претърсват развалините. Работата им се усложнява от поредицата от вторични трусове, включително силния трус с магнитуд 6,2, разтърсил острова в четвъртък, предаде БТА. Ранени са най-малкото 1353 души, повечето - в най-тежко пострадалия район в северната част на Ломбок, който е бил най-близо до епицентъра на неделното земетресение от 6,9. Повредени са десетки хиляди сгради, включително 67 000 къщи, 606 училища, три болници, 65 джамии и шест моста.", "date": "2018.08.12", "title": "Расте броят на загиналите от силното земетресение в Индонезия - вече са 392"}
{"url": "https://www.24chasa.bg/novini/article/7006201", "text": "    Двама загинаха на място, други двама бяха тежко ранени в тежка катастрофа край врачанското с. Алтимир.Днес следобед отиваща към Оряхово \"Тойота\" с врачанска регистрация се забила челно в идващ откъм Враца \"Хюндай\" със софийски номера. Жестокият сблъсък станал пред очите на шофьор на унгарски тир, който спрял и подал сигнал на тел.112. При удара на място загинала жена, която седяла на предната седалка във врачанския автомобил, загинал и шофьорът на столичната кола. Със счупени крака и други тежки травми водачът на тойотата е бил приет в болницата в Бяла Слатина без опасност за живота. 34-годишен мъж от столицата е откаран във врачанската болница в много тежко състояние с множество наранявания. Според първоначалната полицейска информация челният удар между двете коли бил предизвикан от изпреварване на прав участък от пътя. Унгарския тираджия казал пред разследващите, че бил изпреварен от корейския автомобил и шофьорът му не успял да се прибере навреме в лентата си. За няколко часа натовареното движение по оряховското шосе бе затворено и пренасочено през Бяла Слатина - с. Търнава за всички автомобили.                                                                                                                                                                                                      ", "date": "2018.08.12", "title": "Двама загинаха при челен сблъсък във Врачанско"}
{"url": "https://www.24chasa.bg/novini/article/7006200", "text": "Ако президентът Румен Радев е решил да води политическа война с ГЕРБ, това е негово право. Но не приемам да бъдат атакувани експерти от Министерството на финансите, които гарантират финансовата стабилност на държавата. Този коментар направи финансовият министър Владислав Горанов във Варна в отговор на сутрешните изявление на президента Румен Радев. По-рано през деня държавният глава обясни, че експерти, назначени от предното правителство на ГЕРБ са дали на фирмата, в която работи Митьо Очите да пази митнически сгради. Хората, подписали обществената поръчка са на работа в системата от повече от 20 години. Трябва ли сега да казвам, че началничката на отдел \"Обществени поръчки\" е сестра на висш политик от БСП. Не трябва, защото тя е добър държавен служител и работи от много години в МФ, заяви още Горанов. Той отговори и на критиките на президента, че властта закриляла Митьо Очите. Радев да каже кой го закриля, властта го хвана с помощта на Турция, каза Горанов. Дипломацията не е като авиацията и не е правилен ход първата ти реакция да е агресивна, коментира пък зам.-министърът на външните работи Георг Георгиев критиките на държавния глава срещу българската реакция на думите на Зоран Заев за Илинденското въстание.", "date": "2018.08.12", "title": "Горанов: Радев да не замесва администрацията в политическа война с ГЕРБ"}
{"url": "https://www.24chasa.bg/novini/article/7006196", "text": "Най-малко 39 цивилни, включително 12 деца, са загинали днес от взрив в оръжеен склад, намирал се в мазето на жилищна сграда в Сармада, в сирийската провинция Идлиб, предаде Франс прес. Агенцията се позовава на  данни на Сирийския център за наблюдение на правата на човека. Все още не е ясно каква е причината за експлозията. От експлозията е рухнала пететажна сграда и е затрупала много от жертвите. Базираният във Великобритания Център за наблюдение на човешките права съобщава за 18 жертви. Не е ясно дали те са цивилни, предаде БТА. Твърди се, че складът е бил на трафикант на оръжие, работещ за джихадистка групировка, създадена от бивш клон на Ал Каида, която контролира по-голямата част от провинцията. Повечето от загиналите са членове на семейства на бойци от групировката. Петима души са извадени живи изпод развалините на рухналата от взрива сграда. В Идлиб се водят боеве между сирийските правителствени сили и бунтовниците. През последните три години хиляди бунтовници и техните семейства бяха евакуирани от различни части на Сирия в Идлиб по силата на споразумение с правителството, отбелязва ДПА.", "date": "2018.08.12", "title": "Най-малко 39, сред които и деца, загинаха при взрив в сирийската провинция Идлиб"}
{"url": "https://www.24chasa.bg/novini/article/7006208", "text": "Лидерите на петте страни, разположени около Каспийско море, подписаха днес в казахстанския град Актау конвенция, дефинираща правния статут на това стратегическо море, в което има значителни залежи на петрол и газ, предаде Франс прес. Документът беше парафиран от президентите на Русия, Казахстан, Иран, Азербайджан и Туркменистан. Така Каспийско море получава ясен статут, какъвто нямаше от разпадането на Съветския съюз, предаде БТА. Преди церемонията по подписването домакинът, казахстанският президент Нурсултан Назарбаев, определи събитието като историческо. \"Можем да кажем, че консенсусът за статута на морето беше постигнат трудно и отне време. Преговорите продължиха 20 години и изискваха големи и общи усилия от страна на заинтересованите държави\", отбеляза той. Руският държавен глава Владимир Путин каза, че и той, и колегите му смятат, че каспийската среща на върха е имала \"епохално значение\", и призова за по-голямо военно сътрудничество между каспийските страни. Путин подчерта, че Конвенцията за правния статут на Каспийско море утвърждава изключителното право и отговорност на държавите за съдбата на Каспийско море, като установява ясни правила за колективното му използване. \"Въз основа на консенсус и взаимно зачитане на интересите бе изработен съвременен и балансиран международен договор, който заменя съветско-иранските споразумения от 1921 и 1940 г.\", заяви руският президент, цитиран от ТАСС. Иранският му колега Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат. Казахстанският лидер заяви, че в дейността си страните ще се придържат към основни принципи - превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни. Назарбаев отбеляза, че на срещата е постигнато съгласие по разделянето на акваторията на Каспийско море на зони с различен режим. Определихме териториални води от 15 морски мили, като външните им граници придобиват статут на държавни. Към териториалните води се добавя риболовна зона от 10 мили, където всяка страна има изключителни търговски права. За да се запазят уникалните биологични ресурси, риболовът в цялата акватория ще се осъществява на принципа на съгласувани национални квоти, подчерта той. Подписването на конвенцията ще съдейства за успокояване на продължило с десетилетия напрежение в този богат на изкопаеми горива район - залежите от петрол в него се изчисляват на близо 50 милиарда барела, а от природен газ - на около 300 000 куб. м. Днешната среща на върха е петата от 2002 г. насам, макар че след разпадането на СССР, когато около морето се появиха четири нови държави, са били свикани над 50 министерски и технически срещи, припомня АФП. В Актау бяха подписани документи за сътрудничество в сфери като сигурността и борбата с тероризма, както и търговско-икономически споразумения.", "date": "2018.08.12", "title": "Подписаха Конвенция за статута на Каспийско море (Видео)"}
{"url": "https://www.24chasa.bg/novini/article/7006223", "text": "15-годишно момче беше спасено от удавяне на бургаския плаж. То беше извадено от морето в района на моста, предаде  . Свидетели на случилото се обясниха, че момчетата са били две, но само едно от тях е паднало във водата. \"След като ни повикаха и отидохме на място видяхме, че момчето вече е изкарано на плочата на моста\", обясни спасителят Зорница Желязкова: \"Видимо в безсъзнание, без дишане, без пулс, без нищо, просто си лежи. Започнахме да прилагаме първа долекарска помощ, както си е по реда. След това започна малко по малко да идва на себе си, каза си името, годините, личеше си, че се върна към живота. Свидетели около него ни казаха на нас, че са видели някой да им дава нещо и след това момчето е паднало във водата\". Желязкова допълни, че момчето е било в съзнание, когато е откарано от линейката.", "date": "2018.08.12", "title": "Спасиха 15-годишен от удавяне в Бургас. Свидетели: Дадоха му нещо преди да падне в морето"}
{"url": "https://www.24chasa.bg/novini/article/7006248", "text": "Tурският президент Реджеп Тайип Ердоган нарече понижаването на стойността на турската национална валута - лирата \"заговор\" срещу Турция, но заяви, че турският народ няма да се предаде, съобщи агенция Ройтерс. , предаде БТА. В изказването си Ердоган заяви още, че лихвените проценти са средство за експлоатация, което прави богатите още по-богати, а бедните още по-бедни. \"Няма да паднем в този капан\", подчерта турският президент, който е известен с враждебното си отношение към повишаването на лихвите. \"На онези, които жертват стратегическото партньорство, съюзничеството на 81-милионна държава в името на връзки с терористични организации, казваме \"довиждане\", заяви още Ердоган в реч в Трабзон, цитирана от турската телевизия СиЕнЕн-Тюрк. Той отново обвини САЩ, че жертват Турция заради американския пастор Андрю Брънсън, съден в Турция по обвинения в тероризъм. \"Няма да се предадем. Щом вие заставате срещу нас с долара, ние ще потърсим начини да продължим своите дела по други пътища\", каза още Ердоган. По думите му Турция отново е изправена пред \"политическа и подла игра\". \"С Божията воля ще превъзмогнем и нея\", добави президентът. \"Заявявам от Трабзон, видяхме вашата игра. Онова, което не успяха да направят с провокации и преврат, се опитват сега да осъществят чрез пари. Това, ясно казано, се нарича икономическа война\" , изтъкна турският лидер. Турската лира загуби около 40 на сто от стойността си тази година, преди всичко заради безпокойства за влиянието на Ердоган върху икономиката, призивите му за понижаване на лихвените проценти и влошаването на отношенията със САЩ, отбелязва Ройтерс.", "date": "2018.08.12", "title": "Ердоган: Спадът на турската лира е заговор срещу Турция"}
{"url": "https://www.24chasa.bg/novini/article/7006328", "text": "Две села на гръцкия остров Евбея бяха евакуирани днес заради горски пожар, който бързо се разраства под въздействието на силен вятър, предаде Ройтерс. Пожарната служба посочи, че евакуацията на селата Кондодеспоти и Ставрос е превантивна мярка, предаде БТА. Горски пожари край Атина през юли причиниха смъртта на 94 души.", "date": "2018.08.12", "title": "Евакуираха две села на гръцкия остров \nЕвбея заради пожар (Видео)"}
{"url": "https://www.24chasa.bg/novini/article/7006164", "text": "Китайски турист загина в Кения, след като беше нападнат от хипопотам край бреговете на езерото Найваша, предаде Ройтерс. Китаецът правел снимки на живописния пейзаж, когато се случил инцидентът. Когато бил докаран в Окръжната болница в Найваша, той вече бил мъртъв. Друг турист обаче оцелял след нападението. Местните власти в момента издирват агресивното животно. Те съобщиха имената на загиналия и на оцелелия, съответно Чън Мин Чуан на 66 години и У Пън Тъ на 62, предаде БТА. Местните медии изтъкват, че покачването на водите на езерото Найваша карало хипопотамите да навлизат в парковете на близките хотели, търсейки паша извън обичайните си територии. Град Найваша е разположен до едноименното езеро и отстои на 90 километра северозападно от столицата Найроби.", "date": "2018.08.12", "title": "Китайски турист загина, след като беше нападнат от хипопотам, друг е в болница"}
{"url": "https://www.24chasa.bg/novini/article/7006042", "text": "Турските сили за сигурност са неутрализирали издирван терорист от Кюрдската работническа партия (ПКК) по време на антитерористична операция в източния окръг Тунджели, съобщи днес турското министерство на вътрешните работи, цитирано от БТА. В съобщението, цитирано от Анадолската агенция, се посочва, че Атакан Махир е бил включен в списъка с червен код на министерството, който включва най-издирваните терористи. Според турската класификация списъкът на издирваните терористи се състои от пет категории, които са както следва: червена, синя, зелена, оранжева и сива. Турските власти често използват термина \"неутрализирани\" в изявленията си, който предполага, че бунтовниците са били или убити, или заловени. Кюрдската работническа партия (ПКК) се разглежда като терористична организация от Турция, ЕС и САЩ. Групировката води въоръжена борба срещу турската държава от 1984 г., отнела досега живота на близо 40 хиляди души.", "date": "2018.08.12", "title": "Турските сили за сигурност неутрализираха издирван с червен код терорист от ПКК"}
{"url": "https://www.24chasa.bg/novini/article/7006150", "text": "Глоби след опита за рекорд на Гинес за най-дълго хоро в планината, съобщи NOVA. Управата на „Национален парк Рила” ще санкционира организатора на филм за рекорда на Гинес заради това, че в нарушение на закона за защитените територии част от участниците в хорото, навлезли в едно от Седемте рилски езера. Ако бъде установена самоличността на танцувалите в езерото „Бъбрека”, всеки от тях може да отнесе глоба до 5 000 лева. Наказанието за организаторите на събитието може да достигне до 10 000 лева. Вчера седем ансамбъла, облечени в народни носии, играха край Седемте рилски езера с цел да оформят най-дългото хоро в света. Дали опитът им е бил успешен ще стане ясно след месец.", "date": "2018.08.12", "title": "Глоби след опит за рекорд на Гинес за най-дълго хоро в планината"}
{"url": "https://www.24chasa.bg/novini/article/7006158", "text": "Движението по път I-5 Стара Загора – Димитровград, в участъка между с. Средец и с. Тракия е временно ограничено поради ПТП, съобщиха от пресцентъра на Агенция \"Пътна Обходният маршрут е по път I-5 c. Средец – с. Опан – с. Тракия – път I-5 и обратно. Трафикът се регулира от Пътна полиция. Движението по път II-15 Враца – Мизия в участъка от Борован до Добролево е временно ограничено поради ПТП. Трафикът се осъществява по обходен маршрут през селата Борован – Бяла Слатина – Алтимир и обратно и се регулира от Пътна полиция.                                                                                                                                                                                                                                                                                                                       ", "date": "2018.08.12", "title": "Катастрофи в Старозагорско и във Врачанско ограничиха движението по пътищата"}
{"url": "https://www.24chasa.bg/novini/article/7005883", "text": "Хеликоптерът на \"Гранична полиция\", който помагал на \"Пътна полиция\" като следи за нарушение от въздуха, е подал сигнал за едно нарушение, съобщи главен инспектор Петър Соколов от \"Пътна полиция\". Става дума за шофьор, който карал в аварийната лента. Тепърва ще се преглеждат кадрите от камерите на машината, в резултат на което ще има и други санкционирани, обясни полицаят. Той посочи, че операцията продължава и днес. Този път обаче ще се следи за трафика от морето към София. На пътните полицаи ще помага и хелипкотер на \"Гранична полиция\", както и служители на МВР в цивилни коли, които ще подават сигнали за нарушители до колегите си. В ранната сутрин са станали две тежки катастрофи, обясни Соколов. При едната край Първомай \"Фолксваген Голф 2\" забил отзад трактор с влекач. Загинали са трима души от Голфа. Предполага се, че причината за инцидента е висока скорост. В другата тежка катастрофа, станала малко преди 9 ч. в района на Лом, шофьорът не се съобразил с червен светофар да не преминава през жп прелез. От удара между колата и влака, е починала 38 - годишна жена, която се е возила в лекия автомобил.", "date": "2018.08.12", "title": "Хеликоптерът, помагал на КАТ, дал сигнал за едно нарушение (Снимки)"}
{"url": "https://www.24chasa.bg/novini/article/7005900", "text": "Първомайското село Православен е в шок, след като стана ясно, че и тримата мъже, които загинаха тази сутрин, са местни жители. Те са на 25, 29 и 30 г. и работят като строители. Както вече полицията съобщи, жертвите са пътували с \"Фолксваген\" с кърджалийска регистрация. На главния път Пловдив-Хасково, между Първомай и Бяла река, автомобилът им е настигнал и блъснал отзад трактор с ремарке. При удара шофьорът на леката кола Юсеин Рашид е издъхнал зад волана, а двамата му спътници Фахри Мюмюн и Сергей Серафимов са изхвърчали навън. Водачът на трактора Севал Юсеин е на 50 г. и също е от Православен. Той е бил откаран за преглед в болница, няма сериозни наранявания. \"Хората в Православен не могат да повярват, че се е случила такава трагедия. Всички сме потресени\", каза пред \"24 часа\" кметът Веселин Недев. След като 4 часа бе затворен, пътят вече е разчистен.", "date": "2018.08.12", "title": "Първо в \"24 часа\": Православен потъна в скръб - и тримата загинали са оттам"}
{"url": "https://www.24chasa.bg/novini/article/7005914", "text": "Хиляди израелски араби протестираха снощи в Тел Авив срещу спорния нов закон за националната държава, който според критици маргинализира израелските граждани, които не са евреи. Според израелската обществена телевизия в демонстрацията са участвали над 30 000 души, предаде Франс прес, цитирана от БТА. Вчерашната акция беше организирана по инициатива на организации, представляващи малцинството на израелските араби. Преди седмица масов протест беше организиран от друго малцинство, друзите, които също са против новия закон. И евреи се присъединиха вчера към демонстрантите, които скандираха на арабски и на иврит лозунги като \"Равенство!\" и \"Апартейдът няма да мине!\", а някои наричаха премиера Бенямин Нетаняху \"фашист\". Премиерът постна в Туитър видео с протестиращи, развяващи палестински знамена, и написа: \"Няма по-добро свидетелство, че Законът за националната държава е необходим\". \"За първи път десетки хиляди араби дойдоха в Тел Авив заедно с еврейски демократични групи. Това е първата сериозна демонстрация срещу този закон, но няма да е последната\", каза Айман Одех, арабски депутат в израелския парламент, цитиран от АП. Амос Шокен, издател на опозиционния в. \"Аарец\", който също присъства на митинга на площад \"Ицхак Рабин\", призова израелските араби \"да не отстъпват, поднасяйки подарък на крайната десница\" и да продължат мобилизацията против един текст, който легализира дискриминацията, предаде Франс прес.", "date": "2018.08.12", "title": "Хиляди на митинг в Тел Авив против закона за националната държава (Снимки)"}
{"url": "https://www.24chasa.bg/novini/article/7005899", "text": "Шестима нобелови лауреати и водещи китайски учени се събраха в Пекин на първия „Цуей форум\", който се фокусира върху насърчаването на индустриализацията на научните и технологични постижения. Нобеловите лауреати похвалиха важния принос на Китай в сферата,  Артър Макдоналд, носител на Нобеловата награда за физика за 2015 г., в речта си отбеляза, че Китай е инвестирал огромна сума пари и ресурси в изследването на квантовата теория. Подземната лаборатория „Дзинпин\" в провинция Съчуан в момента е най-дълбоката и най-голяма лаборатория в света за изследването на отраженията на космическите лъчи, посочи ученият. Майкъл Левит, един от носителите на Нобеловата награда за химия за 2013 г., заяви по време на форума, че Китай е навлязъл в нова епоха и той е щастлив да види огромния потенциал на толкова много млади учени. Сред другите нобелови лауреати, участници във форума, бяха Май-Брит Мосер, Едвард Мосер и Шуджи Накамура. Дай Цюнхай, професор от университет Цинхуа и член на Китайската академия по инженерство, както други известни китайски учени, също се включиха в беседите.", "date": "2018.08.12", "title": "Форум за индустриализацията на научните и технологични постижения събра нобелови лауреати в Пекин"}
{"url": "https://www.24chasa.bg/novini/article/7005927", "text": "Втори ден в неизвестност са три деца на възраст между 12 и 15г. от село Спасово, община Ген. Тошево. В петък около 13 ч. четири деца влезли в морето на неохраняем плаж. Имало е силен вятър и вълнение. Едното дете е успяло да излезе и е повикало спасителя от плажа в Дуранкулак. Според информация, децата са се къпали в неохраняемата зона на плажа посока село Крапец и са били на около 500 метра от спасителния пост. „В момента в който са били в морето с тях е била една жена, вероятно леля, а родители и приятели били по-встрани” – каза кметът на село Дуранкулак Веселин Йорданов. Той потвърди, че издирването продължава без резултат до момента. Последният инцидент в Дуранкулак е от 2016 г., когато две момчета са излезли с рибарска лодка и не са се върнали. Децата са обявени за издирване, в действията се включват и „Гранична полиция” и Районно полицейско управление Шабла. И днес продължават силният североизточен вятър и голямото вълнение. Според директора на Областния съвет на БЧК – Добрич, д-р Артюн Еринозов, организацията има един пост на плажа в Дуранкулак, който също е неохраняем. „Един пост се грижи за по 50 метра ширина от двете страни и до шамандурите. Всичко друго извън зоната е неохраняемо” – каза д-р Еринозов. Спасителите не бива да напускат зоната, която охраняват.                        ", "date": "2018.08.12", "title": "Три деца изчезнаха във вълните край Дуранкулак"}
{"url": "https://www.24chasa.bg/novini/article/7005926", "text": "От космическия център \"Кенеди\" в Кейп Канаверал, щата Флорида, беше изстреляна с ракетата носител \"Делта IV Хеви\" сондата на НАСА \"Паркър\", която ще \"докосне\" Слънцето и ще изследва неговата корона, предадоха световните агенции. Хиляди зрители проследиха изстрелването на космическия апарат от Кейп Канаверал. Сред тях беше и 91-годишният астрофизик Юджийн Паркър, на чието име е кръстена сондата. Той е сред пионерите в изучаването на слънчевия вятър. Стартът на сондата беше отложен с един ден. Вчера, минути преди изстрелването й, се появи технически проблем, свързан с налягането на хелия в една от системите, информира БТА. Сондата \"Паркър\", на стойност 1,5 милиарда долара, е с размерите на автомобил.Нейната мисия е доста дръзка. Тя ще бъде първият космически апарат, който ще се опита да оцелее в пъклените условия на слънчевата корона. Тя е част от атмосферата на Слънцето, която е 300 пъти по-нагрята от повърхността на звездата. Сондата ще трябва да премине на 6,2 милиона километра от повърхността на Слънцето и да прекоси 24 пъти неговата корона по време на 7-годишната си мисия. Четири инструмента на борда на космическия апарат ще се опитат да разкрият отдавнашни загадки и може би да направят изненадващи открития, отбелязва Франс прес. Сондата \"Паркър\", която е с размерите на малък автомобил, ще отнесе със себе си 4 инструмента, всеки от които е съставен от няколко апарата, предоставени от учени от различни страни. Магнитометърът FIELDS ще изследва магнитните и електрическите полета, за да се опита да отговори на въпроса \"Какво затопля слънчевата корона\", поясни Тиери Дюдок от Френския център за научни изследвания. Слънчевата корона - най-външната част от слънчевата атмосфера, се простира на милиони километри от светилото, а температурата й надхвърля 1 милион градуса Целзий, докато температурата на повърхността на Слънцето достига \"едва\" 6000 градуса Целзий. Става въпрос за несъответствие с природните закони, които гласят, че с отдалечаването от източника на топлина температурите спадат. Възможно е екстремните температури да се дължат на влиянието на електромагнитни полета. Инструментът SWEAP (Solar Wind Electrons Alphas and Protons Investigation) ще има за цел да разкрие загадка, свързана със слънчевия вятър, непрестанния поток йонизирани частици, които се движат със скорост 500 км/сек. Като наблюдават йоните и електроните в слънчевата атмосфера, учените се надяват да определят температурата и плътността на този поток. \"Това ще ни помогне да предскажем по-добре кога слънчеви бури ще връхлетят Земята\", заяви Джъстин Каспър от Мичиганския университет. Инструментът ISIS (Integrated Science Investigation of the Sun) ще се концентрира върху тежките йони, най-високоенергийните частици. \"Те се движат към Земята с феноменална скорост, близка до тази на светлината - отбеляза Дюдок. - Те могат да достигнат Земята за между 30 и 60 минути. В деня, когато ще искаме да поемем към Марс, ще трябва да можем да предскажем въпросните изригвания на частици, защото те могат да имат смъртоносен ефект.\" Камерата WISPR (Wide-Field Imager for Solar Probe Plus), която е с размери на кутия за обувки, ще изследва Слънцето. Астрофизиците се надяват да заснемат изригвания на коронарна маса (изхвърлени с голяма скорост йонизирани частици). Досега камера не е снимала Слънцето от толкова близко разстояние - 6 милиона км при най-близките прелитания, като се има предвид, че разстоянието между Земята и светилото е от порядъка на 150 милиона км. \"Сондата \"Паркър\" ще осъществи първото посещение на звезда от страна на човечеството - заяви Марк Уайдънблек от Лабораторията за реактивни двигатели в САЩ. - Имаме представа какво ще открием, но най-важните резултати могат да дойдат от съвсем неочаквани наблюдения.\"", "date": "2018.08.12", "title": "НАСА изстреля сондата \"Паркър\", която трябва да \"докосне\" Слънцето (Снимки)"}
{"url": "https://www.24chasa.bg/novini/article/7005967", "text": "\"Властта действа все още мудно и нерационално по отношение на модернизацията на флота и въоръжените сили. Ако и тази година се повтори сценарият от миналата - гръмки обещания, заделяне на бюджет и после блокиране на проектите, ще се потвърди тезата, че всъщност модернизацията е благороден предлог да се задели бюджет и после да се трансформира в излишък. Да се генерира излишък, който отново да се похарчи по неясни механизми и критерии.\" Това заяви във Варна президентът на България Румен Радев. Той участва в церемонията по повод 139-aта годишнина на Военноморските сили и присвояването на първото офицерско звание на випуск \"Христо Ботев\" на Висшето военноморско училище \"Никола Йонков Вапцаров\". По думите на президента е недопустимо и неприемливо евроатлантическата перспектива на Македония да става за сметка на българската история, идентичност и суверенитет. \"Вие чухте ли, че има извинение, аз не чух. Това във Фейсбук не е извинение. Той посочи за грешка, но не коригира думите си. За мен българското правителство не реагира така, както трябва да реагира. Не може дългосрочните интереси на България да стават жертва на мимолетен политически пиар. Очаквам от българското правителство ясно заложени параметри и откровено споделени по формален начин на нашите отношения с Македония. Имаме всички основания за добросъседство и за включване на клаузите от този договор, разбира се разширени в глава 35-та от преговорния процес на република Македония в Европейския съюз.\" Така държавният глава коментира изявлението на Зоран Заев. Румен Радев даде кратък и категоричен отговор и на въпрос за контактите му с Бенчо Бенев: \"Направена е официална справка и този човек не е бил в предизборния ми щаб. Не го познавам и не съм ходил на гости у тях.\" Президентът поздрави новите морски офицери и им пожела да служат на България с чест и достойноство. \"На вашето поколение се пада една от най-важните мисии - да въведете, да внедрите и да разгърнете пълните възможности на новата техника, която нашите Военноморски сили заслужават и която трябва да постъпи на въоръжение в най-скоро време. Помнете, че да си български офицер не е просто професия, а призвание и дълг пред Отечеството. Бъдете горди наследници на славното дело на нашите предци, които отдадоха живота си за свободата и независимостта на България\", каза каза пред строя Румен Радев. След ритуала по присвояване на първо офицерско звание на флагмана на ВМС - фрегатата \"Дръзки\" бе издигнат националния флаг и бяха разцветени бойните кораби. Президентът наблюдава операция по задържане на пирати на море от борда на \"Дръзки\".", "date": "2018.08.12", "title": "Румен Радев: Генерира се излишък, който се харчи по неясни механизми"}
{"url": "https://www.24chasa.bg/novini/article/7005969", "text": "Тяло на удавник беше открито на Северния плаж в Бургас. Все още не е установена самоличността на мъжа, който е на видима възраст между 50 г. и 60 г.,  Полицията призовава всеки, който има информация, да се обади на тел. 112 или да сигнализира в най-близкото полицейско управление.                                                                                                                                                                                                                                                                                                                       ", "date": "2018.08.12", "title": "Откриха тяло на удавник на плаж в Бургас"}
{"url": "https://www.24chasa.bg/novini/article/7005972", "text": "Служителят на авиокомпания,   е работил в семейна пекарница и е харесвал идващите с работата му възможности да пътува по цял свят, предаде Ройтерс, цитирайки постове в социални медии. Ричард Ръсел, който обичал да го наричат \"Бийбо\", бил на 29 години, жител на град Съмнър, щата Вашингтон, роден в Кий Уест, щата Флорида. Името му не е съобщено официално, но множество медии разкриха самоличността му, като се позоваха на интервюта със семейството му, колеги и работещи по случая служители на силите на реда. Ръсел е работел от 3,5 години като част от наземния персонал на \"Хърайзън еър\", дъщерна компания на \"Аляска еърлайнс\", съобщава БТА. В задълженията му е влизало да помага за багажа и да участва в екипите, преместващи самолетите по пистата. Той е заявил в Ютуб, че тази работа изисква да вдига много куфари и чанти. От друга страна тя му позволявала \"да лети до Аляска в свободното си време\". Семейството на Ръсел се премества в Аляска, когато той е на 7 години. Покойният не е съобщавал в социалните мрежи, че се готви за пилот. В някои постове той говори за християнските си убеждения и за възможността да отиде в армията. След излитането Ръсел е заявил пред авиодиспечери, опитали се да го убедят да приземи самолета, че е \"просто един разсипан човек, вероятно му хлопат няколко дъски\". Главният изпълнителен директор на \"Аляска еърлайнс\" Брад Тилдън заяви на пресконференция, че самолетите от този тип нямат заключващи се врати и за разлика от автомобилите, двигателите им не изискват специален ключ, за да стартират, предаде Ройтерс. Авиолиниите в САЩ се грижат за безопасността на летището и смятат, че служителите имат разрешение да са там и може да им се има доверие, обясни той. Разследването е под ръководството на ФБР.", "date": "2018.08.12", "title": "Служителят на авиокомпания, който открадна самолет в Сиатъл вчера, обичал да пътува"}
{"url": "https://www.24chasa.bg/novini/article/7005978", "text": "50-годишният Севал Юсеин, в трактора на който тази сутрин се заби фолксваген и загинаха тримата пътници в него, е бил арестуван за 24 часа, съобщиха жители на с. Православен. Водачът и загиналите са от първомайското село. Според Трафикнюз селскостопанската машина не е била с изправни фарове. От полицията все още няма потвърждение. Мелето стана между Първомай и Бяла река, а сигналът за него бе получен в 5, 32 ч. Трите жертви - Фахри Мюмюн, Сергей Серафимов и Юсеин Рашид, са на 25, 29 и 30 г. и са строители.", "date": "2018.08.12", "title": "Арестуваха тракториста от мелето с трима загинали край Първомай"}
{"url": "https://www.24chasa.bg/novini/article/7005977", "text": "Археолози откриха кости и череп със странна издължена форма при разкопки в Мексико, съобщи Лента. Костите и черепът са на представители на маите и на техни предци, живели преди 7000 години. Става въпрос за най-древната от известните находки, свързани с цивилизация на коренното население на американския континент, която по онова време се е зародила, информира БТА. Изследователите попаднали на три скелета в пещера в щата Табаско в южната част на Мексико. Два от скелетите датират отпреди 4000 години, а третият - отпреди 7000 години, когато ловци и събирачи на плодове преминали към заседнал начин на живот. По думите на учените, пещерата поколения наред не е била ползвана за живеене, а за ритуали и погребения. Смята се, че у древните народи черепът с издължена форма е бил признак на красота и висок статус. По-рано този месец станаха известни резултатите от изследване на американски и британски учени, които заключиха, че гибелта на цивилизацията на маите вероятно се дължи на продължителна голяма суша. Древната цивилизация на маите съществувала на днешната територия на Мексико, Гватемала и Хондурас от 2000 г. пр. Христа до началото на колониалния период. Известна е със своята писменост, развитието на изкуството, архитектурата и със знанията в областта на математиката и астрономията.", "date": "2018.08.12", "title": "Археолози откриха следи от загадъчно погребение, свързано с древна цивилизация"}
{"url": "https://www.24chasa.bg/novini/article/7006004", "text": "По информация на българското посолство в Лондон няма пострадали български граждани при инцидента в Манчестър тази сутрин, при който бяха ранени 10 души. По данни на местната полиция около 2,30 ч. местно време е получено съобщение за престрелка по улиците на града, в който няколко часа преди това се е провеждал Карибски фестивал. Засега няма информация за извършителите, нито за мотивите, довели до инцидента. Български граждани, които желаят да получат актуална информация или да подадат сигнал за техни близки, могат да го направят на дежурния телефон на българското посолство в Лондон: +44 7860828364.", "date": "2018.08.12", "title": "Няма данни за пострадали българи при стрелбата в Манчестър"}
{"url": "https://www.24chasa.bg/novini/article/7006006", "text": "Бързият влак от Видин за София премаза кола на железопътния прелез между Брусарци и Дондуково. Трагичният инцидент е станал вчера сутринта. Лекият автомобил „Форд“ е управляван от 38- годишния Кирил С., жител на село Динково, община Ружинци. Водачът, който имал отскоро шофьорска книжка, не изчакал необходимото време, не се огледал и ослушал. Преминаването през прелеза се осъществявало само със светлинен сигнал, без бариери. Колата потеглила, когато била блъсната и размазана от бързият влак. При удара е загинала на място съпругата му, возеща се на предната дясна седалка. На мястото на жестоката катастрофа са пристигнала пожарни и полиция.Тялото на 38- годишната жена отхвръкнало на десетина метра и е намерена край релсите. Водачът е в болница. Двамата имат две деца.", "date": "2018.08.12", "title": "Бързият влак от Видин за София премаза кола, жена загина"}
{"url": "https://www.24chasa.bg/novini/article/7006014", "text": "Седмината бойци на \"Ислямска държава\", които във вторник бяха депортирани в Република Македония и изпратени в ареста, са били ученици на имам Реджеп Мемиши от Тутунсуз джамия в скопския квартал Чаир, съобщава информационният сайт МКД. Мемиши бе осъден на 7 години затвор за участие и организиране на паравоенни групи и вербуване на бойци за \"Ислямска държава\", информира БТА. Седмината терористи, които са от Скопие, Прилеп, Тетово и Гостивар, на възраст от 23 до 41 години, са били пленени в Сирия в рамките на сътрудничеството с международната коалиция за борба с тероризма и с логистичната подкрепа на САЩ са били докарани в Скопие с военен самолет. Според източници от македонската полиция те дори били доволни, че са върнати в родината си с белезници на ръцете, тъй като повечето арестувани в Сирия и Ирак били \"ликвидирани\". В Тутунсуз джамия в Скопие от години проповядва имамът Реджеп Мемиши, който не е в официалните списъци на свещениците на Ислямската общност в Македония. Мемиши заяви веднъж, че в проповедите си слави джихада и шехидите, които жертват живота си за исляма. Може би не е случайно и това, че няколко протести на албанците в Македония са започвали именно от тази джамия, посочва МКД. Преди четири години главата на Ислямската общност Сулейман Реджепи призова македонската полиция да предприеме мерки срещу Мемиши. През август 2015 г. полицията предприе операция срещу хора, вербували македонски граждани за участие в чуждестранни конфликти, при която бе арестуван и Мемиши.", "date": "2018.08.12", "title": "Бойците на ИДИЛ, задържани в Македония, са били радикализирани от имам от Скопие"}
{"url": "https://www.24chasa.bg/novini/article/7006055", "text": "След трагедията в село край Вльора в петък, когато мъж уби осем свои роднини, опозиционната албанска Демократическа партия обвини премиера Еди Рама че въобще не е реагирал, а е продължил спокойно почивката със семейството си, съобщава македонският в. \"Нова Македония\", цитиран от БТА. Първо реагира лидерът на демократите Лулзим Баша, който изрази дълбоки съболезнования на близките на убитите и каза, че престъплението, което разтревожи цялото албанско общество, е потвърждение за \"обезпокоителната несигурност, която всеки ден се засилва\". След него Еди Палока, координатор на парламентарната група на Демократическата партия, обвини Рама, че не е казал и една утешителна дума на семействата на убитите, а напротив, продължавайки почивката си във Вльора, написал във Фейсбук \"Желая ви спокоен уикенд\". \"Трагедията с право обезпокои всеки албанец. Единственият, който продължава да живее в друг свят, е премиерът на тази страна\", каза Палока. За третата по големина политическа партия в Албания, Социалистическо движение за интеграция, престъплението е последица от нерешените проблеми в една от най-бедните области на страната, забравена от правителството. Като изказа съболезнования на близките на жертвите от името на партията, депутатът от Вльора Шезаи Рокай свърза престъпленията в областта с наркотиците, бедността и емиграцията. \"Оръжието си остава в ръцете на гражданите, а правителството не предприема нищо за събирането му, като оставя гражданите сами да раздават правосъдие\", каза Рокай, като добави, че областта Вльора е богата на петрол и има природни забележителности, но въпреки това е забравена от правителството. Албанската полиция арестува вчера 24-годишен мъж, убил осем свои роднини, сред които жени и деца.", "date": "2018.08.12", "title": "Албанската опозиция обвини правителството на Еди Рама за лошото състояние на сигурността"}
{"url": "https://www.24chasa.bg/novini/article/7006112", "text": "Морето край Дуранкулак изхвърли труповете на две деца. Предстои двете детски тела да бъдат идентифицирани. Това стана на същия неохраняван плаж, от който вчера изчезнаха три деца от шабленското село Спасово. Издирването на третото дете продължава,   Четири деца на възраст между 12 и 15 години около 13 часа вчера влизат в морето, но само едно от тях успява да излезе на брега и да повика помощ. На мястото на инцидента пристига спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успяват да открият децата. И днес продължава силният североизточен вятър, който предизвика опасни вълнения в морето, предупреждават специалистите.", "date": "2018.08.12", "title": "Морето край Дуранкулак изхвърли труповете на две деца"}
{"url": "https://www.24chasa.bg/novini/article/7005802", "text": "Трима мъже издъхнаха на място, след като фолксвагенът, с който пътували, настигнал и блъснал отзад ремарке на трактор. Жестоката катастрофа е станала на главния път Пловдив-Хасково, между Първомай и с. Бяла река. Сигналът е получен тази сутрин след 5, 30 ч. Лекият автомобил е с кърджалийска регистрация. При удара шофьорът му е останал зад волана , а спътниците му са изхвърчали навън. Все още не е установена самоличността им. Водачът на трактора е на 50 г. Пробата му за алкохол е отрицателна. В момента на място са екипи на полицията. Пътят е затворен, движението се отбива през първомайския квартал \"Дебър\" и Бяла река.", "date": "2018.08.12", "title": "Трагедия на пътя - трима загинаха на място близо до Първомай"}
{"url": "https://www.24chasa.bg/novini/article/7005811", "text": "Писателят В.С. Найпол, лауреат на нобеловата награда за литуратура за 2001 г., почина вчера на 85-годишна възраст, съобщиха британски медии, цитирани от ДПА. Найпол е починал в дома си в Лондон, заобиколен от близките си, потвърди съпругата му, лейди Найпол, съобщава БТА. Сър Видиядхар Сураджпрасад Найпол, роден в Тринидад на 17 август 1932 г. в семейство на индийски емигранти, е носител на наградата Букър от 1971 г., удостоен с рицарски сан от кралица Елизабет през 1990 г., автор на романите \"Завой на реката\", \"Дом за мистър Бисвас\", \"Половин живот\".", "date": "2018.08.12", "title": "Почина британският писател В.С. Найпол"}
{"url": "https://www.24chasa.bg/novini/article/7005814", "text": "Руските военни вчера са свалили близо до авиобазата Хмеймим в Сирия въоръжен дрон, съобщи ген.-майор Алексей Циганков, цитиран от ТАСС и БТА. По думите му безпилотният апарат, който бил засечен и унищожен на безопасно разстояние от руската база, е бил изстрелян от територия в \"зоната за деескалация\" в Идлиб, контролирана от бунтовниците. Няма пострадали и материални щети. ", "date": "2018.08.12", "title": "Руските сили са свалили дрон в Сирия"}
{"url": "https://www.24chasa.bg/novini/article/7005818", "text": "Общите приходи на китайските компании от договорени инженерни проекти в страните от „Един пояс, един път\" са се увеличили със 17,8% през първата половина на 2018 г., сочат данни на Министерството на търговията. Приходите на китайските компании от тези проекти възлизат на общо 38,95 милиарда щатски долара, което е 53,5% от общите приходи на страната, се казва в изявлението на министерството. Китайските компании са подписали над 1900 нови инженерни проекта в 61 държави от инициативата „Един пояс, един път\" на обща стойност 47,79 милиарда щатски долара,  От министерството посочват също, че директните инвестиции на китайски компании в страните от инициативата са се понижили с 15% и са били 7,68 милиарда щатски долара за същия период. Основните дестинации за директни инвестиции включват Сингапур, Лаос, Малайзия, Виетнам, Пакистан, Индонезия, Тайланд и Камбоджа. Ли Тиенгуо, изследовател от Китайската академия по социални науки, твърди, че инициативата „Един пояс, един път\" помага на Китай и страните, включили се в нея, да постигнат по-голям консенсус по изграждането на инфраструктурата, което преди бе пречка за икономическото развитие на Азия. Тази година се навършват пет години от старта на инициативата, чиято цел е да насърчи съвместното развитие между страните-участнички. През първата половина на тази година търговията със стоки на Китай като цяло се е увеличила със 7,9% на годишна база, докато ръстът на търговията със страните от инициативата е бил с 2,5 процентни пункта по-висок, сочат данни на митниците.", "date": "2018.08.12", "title": "Китайските фирми с повече приходи от проекти в рамките на инициативата „Един пояс, един път\""}
{"url": "https://www.24chasa.bg/novini/article/7005820", "text": "Хиляди румънци протестираха за втори пореден ден вчера в Букурещ и други големи градове против корупцията и настояваха за оставка на правителството. Демонстрациите преминаха без инциденти, предадоха Ройтерс и ТАСС, цитирани от БТА. По данни на Аджерпрес повече от 25 000 души са участвали в протеста пред сградата на правителството на столичния площад \"Виктория\". Според Ройтерс демонстрантите са били около 40 000, по-малко от 100-те хиляди от предишната вечер. Те протестираха срещу политиката на левоцентристкото правителство на Социалдемократическата партия и Алианса на демократите и либералите, настоявайки за неговата оставка и предсрочни избори. Протестиращите носеха румънски знамена и знамена на Европейския съюз, надуваха вувузели и скандираха: \"Оставка!\", \"СДП - червена чума\", \"Румъния събуди се!\" и \"Няма да си тръгнем!\". На площада бяха разположени подразделения на жандармерията и пролицията, както и линейки. Автомобилното движение в района беше ограничено. Участниците в мирния протест започнаха да се разотиват около 23,00 ч. Хиляди румънци, недоволни от опитите на политиците да декриминализират корупционни престъпления, протестираха вчера и в градовете Клуж, Сибиу и Брашов в Трансилвания, в Тимишоара на границата със Сърбия и в източния град Яш.", "date": "2018.08.12", "title": "Вторият протест срещу правителството в Румъния премина без инциденти"}
{"url": "https://www.24chasa.bg/novini/article/7005726", "text": "Две земетресения с предварителен магнитуд 5,4 и 5,1 разтърсиха вчера Северна Албания, където десетки сгради понесоха материални щети, предаде Асошиейтед прес. Албанското министерство на отбраната съобщи, че по-силният трус е бил регистриран в 17,33 ч. (15,33 ч. по Гринуич) на дълбочина 5 км близо до село Виньол в област Мат на 120 км северно от столицата Тирана. Институтът по геонауки, енергия, вода и околна среда съобщи, че другото земетресение е било регистрирано в 17,38 ч. (15,38 ч. по Гринуич) на около 40 км северно от Тирана на дълбочина 24 км близо до град Булкизе. Министерството на отбраната съобщи, че 67 къщи са повредени в Клос, Мат и Булкизе, но няма пострадали хора. Земетресението бе усетено силно в Тирана и в по-голямата част от страната, както и в съседните Македония, Косово, Черна гора и Босна, предаде Асошиейтед прес, цитирана от БТА. Местната медия Balkanweb.com съобщи, че голяма скала е паднала на шосе Валбоне-Байрам Кури на североизток в резултат от земетресението и е ударила преминаващ автомобил, ранявайки двама от пътниците. Властите не са потвърдили информацията. Земетресение със същия магнитуд удари Западна Албания преди седмица, причинявайки леки материални щети.", "date": "2018.08.12", "title": "Земетресения с магнитуд 5,4 и 5,1 в Албания причиниха материални щети (Обновена)"}
{"url": "https://www.24chasa.bg/novini/article/7005835", "text": "Училищен автобус преобърна на магистралата в американския град Ню Джърси. При инцидента пострадаха 40 души, няма жертви, съобщи телевизия CBS като се позовава на информация от местната полиция. Пострадалите деца и възрастни са разпределени в няколко болници с травми, но без опасност за живота. Пътниците са се връщали от пикник. Полицията предполага, че в катастрофата е участвал още един автомобил, който е напуснал мястото на инцидента веднага след сблъсъка,  „Все още е твърде рано да се правят изводи, разследването е в твърде ранна фаза“, коментира кметът на Нюарк Рас Барака, който се среща с някои от потърпевшите, за да получи повече информация за инцидента.", "date": "2018.08.12", "title": "Училищен автобус се преобърна на магистрала в САЩ"}
{"url": "https://www.24chasa.bg/novini/article/7005855", "text": "Бившият зам.-вътрешен министър Румен Андреев се е самоубил снощи, научи \"24 часа\". Той се е пострелял в главата в семейната вила в Софийската местност \"Щъркелово гнездо\". Предполага се, че самобуийството е спотанно, станало след скандал със съпругата му. Румен Андреев е роден през 1951 г. в София, завършил е право. В системата на МВР е от 1977 г.. Бил е заместник директор на Националната следствена служба. Назначен е за зам.-вътрешен министър през 2005 г.", "date": "2018.08.12", "title": "Само в \"24 часа\": Самоуби се бивш зам.-вътрешен министър"}
{"url": "https://www.24chasa.bg/novini/article/7005838", "text": "Централната банка на Китай заяви, че разумната парична политика на страната ще остане неутрална и няма да е нито прекалено стегната, нито твърде разхлабена. Фокусирайки се върху задачите обслужващи реалната икономика, финансовите рискове и задълбочаването на финансовата реформа, Народната банка на Китай ще търси нови начини за финансово регулиране и ще поддържа приемствеността и стабилността на политиките, се казва в доклад за второто тримесечие на банката. Централната банка ще направи политиките по-ориентирани към бъдещето, гъвкави и ефективни, ще поддържа подходящ контрол над паричното предлагане и ликвидността в разумни граници, се казва в доклада. В него се добавя също, че политиките ще бъдат предварително настроени според променящата се ситуация,  Народната банка на Китай ще оптимизира финансовата и кредитна структури, ще подобри трансмисионния механизъм на паричната и кредитна политики, ще увеличи капацитета и готовността на финансовите институции, за да служат на реалната икономика за създаването на умерена финансова среда за структурните реформи и висококачественото развитие.", "date": "2018.08.12", "title": "Централната банка на Китай: Паричната политика на страната „няма да е нито прекалено стегната, нито твърде разхлабена\""}
{"url": "https://www.24chasa.bg/novini/article/7005853", "text": "Иранският върховен лидер аятолах Али Хаменей одобри предложението на съдебната власт за създаването на специални съдилища, които да наказват корумпирани служители, предадоха Асошиейтед прес и Ройтерс, цитирани от БТА. Предложението на съдебната власт е те да могат да съдят всички държавни служители, заподозрени за финансови престъпления, включително военни, и да могат да произнасят и смъртни присъди. Аятолах Али Хаменей, цитиран от агенция ИРНА, призова за бързо и справедливо правосъдие от новите съдилища, след като главата на съдебната власт заяви, че страната е изправена пред икономическа война. Риалът се обезцени почти наполовина от април насам под заплахата от американски санкции и при засилено търсене на долари сред редовите иранци, опитващи се да спасят спестяванията си. Централната банка и съдебната власт обвиниха външни врагове - САЩ, Израел, Саудитска Арабия и противници на правителството, живеещи в изгнание - за срива на националната валута и рязкото поскъпване на златните монети. Властите съобщиха, че над 40 души, сред които бивш заместник-управител на централната банка, са арестувани за финансови престъпления, наказуеми със смъртна присъда. \"Сегашните особени икономически условия представляват икономическа война\", заяви главата на съдебната власт аятолах Садек Амоли Лариджани в писмо до Хаменей, с което поиска създаването на специални съдилища, които бързо да решават дела за финансови престъпления. Хаменей се съгласи с предложението, като заяви в отговор: \"Целта (им) трябва да бъде да наказват виновните в корупционни икономически практики бързо и справедливо\". Новите Ислямски революционни съдилища да бъдат учредени за срок от две години с право да наказват с максимални присъди \"онези, които корумпират икономиката\", като правото на обжалване бъде ограничено, предложи аятолах Лариджани в писмото, прочетено по държавната телевизия.", "date": "2018.08.12", "title": "Иран ще има специални съдилища за корупция"}
{"url": "https://www.24chasa.bg/novini/article/7005861", "text": "Президентът Румен Радев е гост на на празника на българските Военноморски сили и тържествения ритуал по присвояване на първо офицерско звание на курсантите от випуск 2018 на Висшето военноморско училище във Варна, предаде БТА. На церемонията присъстваха висши офицери, представители на държавната и местната власт, много родители и близки на младежите. Тази година офицерски пагони получават 16 курсанти - 6 момичета и 10 момчета. Младежите успешно завършват подготовката си в три специализации от специалността \"Организация и управление на тактическите подразделения от ВМС\". Първенецът на випуска е мичман Николай Генов, който приключва обучението си с успех 5.80.", "date": "2018.08.12", "title": "Президентът се включи в празника на българските ВМС"}
{"url": "https://www.24chasa.bg/novini/article/7005867", "text": "Най-малко 10 души бяха ранени при стрелба в английския град Манчестър тази нощ, съобщиха ДПА и ТАСС, цитирани от БТА. Полицията пристигнала в 2.30 часа местно време в квартал Мос Сайд след съобщение за престрелка. Пострадалите, които са били хоспитализирани, са с различна степен на нараняване. Инцидентът станал няколко часа след края на Карибския карнавал в квартала. Други подробности за произшествието засега са неизвестни, започнало е разследване.", "date": "2018.08.12", "title": "Стрелба в Манчестър, най-малко 10 са ранени"}
{"url": "https://www.24chasa.bg/novini/article/7005877", "text": "Гражданите на Мали днес гласуват на втори тур за президент, предаде Франс прес. За поста ще се борят досегашният държавен глава Ибрахим Бубакар Кейта, който е в по-силна позиция, и водачът на опозицията Сумайла Сисе, все още убеден, че може да спечели. На първия тур, състоял се на 29 юли, Кейта получи 41,4 процента от гласовете, а Сисе - едва 17,8 процента, предава БТА. Победителят, който ще встъпи в длъжност през септември, ще има тежката задача да задейства отново мирното споразумение между правителството и бившите бунтовници (главно туареги) от 2015 г., чието прилагане се бави. Споразумението беше сключено след намесата на френската армия, възстановила през 2013 г. правителствения контрол над Северно Мали, където година по-рано джихадистите бяха наложили ислямския закон (шериата). В периода между двата тура опозицията обвини властите, че са се възползвали от несигурността в северната и централната част на Мали, за да манипулират вота на първия тур. Правителството призна, че \"по различни причини\" близо 250 000 избиратели в тези райони не са имали възможност да гласуват, но Конституционният съд отхвърли всички твърдения за изборни измами. Наблюдателската мисия на Европейския съюз настоя за повече прозрачност, както и за гаранции, че днес всички избиратели ще имат достъп до изборните бюра.", "date": "2018.08.12", "title": "В Мали гласуват на втори тур за президент на страната"}
{"url": "https://www.24chasa.bg/novini/article/7006108", "text": "Възможността за сваляне на ислямистката групировка Хамас, която управлява ивицата Газа, е по-близо отвсякога, заяви израелският министър на енергетиката Ювал Щайниц, цитиран от ДПА и БТА. Изявлението беше направено след като през последната седмица Израел и групировката разменяха удари от двете страни на границата. Хамас заяви, че е приел примирие с Израел, а еврейската държава отрече да е било договаряно такова. Щайниц заяви, че свалянето на Хамас \"определено е възможност\". \"Според мен сме по-близо отвсякога до това, ако няма друг избор\", добави той, подчертавайки, че Израел не желае пълномащабна война в Газа. Напрежението се засилва от 30 март, когато палестинците започнаха да организират всяка седмица протести по границата с Израел. Над 160 палестинци бяха убити от израелски войници по време на протести и сблъсъци с армията. Един израелски войник беше застрелян от палестински снайперист, припомня ДПА. Хамас и Израел се обстрелват взаимно и палестинците изпращат горящи балони и хвърчила, довели до пожари на израелска територия. Ислямистката групировка иска вдигане на израелската блокада, наложена над ивицата Газа след като тя пое властта над анклава. Израел иска екстремистите да спрат протестите по границата, ракетния обстрел и изпращането на запалителни балони.", "date": "2018.08.12", "title": "Израел: По-близо сме отвсякога до свалянето на Хамас"}
{"url": "https://www.24chasa.bg/novini/article/7006135", "text": "Белгийските власти обявиха евакуация на пристанището на Антверпен заради пожар в склад с никелов сулфид, съобщи радиостанцията RTL,  Кораби и предприятия се евакуират в радиус от 1,8 км от зоната на пожара, над която се стеле облак от токсичен дим, опасен за човешкото здраве. На местните жители е препоръчано да не отварят прозорците и вратите на домовете си, а на автомобилистите - да не използват системата за вентилация. Пожарът е възникнал в склад с площ шест хиляди кв. метра. Гасенето продължава. Причините за пламването на огъня не се съобщават.", "date": "2018.08.12", "title": "Евакуация на пристанището на Антверпен"}
{"url": "https://www.24chasa.bg/novini/article/7006122", "text": "Турският президент Реджеп Тайип Ердоган е провел телефонен разговор вчера с емира на Кувейт шейх Сабах ал Ахмад ал Джабер ас Сабах, предаде Анадолската агенция, позовавайки се на източници от президентството. Тема на разговора са били двустранните отношения и регионални въпроси, посочиха източниците при условие за анонимност, защото не са били упълномощени да говорят с медиите, съобщава БТА. В разговора е била подчертана и важността на по-нататъшното подобряване на двустранните връзки, казаха още източниците на Анадолската агенция.", "date": "2018.08.12", "title": "Ердоган е разговарял с емира на Кувейт"}
{"url": "https://www.24chasa.bg/novini/article/7006138", "text": "Мигранти съобщиха пред спасителите, че няколко кораба са ги подминали в Средиземно море, без да им окажат помощ, предаде Асошиейтед прес, цитирайки хуманитарната организация \"СОС Средиземно море\". След като неотдавна Италия и Малта не позволиха на кораби с мигранти да влязат в техни пристанища, някои кораби може да не са готови да помагат на мигрантите, защото има опасност да се окажат блокирани в морето и да не им се позволи да достигнат до безопасно място. В петък корабът на организацията \"Акуариус\" спаси 141 души край Либия. Мигрантите са казали, че преди \"Акуариус\" са срещнали пет кораба, които не са им оказали помощ, съобщава БТА. През юни корабът \"Акуариус\" беше принуден дни наред да остане в морето. И Италия, и Малта отказаха да позволят на плавателния съд със 600 мигранти на борда да пусне котва в техни пристанища.", "date": "2018.08.12", "title": "Хуманитарна организация: Кораби са подминали мигранти в Средиземно море"}
{"url": "https://www.24chasa.bg/novini/article/7006145", "text": "Изследване, проведено от Синдиката на българските учители и МВР, показва, че 70 процента от децата в България са жертва на насилие в семействата си, предаде  . Според председателя на учителски синдикат Янка Такева проблемът се дължи и на това, че много родители не приемат начина, по който децата им се отнасят към ученето: \"60% от това насилие се дължи на това, че родителите имат претенции към поведението на своите деца. Особено поведение, свързано с оценките в училище. Учителите също са жертва на агресия, подчерта Янка Такева. Според нея 65 процента от преподавателите в училище са подложени на различен вид натиск: 45% от учителите търпят насилие от страна на родителите. Както българският учител обича да казва \"отглезените родители\" или от тези, които не знаят какво искат.\"", "date": "2018.08.12", "title": "Янка Такева: 70 % от децата в България са жертва на насилие в семействата си"}
{"url": "https://www.24chasa.bg/novini/article/7006148", "text": "Премиерът Бойко Борисов и министърът на образованието Красимир Вълчев ще се срещнат с представители на НИМХ към БАН, с председателя на Академията акад. Юлиан Ревалски и с председателя на Общото събрание проф. Евелина Славчева, съобщиха от пресцентъра на Министерството на образованието. Разговорът ще се състои утре, 13 август, в Министерския съвет от 9.00 часа. След срещата са предвидени изявления за медиите.", "date": "2018.08.12", "title": "Премиерът Борисов и министър Вълчев ще изслушат метеоролозите от НИМХ утре"}
{"url": "https://www.24chasa.bg/novini/article/7006160", "text": "Недопустим е недостигът на места в детските ясли в София. За съжаление, кметът Фандъкова и нейният екип не могат да се справят с този проблем вече 10 години. Това говори за липса на управленска визия. С тези думи председателят на Младежкото обединение в БСП – София Петко Димитров постави началото на символичната акция пред Столична община под мотото „Място за всяко дете“. Така младите социалисти отбелязаха Международния ден на младежта и отпратиха отворено писмо до кмета Йорданка Фандъкова, съобщиха от пресцентъра на БСП - София. „Важно е за всеки млад човек, когато реши да има деца, да получи подкрепата на общината, в която живее, а в европейската столица София не е така. Надяваме се управляващите да обърнат внимание на предложенията ни“, заяви Димитров. В отвореното писмо до Фандъкова младежите са направили конкретни предложения за решеване на проблема с недостига от над 4 000 места в детските ясли в столицата - до преодоляване на недостига – целева финансова помощ за млади родители до 29 г., които учат или работят и за чиито деца в яслена възраст няма места; приоритетно изграждане на детски ясли спрямо нуждите на столичните райони и решаване на проблема с недостига на квалифициран медицински персонал в яслите, чрез справедливо и достойно заплащане. „Откакто съм общински съветник един от най-често задаваните въпроси от млади родители е защо няма място за моето дете, въпреки, че има максималния брой точки, живеем на метри от детското заведение и отговаряме на всички изисквания?“, това сподели Николай Николов от групата на БСП в СОС. „Госпожа Фандъкова се хвали, че Столична община има рекорден бюджет от милиард и половина лева, а продължава да не рашава трайно този важен за младите хора въпрос. На фона на демографската криза в България, в София има, макар и скромен, положетелен прираст. Ето защо Столична община трябва да подкрепя и стимулира младите родители, а не да създава пречки пред отглежданено на деца“, категоричен е младият общински съветник. ДО Г-ЖА ЙОРДАНКА ФАНДЪКОВА КМЕТ НА СТОЛИЧНА ОБЩИНА ОТВОРЕНО ПИСМО УВАЖАЕМА ГОСПОЖО ФАНДЪКОВА, Ние сме млади хора, които искат да продължат да живеят в родината си и да се развиват и създават семейство тук – в София. За нас е изключително важно децата ни да направят първите си стъпки тук, да чуят първия училищен звънец тук, да срещнат първите си приятели тук и да преживеят първите си радости и тревоги точно тук – в нашия град. За съжаление обаче това се оказва изключително трудно. От години в столицата има недостиг на места в детските ясли. В момента за над 4 000 растящи в София деца няма място в нито една столична ясла. Много майки и бащи не могат да запишат своите момчета и момичета в ясла, което ги принуждава да търсят други, далеч по-скъпи, начини за отглеждането им. А често това ги кара да отлагат създаването на деца. Вместо младите родители да бъдат поощрявани, те биват наказвани от държавата и общината. Наказвани за своя избор да създадат и отглеждат децата си в София. Това ли са държавата и общината, в които искаме да живеем? Младите социалисти от БСП – София искаме ние и нашите връстници да създадем семейство и да отгледаме децата си тук. Ние настояваме всяко дете да има своето място в яслите, детските градини и училищата в София. Ето защо предлагаме следните решения: 1. Приоритетно изграждане на детски ясли спрямо нуждите на столичните райони. 2. До преодоляване на на недостига на места – целева финансова помощ за млади родители до 29 г., които учат или работят и за чиито деца в яслена възраст няма места. 3. Преодоляване на недостига на квалифициран медицински персонал в детските ясли чрез справедливо и достойно заплащане. Вярваме, че бъдещето на държавата и столицата ни зависи от всички нас. Нека бъдем отговорни точно към това бъдеще – нашите деца!", "date": "2018.08.12", "title": "Младежите от БСП – София предлагат: Финансова помощ за деца без място в ясла"}
{"url": "https://www.24chasa.bg/novini/article/7006153", "text": "Говорителката на руското външно министерство Мария Захарова предложи на западните страни, които се безпокоят за хуманитарната ситуация в Сирия, да си спомнят собствените си действия по време на бомбардировките над Югославия през 1999 г., включително използването на снаряди с обеднен уран. Захарова каза това днес в Белград, отговаряйки на въпрос на журналист от ТАСС. По-рано сръбските медии съобщиха, че сдружение на сърбите, пострадали от последиците от бомбардировките с обеднен уран, подготвя искове срещу страните членки на НАТО, участвали в операцията през 1999 г., която бе предприета, за да прекрати кървавия конфликт в Косово. \"Аз не давам съвети, но щом питате, според мен това трябваше да се направи отдавна. Гледаме безкрайни изявления на западните страни за Сирия, те се безпокоят за хуманитарната ситуация, постоянно търсят дали сирийското правителство е приложило химическо оръжие. Прекрасно е, че те се грижат така за хуманитарната ситуация в Близкия изток, но има хуманитарни последици в Европа и може би първо трябва да помислят какво са направили на европейския континент тогава и да отговарят за своите действия\", каза Захарова. Тя изтъкна, че натовските войници, които тогава са били на Балканите, отдавна са подали искове за компенсации и в някои страни вече са ги получили. Захарова нарече абсурдна ситуацията, при която \"агресорът получава обезщетения, а жертвата - не\". Операцията на НАТО срещу Съюзна република Югославия през 1999 г. продължи 78 дни, бяха извършени 38 хиляди бойни полета, над 10 хиляди от които бяха с цел бомбардиране. Според изследвания на военни експерти са били изстреляни 3 хиляди крилати ракети, хвърлени около 80 хиляди тона бомби, включително касетъчни и с обеднен уран. По сръбски данни от бомбардировките са загинали между 3500 и 4000 души, около 10 хиляди са били ранени, а материалните щети възлизат на около 100 милиарда долара. Бомбардирането на петролопреработвателни и химически заводи е довело до замърсяване на водите на страната с токсични вещества. Редица експерти съобщават за епидемия от ракови заболявания в районите в Сърбия, които са били бомбардирани с обеднен уран.", "date": "2018.08.12", "title": "Захарова: Запада да си спомни действия си в бивша Югославия, да не се тревожи за Сирия"}
