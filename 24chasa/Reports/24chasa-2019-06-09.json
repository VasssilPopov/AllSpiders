{"url": "https://www.24chasa.bg/novini/article/7498049", "text": "      ДАНС ще предостави на Европейската комисия списък с длъжности, които се заемат от известни политически личности - бивши и настоящи, които са изложени на по-силен корупционен натиск от останалите и се налага да бъдат следени с повишено внимание от НАП и ДАНС. Всички местни и държавни органи трябва да актуализират непрекъснато този списък. Това се предвижда в промени в Закона за пране на пари, които финансовият министър Владислав Горанов е обявил за обществено обсъждане. Счетоводители, консултанти, посредници при сделки с недвижими имоти, търговци на антики и произведения на изкуството , дилъри на виртуални валути и признати валути без златно покритие, както и попечителите влизат в списъка на професиите - потенциални перачи на пари, пише още в промените. Това означава, че те ще бъдат следени от НАП, ДАНС, а банки и финансови институции ще докладват за тях веднага след като сделките им надхвърлят 10 000 евро, или забележат някакви съмнителни признаци. Законът ще забрани на банките да откриват или поддържат анонимни сметки, депозитни сертификати и сейфове, както и такива, наети на фиктивно име. За всяка операция над 50 евро през платежните системи, разпоредена от разстояние, а не на място, ще се търси идентифициране на наредителя и основание за плащането. Съмнителни за пране на пари вече ще бъдат и всички сложни и необичайно големи сделки или операции, както и такива без явна икономическа или законна цел. Сделки с държави и юрисдикции, които не са включени в автоматичния обмен на данни, ще подлежат на комплексна проверка, като ще се търсят реални и номинални собственици, цели на плащанията, произход на парите, източници на имущественото състояние на страните по сделката, както и пълни подробности за всяко плащане - цел, основания, размер, схема на плащане и др. Такава проверка ще се прилага и към лица, които са извън рисковия списък, но имат делови отношения с държави, оценени с висок риск за пране на пари. На свой ред нашите служби ще получават аналогична информация от Брюксел, предвиждат поправките в закона. Ако след проверка съмненията са основателни или не са отхвърлени, то ДАНС има право да откаже създаването на дъщерни дружества или клонове, може да поиска разширен одит на такива компании, както и други мерки по тяхна преценка. При задгранични компании в офшорни зони финансовите институции, НАП и ДАНС трябва да имат пълната информация за реалните собственици. Ако седалището на такива компании е у нас, те са длъжни да уведомят Агенцията по вписванията, ако действителните им собственици откажат предоставянето на необходимата информация. Ако се установи подаване на неистински данни за собствениците, веднага ще бъде уведомявана прокуратурата.", "date": "2019.06.09", "title": "ЕК ще следи български политици на сладки длъжности"}
{"url": "https://www.24chasa.bg/novini/article/7498243", "text": "За нас е много важно Турски поток да мине през България, да бъде изградена АЕЦ \"Белене\" и Черно море да е зона на мир и сигурност. Това каза лидерът на БСП - София Калоян Паргов на Анатолий Карпов, депутат от партията \"Единна Русия\", заместник-председател на Комисията по международни отношения на Руската Дума и член на Обществения съвет към президента на Руската федерация Владимир Путин, както и 12-и световен шампион по шахмат. Карпов гостува днес на Калоян Паргов в Градската организация на БСП в София. Двамата разговаряха повече от час, а срещата им приключи с бърза партия шах, след което Анатолий Карпов остави своя автограф специално за Калоян Паргов върху шахматната дъска. На срещата присъства и заместник-председателят на Градксия съвет на БСП - София проф. Ваня Добрева. Това съобщиха от БСП София. \"Разговорът ни беше приятелски. Благодаря на Анатолий Карпов, че отдели време в балканската си обиколка да направим тази среща в София. Обсъдихме различни теми, свързани най-вече с това как да направим отношенията между България и Русия по-прагматични и взаимноизгодни, коментира Калоян Паргов на брифинга след срещата. - За мен е огромно удоволствие и чест световният шампион по шахмат да ми гостува и да изиграем една бърза партия. Доволен съм, че Анатолий Карпов великодушно прие за приключим реми. Мисля, че този знак на добра воля трябва да го пренесем и развием на по-широка основа в отношенията между България и Русия. Това реми има символично значение\". Калоян Паргов добави, че е потвърдил желанието и позицията на БСП, а и не само на социалистическата партия, че Турски поток трябва да мине през България. \"Заявих също, че АЕЦ \"Белене\" е важен проект не само за нашата страна, но и за региона. И наистина е неизбежен проект, коментира още лидерът на БСП - София. - Изразих още една позиция, която все повече ни вълнува, а именно, че Черно море трябва да бъде демилитаризирана зона, зона на мир и сигурност. Разбира се, потвърдих и нашата позиция, която БСП отстоява още от 2014 година, за отмяна на санкциите срещу Русия. Много ми хареса как Анатолий Карпов описа ситуацията - \"докато Европа е объркана и скована от тези санкции, Русия плаче, а Америка се смее\". Лидерът на БСП - София каза също, че с Анатолий Карпов са обсъдили теми и от областта на културата. \"Обсъдихме една идея на Градската организация на БСП - София, която се опитваме от известно време да реализираме, а именно - по-отчетливо присъствие в града ни на руската култура и изкуство. София има нужда от руска книжарница, от руско кино, от средище на руската култура, каза Калоян Паргов. - Коментирахме също, че санкциите не позволяват на учените и културните дейци от Русия и България да имат засилен обмен на информация и добра комуникация по европейската програма \"Еразъм +\", а това е огромна загуба и за двете страни\". Анатолий Карпов отбеляза, че наложените санкции срещу Русия са сериозна спирачка за връзките и контактите с България. \"Русия беше принудена да отговори с контрасанкции и това се отрази много сериозно на стокообмена между двете страни, коментира той. - Но като цяло - пред отношенията между Русия и България има много големи перспективи за развитие на сътрудничеството, най-вече в енергетиката. Освен това имаме и един много голям териториален общ интерес - Черно море. Много се надявам да възстановим морската връзка между България и Русия. От няколко години в нашата страна на дневен ред е обсъждането как да бъде пуснат отново фериботът от Варна или Бургас до Русия. Това е от голям взаимен интерес\". Световният шампион по шахмат изрази съжаление, че докато България \"маневрираше и спеше\", Турция пое инициативата за Турски поток. \"Сега всичко зависи от България, заяви той. - Ако България не иска да печели от транзита на газ към Западна Европа, ще се намери друго решение. Въпреки че България е най-бързото и най-разумно решение в тази ситуация\".", "date": "2019.06.09", "title": "Паргов към Карпов: За България са много важни Турски поток, АЕЦ \"Белене\" и Черно море да бъде зона на мир и сигурност"}
{"url": "https://www.24chasa.bg/novini/article/7498292", "text": "Този следобед градушка се изсипа в районите на Кърджали, Велинград, Пазарджик и Димитровград. В много райони на Централна и Южна България има краткотрайни превалявания, придружени от гръмотевици, съобщава  . Също този следобед смерч се образува над Варна. Валежите продължават и утре, като е обявен жълт код в 12 области на Северна, Централна и Южна България за интензивни валежи и гръмотевични бури", "date": "2019.06.09", "title": "Градушка в 4 района в Южна България"}
{"url": "https://www.24chasa.bg/novini/article/7498298", "text": "Тялото на жена е извадено от река Дунав на около 21 километра южно от Будапеща, съобщи полицията в изявление, цитирано от АФП Тя е идентифицирана като един от южнокорейските туристи, изчезнали при инцидента, припомни  . Туристическата лодка \"Русалка\" превозваше предимно южнокорейски туристи, когато потъна секунди след сблъсък с по-големия кораб \"Викинг\" на оживен участък от река Дунав на 29 май. \"Властите продължават издирването на седем изчезнали южнокорейски пътници и унгарския капитан на корабчето по цялата южна част на река Дунав,\" каза полицията. Водолазите не успяха да влязат в потъналия кораб поради силното течение в реката, увеличила нивото си след седмици дъждове. Тази седмица в Будапеща пристигна шлеп, който има достатъчно мощен кран, за да вдигне „Русалка“, но експертите твърдят, че няма вероятност това да стане преди вторник. В събота сръбските власти съобщиха, че са мобилизирали пет спасителни кораба и 30 полицейски водолази, за да претърсят сръбския участък от Дунав за жертви.", "date": "2019.06.09", "title": "Откриха тялото на още една от жертвите на потъналото в Дунав корабче"}
{"url": "https://www.24chasa.bg/novini/article/7498316", "text": "Майка на 5-годишно момиче разчита на дарения, за операция на детето в Съединените щати. Вече е опитвала да потърси помощ от държавата, но разказва, че след последните промени във Фонда за лечение на деца няма връзка с институциите, съобщава NOVA. Макар и да може да обслужи плюшеното си мече, самата Цвети не може да обслужва самостоятелно себе си. Родена е с детска церебрална парализа, заради което не може да ходи сама. „Не може да тича с другите деца, скоро ми каза, че искала футбол да играе, иска водни ски да кар. Неща, които поне на този етап няма как да направи. Аз съм й краката, аз съм й всичко”, споделя майката на Цвети Павлина Байлова. Семейството трябва да събере още около 50 хиляди лева. Имат и DMS номер. Но преди да разчита на помощта на хората, майката подала документи във Фонда за лечение на деца. „Изключително добра комуникация имахме, докато не преминаха към Здравната каса, оттам нататък мълчание . Обадих се на Националния телефон, свързах се, дадоха ми друг номер, на който аз продъжение на три дни аз не успях да направя връзка и сме до там”, коментира Павлина. Промяната в системата е факт от началото на април. В писмен отговор от Здравната каса обясняват, че още от Фонда изискали допълнителни документи. Майката твърди обаче, че ги е предоставила. така лечение все още официално не е отказано. А от пациентска организация твърдят, че и след реформата, имат сигнали от родители за проблеми с касата. А там предстои да се преразгледат три отказа на вече бившия Фонд за лечение в Съединените щати. Причината е, че съдът ги е отменил. А майката на цвети е категорична, че ще продължи финансовата битка за операцията на детето без помощта на държавата. „Прогнозите на доктора са, че тя ще може да върви абсолютно самостоятелно. Нещото, към която се стремим с баща й откакто й е поставена диагнозата”, заключава майката на момиченцето.", "date": "2019.06.09", "title": "5-годишно момиченце се нуждае от помощ за операция в САЩ"}
{"url": "https://www.24chasa.bg/novini/article/7498318", "text": "Засега няма данни за пострадали в пожара в жилищен блок в Източен Лондон, съобщи днес говорител на лондонската \"Спешна помощ\", цитиран от Ройтерс. Той допълни, че на мястото на пожара все още има линейки, предава БТА. По-рано днес пожарната служба съобщи, че около 100 пожарникари се борят с пожар, обхванал шест етажа на жилищен блок.", "date": "2019.06.09", "title": "Голям пожар в жилищна сграда в Лондон (Снимки)"}
{"url": "https://www.24chasa.bg/novini/article/7498323", "text": "На магистрала \"Хемус\" до 1 юли ще бъде пуснато движението по виадукта \"Разлив\", след 10-ти - и по моста на 37-ия километър след тунел \"Витиня\". В ремонт за лятото остават други три виадукта. Мостовете са строени в края на 80-те години на 20 век и се ремонтират за първи път. Нови пътни платна, фуги, хидроизолация и колони - държавата ремонтира всичко по виадуктите на АМ \"Хемус\". Колоните по виадуктите на АМ \"Хемус\" не са ремонтирани, откакто са строени, тези греди и тези колони са поставени през 1983-1984 г. В момента се ремонтират пет от общо 17 виадукта по \"Хемус\". \"И долното строене, което е невидимо за пътуващите по виадуктите, самите колони и арматурата, която е в тях, имат нужда от основен ремонт и това се извършва в момента от \"Автомагистрали\" АД\",  каза Петя Аврамова, министър на регионалното развитие и благоустройството. До началото и средата на юли ще бъде отпушено движението по виадуктите \"Разлив\" и на 37-ия км. В ремонта на този виадукт на 37 км. ще отидат 800 тона бетон и 100 тона желязо. Подменят се фугите между пътните платна, откъдето се стича вода и руши бетона.", "date": "2019.06.09", "title": "Пускат движението по 2 виадукта по АМ \"Хемус\" през юли"}
{"url": "https://www.24chasa.bg/novini/article/7497847", "text": "Има сделка за жп ремонтния завод в Карлово. Това каза за “24 часа” преди дни управителят на “Ди Би Карго България” Любомир Гарчев. Фирмата купувач е част от “Ди Би Карго”, която пък е дъщерна на държавния немски жп превозвач “Дойче бан”. От компанията се въздържат да обявяват все още намеренията си след покупката на обявения в несъстоятелност завод. Но експерти от железопътния бранш коментират, че “Ди Би Карго България” развива базите си, вероятно в халетата на новата си придобивка ще ремонтира вагони, а може би в бъдеще и ще произвежда. Жп специалистът Симеон Ананиев свързва в Пловдивско. Медиите в Пловдив още преди седмица лансираха откъм Карлово, че новият собственик ще ремонтира и локомотиви. Ще започне работа през септември със 70 работници, а по-нататък щели да са 300. Това, което официално се знае, е, че българската жп компания на “Дойче бан” вече е подала заявление за сертификат за клас инвеститор в Българската агенция за инвестиции за завода в Карлово. Инвестиционният проект е “Разширяване и обновяване на съществуващо предприятие на “Ди Би Карго” ЕООД в Карлово. Планираният размер на инвестицията е 6,82 млн. лв. за 3 години, като се започне от 2019 -а с очакван брой на работните места през 2019 г. 33 и планирана Източниците на финансиране са собствени - 953 000 лв., и частни заеми - 5,867 млн. лв. Кой е купувачът на фалиралия вагоноремонтен завод? “Ди Би Карго” е създадена през 2002 г. , сега е водещ жп оператор, представен в 15 страни в Европа. В България стъпва през 2010 г. чрез “Ди Би Шенкер Рейл България” като 100% собственост на DB Mobility Logistics AG - водещ световен доставчик на интегрирани логистични услуги, който притежава една от най-развитите транспортни мрежи. Лиценз за жп превозвач получава през май, а започва да оперира от юни същата година. През 2016 г. компанията е преименувана на “Ди Би Карго България”. Тя е третият по големина жп превозвач у нас с повече от 16% пазарен дял и приблизително 280 служители. В сайта на фирмата е записано, че разполага с 350 товарни вагона, 18 локомотива за товарни влакове и 18 за маневрени дейности. Посочват за свои основни клиенти “Аурубис България”, минната компания “Каолин”, производителя на строителни материали “Кнауф България”, стоманодобивния завод “Стомана Индъстри” , както и “Шенкер”, “М&М – Милицер и Мюнх БГ”, “Булмаркет”. Компанията има логистичен парк в Пирдоп и бази. В жп средите се коментира, че с купуването на завода в Карлово “Ди Би Карго” ще премести централата си там. Вагоноремонтният завод от 2013 г. е обявен в неплатежоспособност, а Производството е по иск на старозагорската “ИТТ България”, а към него се присъединява ОББ, която търси връщане на три кредита. Несъстоятелност на Вагоноремонтния завод искат още няколко фирми - “Интерлийз”, “ПС Гард”, “Острец”, “Макметал холдинг”, “Сплавкомерс”. Оттогава са сменени двама синдика. През 2017 г. агенцията за инвестиции води немски инвеститор в Карлово. Коя обаче е тази немска компания, местните медии тогава не съобщават. Източници от агенцията заявиха, че по тази сделка се работи с “Дойче бан” от повече от година. Въпреки че инвестицията в завода в Карлово не е от най-колосалните, самото стъпване на “Дойче Бан” в България с фирмата си за товарни превози и най-вече фактът, че се инвестира в жп ремонтен завод, може да се окаже знаков.", "date": "2019.06.09", "title": "“Дойче бан” взе жп завода в Карлово, инвестира 6,8 млн. лв."}
{"url": "https://www.24chasa.bg/novini/article/7498338", "text": "Шестима души са загинали, а 16 са ранени днес при сблъсък на няколко коли на магистрала в Полша, предаде ДПА. Камион се е влязъл в участък на задръстване близо до северозападния град Шчечин и е предизвикал възпламеняването на няколко автомобила, съобщиха от полицията и пожарната, цитирани от БТА. В сблъсъка са попаднали седем превозни средства заедно с камионът. След потушаването на пожарите спасителите са открили телата на шестима души. Говорител на пожарната каза пред телевизионния канал Tе Ве Ен 24, че няма сведения дали сред убити има деца.", "date": "2019.06.09", "title": "Шестима загинали при катастрофа на магистрала в Полша (Видео)"}
{"url": "https://www.24chasa.bg/novini/article/7498067", "text": "Пети блок на АЕЦ \"Козлодуй\" е пуснат днес в експлоатация след приключване на плановия му ремонт, съобщиха от централата. След проверка и издадено одобрение от Агенцията за ядрено регулиране, блокът бе включен в електроенергийната система на България в 14,58 часа. По време на ремонтната кампания, започнала на 1 май са направени ремонт и профилактика на оборудването и системите на блока и е извършено презареждане на реактора със свежо ядрено гориво. Подменен е и роторът на цилиндър високо налягане на парната турбина, с което се осигурява техническа възможност за работа на блока на повишена мощност до 104%. Шести блок на атомната централа работи с пълно натоварване на мощността.", "date": "2019.06.09", "title": "Пуснаха пети блок на АЕЦ \"Козлодуй\" след планов ремонт"}
{"url": "https://www.24chasa.bg/novini/article/7498077", "text": "Руптли разпространи видео, снимано над пустия град Припят с дрон в събота. Кадрите показват изоставени къщи и паркове, както и взривилия се реактор на атомната централа \"Чернобил\" през 1986 г. Чернобилската авария се приема за най-тежката авария в историята на ядрената енергетика, като наред с аварията на АЕЦ Фукушима I от 2011 година тя е едното от 2-те събития от ниво 7 по Международната скала за ядрени събития. Аварията предизвиква облак от радиоактивни отпадъци, който преминава над части от СССР, Източна Европа и Скандинавия. Обширни райони в днешните Украйна, Беларус и Русия са замърсени, а около 200 хил. души са евакуирани от родните си места. Близо 60% от радиоактивните отпадъци падат на територията на Беларус. Инцидентът повдига въпроса за безопасността на съветската ядрена енергетика, като за известно време забавя развитието ѝ. СССР, а след разпадането му – Русия, Украйна и Беларус понасят значителни разходи за обеззаразяване и здравеопазване, вследствие на чернобилската авария. Напоследък отново се заговори за инцидента покрай сериала на HBO \"Чернобил\", който изпревари \"Игра на тронове\" по рейтинг в IMDB.", "date": "2019.06.09", "title": "Дрон засне как изглежда \"Чернобил\" 33 години след трагедията (Видео)"}
{"url": "https://www.24chasa.bg/novini/article/7498092", "text": "Френският министър на финансите Брюно Льо Мер каза, че е изключително важно Рено (Renault) и Нисан (Nissan) да укрепят съюза си, тъй като автомобилният сектор преминава през бързи промени в области като електромобилите и свързаните автомобили, предаде Ройтерс. След срещата на финансовите министри на страните от Г-20 в японския град Фукуока Льо Мер подчерта съвместната дейност на Рено с Нисан, която може да им помогне да станат лидер в технологиите на 21-и век, предава БТА. Като погледнем към последните 20 години, виждаме, че качеството на Рено е подобрено от партньорството с Нисан, каза той пред репортери. В интервю за Франс прес вчера Льо Мер заяви, че Франция е готова да обмисли намаляване на 15-процентовия си дял в Рено, за да консолидира компанията своето партньорство с Нисан. Той направи този коментар, след като италианско-американският автомобилопроизводител Фиат-Крайслер (Fiat Chrysler) оттегли предложението си за сливане с Рено с мотива, че преговорите са станали безсмислени заради политическата съпротива в Париж. Френското правителство приветства плана, но отиде твърде далеч в исканията си за гаранции и отстъпки, което изчерпа търпението на Фиат Крайслер, казаха източници на Ройтерс.", "date": "2019.06.09", "title": "Френски министър: Жизненоважно е укрепването на съюза между Рено и Нисан"}
{"url": "https://www.24chasa.bg/novini/article/7498102", "text": "Над 1 милион души са участвали в днешния протест в Хонконг срещу законопроекта, предвиждащ разрешаване на екстрадирането на местни жители в Китай, заявиха организаторите, цитирани от Франс прес. Агенцията отбелязва, че това е най-голямата демонстрация в Хонконг, след като той бе върнат на Китай през 1997 г. 1,03 милиона души се включиха в днешното шествие, обяви един от организаторите пред множеството, събрало се пред местния парламент. Думите му бяха посрещнати с овации и аплодисменти, предава БТА. По-рано хонконгската полиция каза, че 153 000 човека са потеглили от началната точка на шествието - парка Виктория, предаде Асошиейтед прес. Според полицията, цитирана от ДПА, в своя пик демонстрацията е достигнала 240 000 души. В. \"Саут Чайна морнинг пост\" писа, цитиран от АП, че половин милион човека са се включили в протеста. Най-голямата демонстрация в историята на Хонконг се състоя през 1989 г. 1,5 милиона души се събраха в тогава британската колония в подкрепа на продемократичните протести на площад \"Тянанмън\" в китайската столица Пекин, отбелязва ДПА.", "date": "2019.06.09", "title": "Над 1 милион протестираха в Хонконг срещу екстрадиране на местни в Китай (Снимки)"}
{"url": "https://www.24chasa.bg/novini/article/7498074", "text": "Червени кандидати за кметове на общини и кметства, които два пъти са губили вече избори за същата позиция, да не могат да се кандидатират отново на предстоящия местен вот. Изключения са възможни след становище от областния съвет на БСП и одобрение от Националния партиен съвет и предизборния щаб. Това е записано в приетия от червения пленум късно в събота механизъм за оценка на досегашните кметове и общинари и за издигане на кандидати за предстоящите избори наесен. Въвежда се уседналост - за кметове и общински съветници може да бъдат издигани хора, които са живели най-малко последните 6 месеца в съответното населено място и имат постоянен или настоящ адрес там, т.е. от втората половина на април тази година. Водещи принципи при номинирането ще са избираемостта и общественият авторитет. Изискват се още и политическа лоялност към БСП, управленски и социален опит, висока обща култура, авторитет в професионалните кръгове, публично поведение, правна култура. Кандидатите ще бъдат проверявани и дали са плащали редовно членския си внос. Всички имена трябва да бъдат утвърдени до септември. Общинските партийни съвети ще решават каква ще е формулата за участие в местния вот. Също те ще изработват и модела на бъдещата червена група съветници с изисквания към отделните кандидати - професии, делови качества и опит. Сред параметрите, които са записани в приетите от пленума правила, са: приемственост, но и подмладяване на съветниците, равнопоставеност на половете, включване на групи в неравностойно положение и представители на гражданското общество. Всички настоящи червени кметове и общински съветници ще бъдат оценявани дали са спазвали закона, изпълнявали ли са предизборната платформа или програмата за управление на БСП по места и личните си ангажименти пред избирателите. Ще се гледат реализираните от тях проекти, предлаганите решения на проблеми на населението, имали ли са редовна връзка с хората. Оценките ще се правят от общинските партийни съвети в срок до 30 юли. До такава степен кметските избори бяха загубени на предишния вот преди 4 г., че сега резултатът, който ще е по-добър, няма как да е победа, коментира пък Румен Овчаров. Той защити Корнелия Нинова. Заяви пред bTV, че тя е извадила БСП от задкулисието, в което са я вкарали точно тези, които сега ѝ искат главата.", "date": "2019.06.09", "title": "Който от БСП два пъти се провали за кмет, го вадят от играта съвсем"}
{"url": "https://www.24chasa.bg/novini/article/7498116", "text": "Американският финансов министър Стивън Мнучин каза днес, че мерките на правителството на САЩ срещу китайския телекомуникационен гигант Huawei са свързани с националната сигурност, а не с търговията, предаде Ройтерс. От самото начало заявихме, че дискусиите за Huawei са свързани с дискусиите за националната сигурност, те са нещо отделно от търговията, обясни Мнучин в интервю за телевизия Си Ен Би Си. Миналия месец министерството на търговията на САЩ включи китайския телекомуникационен гигант в своя списък на юридическите лица, на които е забранено да правят бизнес с американски компании без специално разрешително. В \"черния списък\" по принцип попадат компании, чиято дейност е смятана за вредна за националната сигурност или външнополитическите интереси на Съединените щати, отбелязва Ройтерс. След това американското правителство смекчи някои ограничения, наложени на Хуавей. Министерството на търговията издаде общ лиценз за 90 дни, с който възстановява възможността на китайската компания да поддържа съществуващите мрежи и да предоставя актуализации на софтуера на съществуващите мобилни устройства на компанията. Президентът на САЩ Доналд Тръмп ще реши дали е целесъобразно да бъдат наложени нови мита на вноса от Китай, след като разговаря с китайския си колега Си Цзинпин на срещата на върха на Г-20 в Осака на 28 и 29 юни, каза още в интервюто Мнучин, цитиран от ТАСС. Той добави, че Тръмп иска да се увери в японския град, че Си е готов \"да се движи в правилната посока\".", "date": "2019.06.09", "title": "Американски министър: Въпросът с Huawei засяга националната сигурност, а не търговията"}
{"url": "https://www.24chasa.bg/novini/article/7498141", "text": "Днес се простихме с русенския алпинист Иван Томов, който загина на 17 май, след като покори без кислород четвъртият по височина връх в света - Лхотце. Тялото му беше свалено от 7850 метра височина, а средствата за рискованата акция и транспортирането от Хималаите до България бяха дарени от партийната субсидия на ГЕРБ, предава  . Стотици хора - близки, приятели и колеги, го изпратиха в последния му път. Сред дошлите на погребението в Русе бяха руски и грузински алпинисти, които са били заедно с Иван Томов на експедиции, както и на последната под връх Лхотце.", "date": "2019.06.09", "title": "Погребаха загиналия алпинист Иван Томов в Русе"}
{"url": "https://www.24chasa.bg/novini/article/7497806", "text": "Полицията е задържала жител на арабския квартал Източен Йерусалим Махмуд Телхами по подозрение, че е обрал дома на специалния пратеник на ООН в Близкия изток, българина Николай Младенов, предаде уебсайт на руските евреи в Израел. Високопоставеният дипломат заедно със семейството си живее под наем в източната част на града в строго охранявана зона, пояснява уеб изданието. Промъквайки се в дома, докато семейството спяло, крадецът е задигнал ключовете на мерцедеса на Младенов, който бил паркиран в гаража на сградата и избягал с него. Инцидентът е станал в началото на тази седмица, пише  . Няма пострадали при инцидента. По данни на портала Ynet, заподозреният е задържан след ДНК експертиза. Той изхвърлил фас на мястото на открадната кола. Той отхвърля повдигнатото му обвинение. Срокът на предварителния му арест е удължен до края на тези седмица.", "date": "2019.06.09", "title": "Задържаха палестинец, откраднал колата на Николай Младенов в Йерусалим"}
{"url": "https://www.24chasa.bg/novini/article/7497834", "text": "Окръжният съд в Добрич наложи глоба в размер на 3000 лв. на мъж, извършил компютърно престъпление. 54-годишният подсъдим беше признат за виновен в това, че от 23 до 25 октомври 2012 г. е осъществил достъп и копирал данни от сървър и компютърна мрежа на община Балчик, без разрешението й. Копирана е инфорамация, представляваща защитена от закона тайна - лични данни по смисъла на Закона за защита на личните данни. На преносим компютър, иззет от дома на подсъдимия, били открити файлове с данни за община Балчик и нейните служители - имена, заедно с техните единни граждански номера, адреси, телефони, пароли и друга информация. По делото е установено, че първоначалният нерегламентиран достъп бил осъществен от компютър, обслужващ видеонаблюдението на подземния паркинг на сградата на общината, който е свързан с локалната компютърна мрежа.. Разследването на деянието започнало след подаден сигнал от служители на община Балчик за осъществен нерегламентиран достъп до компютърна система, а впоследствие и до сървърите..Съдът освободи подсъдимия от наказателна отговорност и му наложи административно наказание, тъй като досега мъжът не е осъждан и деянието му не е довело до имуществени вреди. Освен глобата, той трябва да плати и разноските по делото.", "date": "2019.06.09", "title": "3000 лева глоба за хакер на община Балчик"}
{"url": "https://www.24chasa.bg/novini/article/7497838", "text": "Проверяващи от Министерство на земеделието влязоха в неделя на изненадваща проверка в къща за гости в Лясковец, заедно с медии. Инспекцията е част от кампания на министерството за инспекции на 14 къщи за гости, които искат безвъзмездна помощ за създаване, ново оборудване и атракции в туристическите обекти. 150-годишната къща с басейн в Лясковец е финансирана в предишния програмен период, чрез Местна инициативна група Лясковец - Стражица. Капацитетът и е 19 места и функционира от 2015 г. В момента на проверката в нея имаше 7 гости. \"Ще проверим съответствието на дейностите, които са дадени като проектно предложение с реалността, както и дали къщите за гости са използвани до момента като такива, а не за лични цели\", обясни Стефан Спасов, началник на отдел \"Водено от общностите местно развитие\" към МЗХГ. Той уточни, че при открити нарушения в действащи къщи за гости, които са в период на мониторинг на Програмата за развитие на селските райони, ще се предприемат действия за възстановяване на средствата. \"Тези, които вече не са в мониторинг, има разледващи органи, които ще преценят използва ли се къщата или не. И при тези проекти, по които е заявено финансиране за новия период, ще се пристъпи към отказ или ободрение, в следствие на нашите констатации\", разясни експертът. Кокетната база в Лясковец кандидатства с проект за около 100 000 лв. за допълнително оборудване - генератор, помпа за басейна, шезлонги, солари. Финансовата помощ, на която се надяват, е около 70 хиляди лв.. \"Къщата е купена 2012 г. Правили сме я с много желание и много любов. Много повече средства сме вложили, отколкото сме получили от Местна инициативна група Лясковец - Стражица. И без тяхната помощ къщата щеше да си функционира, защото аз имах голямо желание, след като се пенсионирам като начална учителка, да се отдам изцяло на нея\", каза майката на собственика Димитринка Качамакова. Тя уточни, че в къщата за гости са вложени около 400 000 лв. лични средства на двамата й синове и инвестицията се изплаща. \"Работим, изрядни сме, нямаме роднини политици. Пплащаме си в данъчната служба всеки месец туристическа такса, така че няма от какво да се притесняваме\", допълни жената. Близо два часа проверяващите лично броиха съответства ли заложеното в проекта оборудване на наличното. Влизаха в стаите, дневната, кухнята, която се захранва с продукти от местно стопанство. Ровиха се в документите за гости, компютърните регистри пет години назад. \"Това което на мен ми направи впечатление, че има доста чуждестранни гости от Португалия, Франция, Румъния. Има месеци с регистрирани около 150 нощувки, което прави по 5 нощувки на ден. Документите са изрядни. Предоставиха ни и такива за платен туристически данък. Къщата е използвана по предназначение, а не за лични нужди. Напълно отговаря като дейности и разходи на Стратегията за местно развитие на МИГ Лясковец-Стражица, към която собствениците са кандидатствали през миналия програмен период и са подали проектно предложение през настоящия\", обобщи Спасов. Около туристическия обект Местната инициативна група планира да развие местен бранд. Протоколи от проверките на 14-те къщи за гости, заедно с доклади ще бъдат предоставени на ДФ\"Земеделие\", където предстои одобрението на входираните проекти.", "date": "2019.06.09", "title": "Изненадваща проверка на къща за гости\nв Лясковец не откри нарушения (Снимки)"}
{"url": "https://www.24chasa.bg/novini/article/7497870", "text": "Снимка на интересно въздушно завихряне улови варненецът Преслав Тодоров. Фотографията е направена в движение и изпратена до страницата на Метео Балканс в социалните мрежи. След справка с метеоролозите от варненското подразделение на НИМХ стана ясно, че явлението се нарича смерч и е характерно за това време на годината. В следващите няколко дни до вторник, включително се очакват валежи, на места силни и придружени с градушки. Що се отнася до вредата, която може да нанесе градушката, метеоролозите са категорични, че големината на ледените кубчета е тази, която може да нанесе поражения. Малките зрънца, придружени със силен дъжд са по-малко опасни, пише \"Черно море\". По отношение на количеството валежи, когато дъждът е обилен, това може да нанесе вреда върху продукцията на земеделците, защото има предел на насищане, отвъд който земята се преовлажнява и образува наводнени участъци. В общините, в които има проблеми с отводняването, може да се стигне до наводнени участъци. Добрата новина е, че от сряда очакваме успокояване на атмосферата и по-спокойно време. По същото време в Ловешко се разрази силна буря, която възпрепятства движението в района. Затруднения има по пътя София - Варна, при ловешкото село Абланица, където по пътя има паднали дървета вследствие на силния дъжд. В района на селото движението се осъществява в една лента. Преминаването се регулира от екип на \"Пътна полиция\". Сигналът към органите за падналите дървета е подаден след 12.30 часа. На мястото е изпратен екип на пожарната, който да премахне дърветата от пътя. Заместник-кметът на община Ловеч Даниел Колев информира, че до този момент няма сигнали бурята да е нанесла материални щети в района.", "date": "2019.06.09", "title": "Смерч се завихри над Варна (Снимка)"}
{"url": "https://www.24chasa.bg/novini/article/7497928", "text": "От ВМРО излязоха с отворено писмо на Красимир Каракачанов до медиите, с което критикуват Междуведомствената комисия за общата история с Македония. Вижте го:  Смесената комисия по историческите въпроси зацикли върху живота и делото на Гоце Делчев. Три дни скопската страна отказва да признае очевидния, документиран и признат от самия Гоце факт, че войводата е българин по народност. Македонската страна признава, че Делчев е роден в екзархийско населено място - Кукуш, че е бил екзархийски учител, но забравят чия е Екзархията. Забравят също и скръбното изказване на Гоце от писмото му до Никола Малешевски: \"... когато си сме българи и всички страдаме от една обща болест\". Тая болест за Гоце бяха разделенията. И ясно е, че днес в Скопие още има хора, които търсят тези разделения. Докато България търси сътрудничество и обща полза, елитът в Скопие тупа топката и се опитва да ни замазва очите, за да си прокара политиката за НАТО и ЕС. Поредното безобразие на скопските политици пролича достатъчно ясно в предложението им в смесената комисия. Според това предложение Делчев е деец на македонското освободително дело, който бил почитан и от народа на България. На няколко места се споменава как Делчев е символ на Македония, но системно се пропуска, например, че Организацията работи и в Одринско и това се споменава само пътьом. През цялото време се прокарва разделение между \"македонско\" и \"българско\" с внушението, че към онзи момент става дума за различни народи. В резултат, предлага се най-вече заедно да се чества 7 октомври - денят, в който костите на Гоце Делчев са предадени от комунистическата власт в София на Скопие. Между другото са споменати и други възможни дати, но без никаква конкретност и без никакво видимо намерение общо да се отбелязват заедно рождението и смъртта на Делчев, например. За мен подобно предложение е откровена подигравка, която всъщност минира процеса на подобряване на отношенията между двете страни. Досега процесът на разведряване със Скопие се дължи най-вече на великодушието на София и на ангажираността на международни фактори. Но явно време е България да втвърди позицията си подобно на гръцката страна. Да, тъжно е да го кажем - защото става дума за наши братя по кръв, към които България винаги е била (и трябва да бъде!) великодушна. Но, вижда се, че нашето великодушие в този момент се тълкува като слабост. И Скопие се надява работата на общата комисия всъщност да легитимира някаква компилация от измислици, преплетени с научни факти. Ако това продължи, българската делегация трябва да стане от масата с всички възможни последствия за европейската и натовска интеграция на Северна Македония. Вината за това няма да бъде наша.", "date": "2019.06.09", "title": "Каракачанов: Междуведомствената комисия\nза общата ни история с Македония не работи"}
{"url": "https://www.24chasa.bg/novini/article/7497975", "text": "Папа Франциск заяви на аудиенция във Ватикана, че не обича да пътува, въпреки че обикаля света с по-бързи темпове, отколкото предшествениците си, предаде ДПА. \"Добре, ще ви кажа една тайна: не обичам да пътувам. Да! Вярно е!\", каза Франциск на аудиенция във Ватикана, на която присъстваха 400 деца от Италия, предава БТА. На шега той заяви, че обикалянето на света е наказание, и го сравни с разглезено дете, което отказва да яде дадена храна, но въпреки това е принудено да изяде двойна порция от нея. \"Вярно е, че когато пътуваш, винаги срещаш хора, добри хора и научаваш доста от пътуванията. Не обичам обаче да пътувам, такава ми е природата\", довери той. Срещата с децата е била вчера, но от Светия престол разпространиха стенограмата от нея днес. Откакто беше избран за папа през март 2013 г., Франциск е имал 30 пътувания в чужбина, тоест всяка година средно по пет. Неговите предшественици, Бенедикт Шестнайсети и Йоан Павел Втори, имаха средно съответно по 3 и около четири пътувания. За последно Франциск беше в Румъния. Посещението му там продължи от 31 май до 2 юни. В днешната си проповед по време на месата за Петдесетница на площад \"Свети Петър\" във Ватикана Франциск изрази недоволство, че в съвременния свят се е създала \"култура на обидите\", предаде Асошиейтед прес. Франциск препоръча на \"злобата да се отвръща с добро\".", "date": "2019.06.09", "title": "Папа Франциск: Не обичам да пътувам"}
{"url": "https://www.24chasa.bg/novini/article/7498042", "text": "Министрите на финансите и управителите на централните банки на страните от Г-20 подчертаха днес, че напрежението в геополитиката и търговията се е засилило, което повишава рисковете пред ускоряването на световния растеж. Те обаче не призоваха за решаване на задълбочаващия се американско-китайски конфликт, предаде Ройтерс. След едни не леки преговори, които можеше да не доведат до заключителна декларация, финансовите министри и централните банкери от Г-20 потвърдиха на срещата си в японския град Фукуока използваните на срещата на върха на групата в Буенос Айрес през декември формулировки, предлагащи умерена подкрепа за една многостранна търговска система, основаваща се на правила, предава БТА. Световният растеж изглежда се стабилизира и се очаква да се съживи умерено по-късно тази година и догодина, се посочва в комюникето на финансовите министри след приключването на срещата им. Растежът обаче остава нисък с рискове към понижение. Най-същественото - търговското и геополитическото напрежение се засилиха. Ще продължим да търсим решение на тези рискове и сме готови да предприемем допълнителни мерки, се посочва още в заключителния документ. Централният банкер на Германия Йенс Вайдман каза след срещата, че търговският спор между САЩ и Китай може да намали световната търговия с 1 процент в средносрочен план. По думите му глобалната икономика страда много от несигурността. Германската икономика може леко да се свие през второто тримесечие, но не са необходими мерки за стимулирането й, допълни Вайдман. Управляващият директор на МВФ Кристин Лагард призова днес най-големите икономики от Г-20 да превърнат намаляването на напрежението в търговията в свой приоритет, за да намалят рисковете за глобалния растеж, предаде Ройтерс. Срещнахме се в момент, когато световната икономика показва предварителни признаци за стабилизиране и засилване на растежа. Това са добри новини, но пътят, който ни очаква, продължава да е изпълнен с несигурност и рискове, каза Лагард след срещата на финансовите министри и управителите на централните банки от Г-20 в японския град Фукуока. Подчертавам, че за да бъдат смекчени тези рискове, главният ни приоритет трябва да е уреждането на сегашните търговски напрежения, включително премахването на съществуващите митнически тарифи и избягването на нови, каза Лагард. Тя добави, че е необходимо да се работи и за модернизиране на международната търговска система. В приетата на срещата на финансовите министри от Г-20 декларация се говори още за необходимостта от ускоряване на работата за създаване на по-ефикасна система за данъчно облагане на големите цифрови компании, предаде ТАСС. Целта е през 2020 г. да е изработен специален документ по този въпрос. Най-активни привърженици на въвеждането на т. нар. цифров данък са Франция и Великобритания. Те искат многонационалните дигитални корпорации като Амазон (Amazon), Епъл (Apple), Фейсбук (Facebook) и Гугъл (Google) да плащат данъци в страните, където получават основните си печалби, а не в държавите, на чиято територия се намират централите им. В заключителния документ се отбелязва още, че според държавите от Г-20 сегашната ситуация с криптовалутите не представлява опасност за световната икономика, но се запазват рисковете, свързани с използването на тези валути за престъпни цели, съобщи ТАСС. Сред посочените рискове са недостатъчната защитата на потребителите и инвеститорите, прането на пари и финансирането на тероризма. Освен това в декларацията се отбелязва необходимостта да се осигури прозрачност на кредитирането и контрол на дълговите задължения в рамките на инфраструктурните проекти в развиващите се страни.", "date": "2019.06.09", "title": "Г-20: Засилва се напрежението в търговията"}
{"url": "https://www.24chasa.bg/novini/article/7498057", "text": "Германия в момента изпитва недостиг на 100 000 медицински сестри и според експерти търсенето само ще нараства пред следващите няколко години. Чуждестранни работници могат да помогнат за запълване на недостига, но това е по-лесно да се каже, отколкото да се направи. На снимка Карлсруе е красив град. \"Исторически сгради, зелени паркове\" и работа в здравна клиника. Тунизийката Хела Ахамадех има договор, но чака за виза, за да може най-накрая да се премести в Германия, макар че 36-годишната жена ще трябва да остави за известно време съпруга и двете си деца. В клиниката в Касел очакват пристигането й, тъй като медицинските сестри не достигат. \"Запълването на свободните работни места става все по-трудно\", казва Инга Айзел от регионалната компания за здравеопазване Gesundheit Nordhessen Holding, която управлява клиниката в Касел. Според германската Федерална агенция по труда в домове за здравни грижи и клиники има над 40 000 свободни места за медицински сестри. Според Германския съвет на медицинските сестри ситуацията всъщност е по-лоша. Браншовата организация оценява недостига на 100 000. Тъй като се очаква броят на пациентите да нарасне рязко през идващите години, експерти посочват, че системата ще има нужда да наеме 150 000 до 200 000 нови здравни работници през идното десетилетие. \"Ресурсите в Германия изглежда са изчерпани\", казва Ролф Хьофер, ръководител на Де Пе Фау - друга асоциация на медицинските сестри. Германското правителство представи неотдавна план за подобряване на трудовите условия за здравните работници след години на оценяване на положението. \"Работата като медицинска сестра трябва отново да стане привлекателна. Това може да се случи единствено с повече персонал\", заяви здравният министър Йенс Шпан. Освен по-доброто заплащане и обучение, основен елемент на този план е привличането на повече чуждестранни работници. В момента в Германия има около 1,6 милиона медицински сестри, но само 150 000 идват от чужбина. Повечето от тях са от Филипините и Източна Европа, малко и от Тунис. \"Клиниките плачат за помощ, но по правило сме спъвани от германската бюрокрация\", казва Ралф Витек, бивш германски дипломат в Тунис, който е създал агенция за наемане на медицински персонал в северноафриканската страна. По думите на Витек в базата му данни има над 400 потенциални кандидати, но въпреки това на някои хора е била отказана виза, въпреки че имат трудови договори. Берлин се надява да отговори на това предизвикателство чрез създаване на централен офис за ускоряване на сертификацията на квалифицирани работници и осигуряване на одобрение за частните агенции за наемане на служители. В северния тунизийски град Бизерте болничната сестра Хела Ахмадех от седмици чака вест от германското посолство дали ще може да замине за Касел. Макар че има работа в Тунис, пред себе си жената не вижда шансове за напредък. Въпреки образователната й степен от колеж тя получава едва 1000 динара (335 долара) месечно. Междувременно в град Гернбах, Югозападна Германия, 25-годишната Амал Хадж Касем работи като медицинска сестра от около година. Тя също е от Тунис. В рехабилитационната клиника тя поема грижите за пациентите от момента, в който те излязат от интензивното отделение. \"В здравния сектор на Тунис има много проблеми - липса на персонал, липса на пари\", разказва Касем. Тя би искала да доведе и съпруга си в Германия и да имат семейство. \"В Германия ми харесва. Доволна съм от работата, но не знам какво крие бъдещето. Първото ми впечатление тук е, че хората са мили и готови да помогнат\", спомня си тя. Не за всеки обаче началото в Германия е толкова гладко като при Касем. Неотдавнашно изследване на фондация \"Ханс Бьоклер\", която е близка до синдикатите, установява, че интеграция може да е голям проблем. Има случаи на силна неудовлетвореност, едновременно от страна на чуждестранните служители и на утвърдения германски персонал. \"Често оплакване, което силно пречи на сътрудничеството, е липсата на езикови познания\", посочва Йохана Кнюпер от Германската асоциация на медицинските сестри. Според асоциацията все пак е ясно, че чужденците обогатяват живота в клиниките и могат да помогнат да се облекчи недостига на работна ръка. При условие, че политиците намерят точните параметри за постигане на успех. Ахмадех знае, че ще й е трудно, но е уверена в намеренията си. \"Искам да бъда добър пример\", казва тя. Надежда, която несъмнено споделят мнозина в германската здравна система. (От БТА)", "date": "2019.06.09", "title": "Могат ли чужденците да запълнят недостига на здравен персонал в Германия?"}
{"url": "https://www.24chasa.bg/novini/article/7498063", "text": "Кораб, плаващ от Турция за Израел, е бил подпален от нерегистриран пасажер, предадоха ТАСС и Асошиейтед прес, като се позоваха на израелската армия. Тя получила сигнал рано тази сутрин за плавателен съд, който бил хвърлил котва край Северен Израел обхванат от пламъци. По молба на капитана израелски войници претърсили кораба под панамски флаг и задържали криещ се пътник, който бил предаден на полицията за разпит, предава БТА. Според израелски медии корабът е плавал от Турция за Израел и въпросният пасажер запалил пожар на борда, причинявайки щети. Израелската армия обяви случая за приключен и не даде подробности. Според държавното радио инцидентът е имал криминален характер.", "date": "2019.06.09", "title": "Нерегистриран пътник запали кораб от Турция за Израел"}
{"url": "https://www.24chasa.bg/novini/article/7498143", "text": "Нямаме информация за българи, които да са били задържани като бойци на \"Ислямска държава\", каза експертът по тероризъм полк. Амир Горен в предаването \"120 минути\" по  . По този повод полк. Амир Горен заяви, че когато си в пубертета личността ти е объркана. \"Много е лесно такива подрастващи да се ловят в нета. Сигурен съм, че това момче няма няма корени за радикализация, по-скоро считам, че момчето е изгубена душа. Няма по-дълбока причина да стигне до тази ситуация, сигурен съм че не е наясно какви ще са последиците от действията му”, заяви още Горен. Според израелския командос, джихадистите се насочват именно към подрастващи, защото могат да бъдат привлечени по-лесно. \"Организацията има глобална мрежа с много езици и те ловят тези объркани тийнейджъри, търсят ги в уебсайтовете и установяват приятелска връзка, за да развият доверието между тях\", посочи още Амир Горен. Лесно е да ги върнеш в правия път, но е трудно да ги откриеш, посочи още експертът.", "date": "2019.06.09", "title": "Експерт: Няма данни българи да са задържани като бойци на ИДИЛ"}
{"url": "https://www.24chasa.bg/novini/article/7498197", "text": "Президентът на САЩ Доналд Тръмп каза днес, че администрацията му ще публикува допълнителни подробности за споразумението с Мексико, опровергавайки информациите, че няма нови съществени ангажименти, поети от Мексико за спиране на потока от мигранти от Централна Америка към САЩ, предаде Ройтерс. Тръмп отбеляза, че досега Мексико не е сътрудничило по въпроса за нелегалните мигранти, предава БТА. Сега обаче съм напълно уверен, особено след като говорих с техния президент вчера, че ще сътрудничат и ще искат работата да бъде свършена както трябва, написа в Туитър американският президент. Споразумението, обявено в петък след три дни преговори във Вашингтон, предотврати налагането на мита от 5 процента върху всички мексикански стоки, внасяни в САЩ от понеделник. Споразумението удължава предизвикалата много спорове програма по която мигранти, търсещи убежище в САЩ, са връщани в Мексико, докато се разгледат молбите им. Споразумението също така засилва охраната на южната мексиканска граница. Сега между Мексико и САЩ ще има великолепно сътрудничество, каквото нямаше в продължение на много десетилетия. Ако обаче по някоя неразбираема причина това не се случи, ние винаги можем да се върнем към нашата предишна, много изгодна позиция за въвеждане на мита. Не мисля, че това ще бъде нужно, написа в Туитър Тръмп, цитиран от ТАСС. Той също така определи като неверни информациите в \"Ню Йорк таймс\", че споразумението се състои от ангажименти, които преди са били договорени с Мексико. Като цитира официални представители от двете страни, запознати с преговорите, вестникът писа днес, че удължаването на програмата, с която търсещите убежище остават в Мексико, е било постигнато през декември. Изданието съобщава също така, че Мексико се е съгласило през март да разположи националната си гвардия с приоритет по южната граница. /", "date": "2019.06.09", "title": "Тръмп: САЩ ще обявят още подробности\nза споразумението с Мексико"}
{"url": "https://www.24chasa.bg/novini/article/7498093", "text": "Двама президенти се карат кой трябва да управлява Молдова. До двувластието се стигна, след като конституционният съд на страната освободи от поста държавния глава Игор Додон и назначи за временен президент бившия премиер Павел Филип, съобщи ТАСС. И.д. президентът Филип обяви, че разпуска парламента и подписа указ за провеждането на предсрочни избори на 6 септември. Парламентът от своя страна обяви намерението си да се обърне към международните структури, включително Съвета за сигурност на ООН, и единодушно прие декларация, според която назначаването на Филип за президент е незаконно. Политическата криза в Молдова започна след парламентарните избори през февруари, когато парламентът не успя да състави правителство. В събота бе избегната опасността от предсрочни избори, след като проруските социалисти, които подкрепят президента Додон, се договориха с проевропейския блок “Сега” да действат срещу Демократичната партия на олигарха Владимир Плахотнюк, която контролираше предишния парламент и правителството. Съставено бе коалиционно правителство, а за премиер бе избрана Мая Сайду, лидерка на Партия на действието и солидарността, която влиза в състава на “Сега”. Посланиците на Русия, САЩ и ЕС присъстваха на заседанието и приветстваха действията на парламента. Демократите, чийто член е новоназначеният президент Филип, оспориха легитимността на новото правителство. Конституционният съд взе нещата в свои ръце, като обяви за незаконни решенията на парламента и отстрани Додон. Аргумент за решението е фактът, че президентът не е разпуснал парламента до 7 юни, както по-рано било постановено. Игор Додон коментира, че съдът не е независим и че Демократическата партия се опитва да си запази властта с цел “по-нататъшното ѝ узурпиране”.", "date": "2019.06.09", "title": "Двама президенти се карат за властта в Молдова (Обзор)"}
{"url": "https://www.24chasa.bg/novini/article/7497726", "text": "Кризисната ситуация в Молдова може да бъде разрешена само чрез диалог между всички политически сили, заяви днес румънският президент Клаус Йоханис, цитиран от ТАСС. Във връзка с последните политически събития в Молдова румънският президент Клаус Йоханис се обръща към всички политически сили в тази страна с призив да се зачита демокрацията и правовата държава, се казва в изявление, качено на сайта на президентската администрация, предава БТА. Стабилността на Република Молдова има най-голямо значение за продължаването на \"европейското движение\" на тази страна, която обеща да извърши много реформи, включително такива, свързани с правовата държава, в съответствие с ангажиментите пред ЕС, посочи Йоханис. Молдовският конституционен съд днес освободи от поста президента Игор Додон и назначи за временен президент бившия премиер Павел Филип.", "date": "2019.06.09", "title": "Йоханис: Кризата в Молдова може да се разреши само чрез диалог между политиците"}
{"url": "https://www.24chasa.bg/novini/article/7497733", "text": "Стотина души са били задържани в изборния ден в Казахстан днес за неразрешени улични протести, предаде ТАСС, като се позова на властите. Арестите са били извършени в столицата Нур Султан и в най-големия град в страната - Алмати. Задържаните са участвали в \"антиобществени прояви\" по призива на забранената в страната организация \"Демократичен избор на Казахстан\" (ДИК), каза на брифинг в Централната избирателна комисия (ЦИК) първият заместник-министър на вътрешните работи Марат Кожаев, предава БТА. Франс прес съобщи за стотици задържани. Днес в Казахстан гласуват на исторически първи президентски избори без участието на дългогодишния държавен глава Нурсултан Назарбаев, който изненадващо обяви по-рано тази година, че се оттегля. Победата на и. д. президент Касим-Жомарт Токаев е смятана за на практика гарантирана, след като той получи подкрепата на управляващата партия и на Назарбаев, отбелязва Франс прес. Кожаев заяви, че ръководителите на ДИК са провели в навечерието на изборите \"масирана пропагандна работа за дискредитиране на властите в (Казахстан), за бойкот на извънредните президентски избори, призовавали са за организиране на антиобществени действия в периода на изборите\", предаде ТАСС. \"Въпреки на техните деструктивни призиви, изборите протичат по план, хората отиват до избирателните секции, за да изразят своето волеизявление\", отбеляза казахстанският заместник-вътрешен министър. През март миналата година казахстански съд призна ДИК, създадена от бившия директор на банка БТА Банк Мухтар Аблязов, за екстремистка организация и я забрани на цялата територия на страната, припомня ТАСС. През юни 2017 г. Аблязов, който живее във Франция, бе осъден задочно в Казахстан на 20 години затвор и конфискуване на имуществото. Той бе признат за виновен по обвинения в създаване и ръководене на престъпна организация, кражба на средства от БТА Банк и злоупотреби. Казахстанската ЦИК междувременно съобщи за висока избирателна активност днес. Към 16 ч. (13 ч. българско време) правото си на вот са упражнили близо две трети от почти 12-те милиона гласоподаватели. Изборният ден ще приключи в 20 ч. (17 ч. българско време).", "date": "2019.06.09", "title": "Стотина задържани в изборния ден в Казахстан за неразрешени улични протести"}
{"url": "https://www.24chasa.bg/novini/article/7497740", "text": "Няколкостотин хиляди души изпълниха днес улиците на Хонконг, за да протестират срещу законопроект, позволяващ екстрадиране и съдене на жителите на китайския специален административен район в Китай, предаде Ройтерс. Полицията изрази очакване това да е най-голямото шествие в града от 15 години. Органите на реда призоваха обществеността към сдържаност, съобщи хонконгската телевизия. 2000 полицаи са мобилизирани за охрана на шествието, чиито организатори очакват то да привлече над половин милион души, предава БТА. Това би го направило най-големия митинг от 2003 г., когато имаше протести със сходен брой участници. Тогава недоволството бе срещу по-строги закони за националната сигурност, които впоследствие бяха оттеглени. Полицията и организаторите все още не са съобщили брой на участниците в днешното шествие. Дебатите в Законодателния съвет на Хонконг по предложения законопроект за екстрадицията започват в сряда. Става дума за изменения в Указа за извършителите на престъпления, укриващи се от закона. Законопроектът с поправките може да бъде приет до края на този месец. По улиците между многоетажните сгради на Хонконг днес се чуваха възгласи като \"не на екстрадирането в Китай, не на злия закон\". Демонстранти поискаха оставката на главния администратор на Хонконг Кари Лам. Лам направи някои поправки в законопроекта, но отказа да го оттегли с обяснението, че той е жизненоважен, за да бъде запълнена отдавна съществуваща вратичка в законодателството. Участващото в днешното шествие множество включваше семейства с бебешки колички и възрастни хора, които бяха излезли на 32-градусова жега. Съпротивата срещу законопроекта обедини широк кръг обществени групи. За днес са планирани протести в още 25 града по света, включително в Лондон, Сидни, Ню Йорк и Чикаго. Предложените законови промени предвиждат да направят така, че заподозрени за престъпления да може да бъдат екстрадирани и в юрисдикции като континентален Китай, Макао и Тайван, освен в 20-те, с които Хонконг има споразумения за екстрадиция. Точно възможността за екстрадиране в Китай обаче притеснява много хора в Хонконг. Бившата британска колония бе върната на Китай през 1997 г. на фона на гаранции за нейната автономия и свободи, включително за това, че ще има отделна правна система. Противниците на предложените изменения в законодателството поставят под съмнение честността и прозрачността на китайската съдебна система и се опасяват, че силите за сигурност може да скалъпват обвинения. Чуждестранни правителства също изразиха безпокойство.", "date": "2019.06.09", "title": "Стотици хиляди протестираха в Хонконг срещу законопроект за екстрадиране в Китай"}
{"url": "https://www.24chasa.bg/novini/article/7497749", "text": "Перата са се появили най-малко 100 милиона години по-рано от птиците, сочат резултатите от изследване, цитирани от ЮПИ. Като изпэлзвали данни от областта на палеонтологията и молекулярната биология, учени успели да изяснят еволюционната връзка сред динозаври, птици и птерозаври - подобни на птици летящи влечуги, предаде БТА. По-рано тази година специалисти откриха пера в птерозавърски фосили. Това е първото доказателство, че погледнато в еволюционен план, перата са се появили далеч преди птиците. \"Най-древната птица е откритият в Южна Германия през 1861 г. фосил от Археоптерикс от късния юрски период, макар че наскоро в Китай специалисти попаднаха на малко по-древни фосили от вида - заяви експертът по гръбначна палеонтология Майк Бентън от университета в Бристол, Англия. - Всички тези фосили свидетелстват за многообразие от пера - къси по тялото и дълги по крилата. Но от 1994 г. палеонтолозите спорят относно базираното върху стотици фосили от Китай откритие, че динозаврите също са имали пера.\" \"Това не е толкова трудно да се предположи - каза палеонтологът Баоюй Цзян от университета в Нанкин, Китай. - Така произходът на перата бе върнат назад във времето поне до този на въпросните подобни на птици динозаври, появили се преди около 200 милиона години.\" Но когато в Русия бяха открити подобни на пера \"мустачки\", които са покривали тялото на динозавър, учените си дадоха сметка, че еволюционната история на перата трябва да се пренапише. Открития в света на молекулярната биология показаха, че едни и същи генетични пътеки контролират люспите по телата на влечугите, птичите пера и окосмяването на бозайниците. Това за пореден път доказа, че перата може да са се появили по-рано. Нещата се изясниха повече с откриването на фосили от двойка древни птерозаври в Китай. \"Установихме, че много от тези \"мустачки\" са разклонени - отбеляза Бентън. - Очаквахме да видим единични \"кичури\" - монофиламенти, но забелязахме цели снопчета и къси пера.\"", "date": "2019.06.09", "title": "Учени: Перата са се появили 100 млн. години преди птиците"}
{"url": "https://www.24chasa.bg/novini/article/7497494", "text": "Турските власти са оставили под арест двама души във връзка с  , съобщава турската частна телевизия НТВ. Четирима души загинаха при пожара на 6 юни, изпепелил напълно четириетажната фабрика в град Чайърова, предаде БТА. В рамките на разследването полицията е задържала четирима заподозрени, които са били разпитани от следствените органи. Двама от тях - собствениците на фабриката М.Г. и Ф.А. - са оставени в ареста, а други двама са освободени при мерки за процесуална принуда. Причината за пламването на огъня все още не е установена. Четирите жертви бяха открити вече мъртви от пожарникарите на третия етаж на зданието. Петима души са пострадали при събитията и се лекуват в болници в района.", "date": "2019.06.09", "title": "Двама задържани за пожара в турската фабрика, при който 4-ма загинаха"}
{"url": "https://www.24chasa.bg/novini/article/7497507", "text": "\"В трудни времена се изискват лидери. Наистина шансовете на господин Манфред Вебер са минимални защото, той е лидер на партия в ЕП, но е бил президент или министър - председател\", заяви президентът на България в периода 2012-2017 г. Росен Плевнелиев пред  . \"Шансове на Франс Тимерманс също намаляват, а тенденциите в политическите среди оформят като все по-силна кандидатурата на Мишел Барние\", допълни Плевнелиев. \"Ние се гордеем изключително много с Кристалина Георгиева, тя е най-високо позиционираната и успешна българска жена. Много се спекулира дали би напуснала позицията на главен изпълнителен директор на Световната банка и да отиде в битката за еврокомисар или председател на Европейската комисия\", каза той по повод слуховете за издигането на Кристалина Георгиева за нов български еврокомисар и дори председател на Европейската комисия. \"Не съм аз човекът, който да говоря от нейно име, но в една много голяма степен на вероятност ЕП би подходил по-скоро на силата на правилата, които самият той е задал. Българското правителството има своята кандидатура в лицето на Мария Габриел за еврокомисар\", категоричен е Плевнелиев. \"Държавният глава трябва да знае къде стоим, а днес трябва да знаем, че вече се е скарал с правителството на САЩ. Той го обвини в корупция заради сделката с Ф-16, а тя е одобрена от Сената. Той изгуби доверието на американското правителство и прави всичко възможно, за да раздели ЕС. Покупката на Ф-16 е стратегическо решение на българската държава, за да покаже къде стоим. Ако ние не купим Ф-16, ще изпаднем в изключително тежка геополитическа ситуация и ще изгубим доверието на американската държава. Покупката не е само пари, а е геостратегическо решение\", коментира той срещата на настоящия президент Румен Радев в Санкт Петербург с руския държавен глава Владимир Путин. По темата с доставките на газ за България, Плевнелиев заяви, че не бива да разчитаме на гориво единствено от Русия. Когато сме зависели от един монопол, никога не сме печелили, категоричен е той. Според Плевнелиев, по-големият проблем за ГЕРБ и всички партии всъщност е ниската избират активност на евроизборите. Тя е един сигнал към всички, не само към ГЕРБ, доказателство, че гражданите имат ниско ниво на доверие към институциите и политическите лидери като цяло. Той коментира и знаковата оставка на Цветан Цветанов от всички ръководни постове в ГЕРБ: \"Г-н Цветанов си тръгна след един мъжки и много честен разговор с премиера Бойко Борисов, продължил 3,5 часа, за който обществото разбра. Изключително съм благодарен на г-н Цветанов, който ми даде пълната оперативна свобода за действие по време на кампанията за президентските избори през 2011 г. Аз и екипът ми сме много благодарни, защото той ни показа желязна дисциплина, много силна работа с милионите българи по градовете\". \"Цветан Цветанов гледа на ГЕРБ като на своя рожба, на свое дете и той не би го наранил. Неговият остров е неговото семейство и ако ГЕРБ е неговото политическо семейство, той не би направил резки стъпки срещу него, категоричен е Плевнелиев. Няма никакво съмнение, че Цветанов и Борисов са тандем, който създаде и направи ГЕРБ\", допълни президентът. Според Плевнелиев, като партия ГЕРБ толкова дълго е доминирала в политическия живот, че самата тя трябва да си дава сметка за инфлацията в политиката. \"Ако считаме, че Бойко Борисов има план да извади нови лица на дневен ред, да даде нови ясни приоритети - то тогава би могъл и да успее\", допълни той.", "date": "2019.06.09", "title": "Плевнелиев: Цветанов си тръгна след мъжки разговор с премиера, гледа на ГЕРБ като на рожба"}
{"url": "https://www.24chasa.bg/novini/article/7497619", "text": "„Г-н силов вицепремиер, защо пратихте хиляди полицаи да охраняват това сборище?” Такъв въпрос зададе официално през медиите лидерът на „Атака” Волен Сидеров на коалиционния си партньор Красимир Каракачанов, след като снощи депутати от партията и стотици симпатизанти се събраха на спонтанен протест в София и с жива верига не допуснаха гей парадът да премине край паметника на Васил Левски. Същото той пита и вътрешния министър Младен Маринов. Въпрос Сидеров има и към столичния кмет: „Защо Фандъкова вече 12 години позволява това шествие да се вихри в центъра на София, да развращава децата и да предизвиква възмущение?” Сидеров се възмути от огромното полицейско присъствие в центъра на София в събота вечерта. „Такова полицейско присъствие не съм виждал дори когато идва папата или президент”, възмути се Сидеров и се зарече, че ще зададе специално въпроси в Народното събрание към силовия вицепремиер Каракачанов и министъра на вътрешните работи Маринов кой е разпоредил да се харчат нашите пари за охрана на шествието и колко струва на българския данъкоплатец да се пази едно извращение. „Това е гавра с всякакви ценности – семейни, традиционни, християнски”, заяви Сидеров. Той попита и къде са сега новоизбраните евродепутати, които заявяваха, че се борят срещу Истанбулски конвенции, джендър философията и т.н. „Защо не дойдоха пред паметника на Левски да го бранят? Къде е Джамбазки? Къде са патриотичните партии?”, вбеси се Сидеров.", "date": "2019.06.09", "title": "Сидеров настоява Каракачанов да му каже защо МВР е пазило гей парада"}
{"url": "https://www.24chasa.bg/novini/article/7497529", "text": "Британски учени препоръчаха на работещите нощна смяна да носят тъмни очила, когато се прибират у дома, за да намалят вредното въздействие на силната светлина, съобщи Прес асосиейшън. Излагането на светлина през нощта сваля нивата на мелатонина и нарушава цикъла на съня. От предишни изследвания е известно, че това не само увеличава инцидентите на работното място, но може да доведе и до проблеми със здравето. Затова и Световната здравна организация включи работата през нощта сред потенциалинте карциногени - тя нарушава действието на вътрешния часовник, който регулира циклите на сънливост и бодрост на редовни интервали, предава БТА. \"Знаем, че както и да се нарушава циркадният ритъм, това не е полезно за здравето\" - каза д-р Гай Лешцинер от болница \"Сейнт Томас\" в Лондон. Много важно според него е след нощна смяна хората да се прибират с тъмни очила, за да намалят ефекта от ярката дневна светлина. Така мелатонинът, който регулира циркадния ритъм, ще се покачи и те ще могат да заспят, когато се приберат.", "date": "2019.06.09", "title": "Учени: Работещите нощна смяна е добре да носят тъмни очила, когато се прибират у дома"}
{"url": "https://www.24chasa.bg/novini/article/7497538", "text": "Молдовският конституционен съд днес освободи от поста президента Игор Додон и назначи за временен президент бившия премиер Павел Филип, предадоха Ройтерс и ТАСС, позовавайки се на съобщение на съда. Временният президент може да разпусне парламента и да обяви предсрочни избори. Додон заяви, че това е опит за узурпиране на властта, предава БТА. Демократическата партия на Молдова, от която е Филип, вчера оспори легитимността на ново правителство, съставено от подкрепяната от Русия социалистическа партия и проевропейския блок \"Сега\". Додон е бивш лидер на социалистите и подкрепи сформирането на ново правителство начело с Мая Сайду от блока \"Сега\", бивш министър на образованието. Съдът аргументира решението си с факта, че Додон не е разпуснал парламента, както по-рано е постановил съдът. Съдът беше заявил, че ако до 7 юни не бъде съставено правителство, трябва да има нови избори. Игор Донон каза пред кореспондент на ТАСС, че съдът не е независим и че Демократическата партия се опитва да си запази властта с цел \"по-нататъшното й узурпиране\". Той призова населението да запази спокойствие и да не се поддава на провокации.", "date": "2019.06.09", "title": "Конституционният съд на Молдова отстрани президента Игор Додон"}
{"url": "https://www.24chasa.bg/novini/article/7497540", "text": "Днес се прощаваме с русенския алпинист Иван Томов, който загина на 17 май, след като покори без кислород четвъртия по височина връх в света Лхотце, предаде  . Тялото му беше свалено от 7 850 м височина, а средствата за рискованата акция и транспортирането от Хималаите до България бяха дарени от партийната субсидия на ГЕРБ. Русенци ще могат да си вземат последно сбогом с алпиниста от 12 часа в катедралния храм \"Света Троица\" .", "date": "2019.06.09", "title": "Последно сбогом си взимат днес близки и приятели с алпиниста Иван Томов"}
{"url": "https://www.24chasa.bg/novini/article/7497542", "text": "Гръцкият президент Прокопис Павлопулос изпрати от името на гръцкия народ послание за мир на Турция, съобщава агенция АНА-МПА. Павлопулос направи това по време на посещение на археологически обект на егейския остров Делос, предава БТА. \"От остров Делос, изпълнен с мит и история, ние, гърците, изпращаме на нашите съседски народи, най-вече на Турция, посланието, че сме решени да живеем мирно с всички и да споделяме принципите и ценностите на тази култура\", подчерта той при посещението си вчера. Същевременно президентът изтъкна, че гърците са \"също толкова решени и неуморни да защитават тази култура на базата на пълно, честно зачитане на европейското и международното право\".", "date": "2019.06.09", "title": "Гръцкият президент: Изпращаме на съседите ни, най-вече на Турция, послание за мир"}
{"url": "https://www.24chasa.bg/novini/article/7497533", "text": "Седемгодишно изследване на леда в Патагония навежда на мисълта, че обхващащата обширни територии в Аржентина и Чили ледена покривка е по-дебела, отколкото се смяташе досега, съобщи ЮПИ. \"Не предполагахме, че ледената покривка на Патагонското плато може да е толкова дебела - заяви Ерик Ригнот от Калифорнийския университет в Ървайн. - В рамките на този международен изследователски проект констатирахме, че в северните и южните части на Патагония има повече лед, отколкото се мислеше досега - около 40 пъти по-голям обем лед от този в Европейските Алпи.\", предава БТА. Измервания с помощта на радарна алтиметрия сочеха, че ледената покривка на Патагония бързо е изтъняла през последните няколко десетилетия. Ако оставим настрана Антарктида, ледената покривка на Патагония е най-голямата в южното полукълбо. Но тъй като запасите лед в Аржентина и Чили се топят, водата се излива в океана, допринасяйки за покачване на морското ниво. За да опознаят по-добре потенциалния принос на региона за повишаването на морското ниво, учените си поставили за цел да проучат точните размери и характерни особености на ледената покривка на Патагония. \"Важно е да разполагаме с точните контури на ледените долини, защото в противен случай симулациите на отстъплението на ледниците ще са грешни\", отбеляза Ромен Милан от същия университет. За целите на изследването самолети, снабдени с гравиметри, прелетели над ледниците. След десетки прелитания учените прибегнали до измервания на гравитационното поле, за да картографират дебелината на леда. Било установено, че ледът е много по-дебел, отколкото показваха предишни проучвания.", "date": "2019.06.09", "title": "Изследване: Ледената покривка на Патагония е по-дебела, отколкото се смяташе"}
{"url": "https://www.24chasa.bg/novini/article/7497554", "text": "\"Пряката линия\" с руския президент Владимир Путин - ежегодна специална телевизионна програма за въпроси и отговори, ще се състои на 20 юни 2019 г, а приемането на въпроси вече започна. Това се казва в изявление на пресслужбата на Кремъл, цитирана от БГНЕС. Приемането на въпроси започна в 8 ч днес и ще продължи до края на събитието на 20 юни, съобщи пресслужбата на президента. \"На 20 юни 2019 г. в 12:00 ч. московско време ежегодната \"Пряка линия с Владимир Путин \"ще бъде излъчена от Първи канал, телевизиите Россия 1, Россия 2, НТВ, МИР, ОРТ, Маяк , Радио Вести ФМ и радиостанция Россия \", се казва в изявлението. Въпросите обхващат широк кръг теми, включително икономическата ситуация в страната, здравеопазването, образованието, както и най-важните въпроси на външната политика. Предишната \"пряка линия\" с президента Путин се състоя на 7 юни 2018 г. и продължи повече от 4 часа. Първата подобна програма с въпроси и отговори беше излъчена на живо по руските телевизии ОРТ и РТР на 24 декември 2001 г. Тогава тя продължи около 2,5 ч.", "date": "2019.06.09", "title": "\"Пряката линия\" на граждани с Владимир Путин ще бъде на 20 юни 2019 г."}
{"url": "https://www.24chasa.bg/novini/article/7497563", "text": "Временният президент на Молдова Павел Филип съобщи, че е подписал укази за разпускане на парламента и произвеждане на извънредни парламентарни избори на 6 септември, съобщи Франс прес, цитирана от БТА. Предсрочните избори са \"най-демократичният инструмент за излизане от политическата криза\", каза той на пресконференция, предавана по телевизията, съобщи ТАСС. Филип бе назначен днес временно за държавен глава от  , отбелязва Ройтерс.", "date": "2019.06.09", "title": "Временният президент на Молдова разпусна парламента и насрочи нови избори"}
{"url": "https://www.24chasa.bg/novini/article/7497573", "text": "Експерти от земеделското министерство започват допълнителни инспекции на проекти по Програмата за развитие на селските райони, предаде  . Под прицела на проверяващите са тези, които са поискали финансиране и за басейни, джакузита и ресторанти. Инспекцията започна от Лясковец. Една от къщите, които се проверяват днес, е получила финансиране от 68 хил. лева. Собствениците са кандидатствали за допълнителни подобрения – басейн, който и към момента е действащ, но се нуждае от допълнителни съоръжения. „Проверките бяха оповестени от министър Танева. Ще проверяваме дали обектите функционират по предназначение и дали проектите, които са подали за новия програмен период, ще се използват по предназначение, а не за лични нужди”, каза Стефан Спасов от МЗХГ. По думите му проверките не са предвидени и са били провокирани от информация в медиите.", "date": "2019.06.09", "title": "Извънредни проверки на 14 къщи за гости, поискали финансиране за басейни и ресторанти"}
{"url": "https://www.24chasa.bg/novini/article/7497576", "text": "Протест в защита на петимата осъдени полицаи по случая \"Чората\" се проведе в София. Граждани от Благоевград, полицаи, синдикалисти и роднини на полицаите се събраха, за да поискат свобода за Мирослав Писов, Иво Иванов, Борис Механджийски, Янко Граховски и Георги Калинков, които бяха осъдени на 7 години затвор заради смъртта на Ангел Димитров-Чората при операция \"Респект\" през 2005 г., предаде  . Протестиращите настояват за възобновяване на делото, след като главният прокурор Сотир Цацаров отправи искане към ВКС да бъде даден ход на съдебния процес. Ако това стане, най-вероятно петимата служители на реда ще бъдат пуснати от затвора. В момента те излежават присъда от 7 години лишаване от свобода. \"Нашите мъже не заслужават и една минута да са там, където са в момента, мен дори ме е срам да нарека мястото. Те не са превишили по никакъв начин правата си, изпълнявали са служебни задължения, които не са прекрачени по никакъв начин\", каза Светла Иванова, съпруга на Иво Иванов. \"В момента петима полицаи стоят в затвора без вина. Искаме да получим справедливост, искаме делото да бъде възобновено на насрочената дата 14-ти този месец, другия петък\", допълни Нели Механджийска, съпруга на Борис Механджийски. На 14 юни ВКС трябва да се произнесе по искането на главния прокурор и ако го уважи, отново ще бъде даден ход на делото за смъртта на Ангел Димитров - Чората.", "date": "2019.06.09", "title": "Съпругата на един от полицаите, осъдени заради смъртта на Чората: Мъжете ни не заслужават да са там"}
{"url": "https://www.24chasa.bg/novini/article/7497588", "text": "Американски учени създодаха система с изкуствен интелект, която може да дешифрира крясъците и плачовете на бебето и да установи от какво се нуждае то, съобщи Лайф. Математици от университета на Северен Илинойс в Декалб си поставили за цел да разработят система, която разпознава и разбира \"бебешкия език\", предава БТА. \"Главната ни задача е да подобрим здравето на малките деца и да облекчим живота на родителите и бавачките - заяви Личуан Лю от университета. - Скоро ще започнем сътрудничество с болници и медицински изследователски центрове. То ще допринесе не само за по-нататъшните изпитания на системата, но и за прилагането й в практиката.\" Лю отбеляза също, че при създаването на изкуствения интелект екипът е имал предвид вижданията на педиатри и родители, които са уверени, че плачът на бебето се променя в зависимост от онова, което в момента не му достига. Учените предположили, че плачът и крясъците на бебето са подвластни на същите правила за разпознаване, както членоразделната реч. Затова приложили методика за дешифриране на звуци и въз основа на нея създали аналог, който превежда \"бебешкия език\". Първоначално с помощта на системата анализирали направени при едни и същи ситуации записи на бебешки крясъци и отделили общите характеристики. След това се опитали да класифицират бебешките крясъци. В резултат на прослушването на няколкостотин подобни аудиозаписа системата отделила десетина сигнала в плача и \"речта\" на бебето, които показват, че то иска да яде, да спи и т.н.", "date": "2019.06.09", "title": "Учени разчетоха \"бебешкия език\", системата показва от какво има нужда детето"}
{"url": "https://www.24chasa.bg/novini/article/7497643", "text": "От Базелиц и Гери до Такаши Мураками и Пати Смит, 28 художници излагат от вчера в парижката галерия \"Гагосян\" свои творби, като всички приходи от продажбите им ще бъдат използвани за реставрацията на катедралата \"Нотр Дам\", съобщи Франс прес. След пожара в катедралата на 15 април американският галерист Лари Гагосян отправи призив към свои приятели художници да помогнат за реновирането й. \"Офертите бяха спонтанни. Не дадохме никакви инструкции за тематиката на творбите\", поясни директорът на галерията Жан-Оливие Депре. Свои творби представиха художници от Франция, Италия, Германия, Швейцария, Канада, Великобритания, САЩ, Китай, Япония и Иран. Някои творби са създадени специално за изложбата, която ще продължи до 27 юли. Всички приходи от продажбите им ще бъдат предоставени на фондациите \"\"Нотр Дам\"\" и \"Приятели на \"Нотр Дам\"\". Изложени са творби на съвременното изкуство. Само някои от тях имат нещо общо с катедралата, като направена от Пати Смит снимка на статуя от \"Нотр Дам\" и преработени от Рейчъл Уайтрийд пощенски картички с изображение на \"Нотр Дам\", докато творбата на Сецуко, вдовицата на Балтюс, представлява два, напомнящи кули на \"Нотр Дам\" ствола на дървета от печена глина.", "date": "2019.06.09", "title": "28 художници продават картините си за реставрацията на \"Нотр Дам\""}
{"url": "https://www.24chasa.bg/novini/article/7497653", "text": "„Битката не е да се отсече нечия глава, а спорът е за политическата линия на партията и за това как функционира като вътрешна демокрация. Спорът е дали БСП остава социалистическа по идеология и проевропейска политическа сили или се превръща в популистка консервативна партия. Втората тенденция я виждаме през последните две години – с подчертано евроскептично говорене и с влизане на терена на т.нар. „патриоти“. Това доведе и до втория мандат за ВМРО в Европейския парламент“. Това каза пред   Сергей Станишев, председател на ПЕС и евродепутат. „Въпросът е политическият доклад за представянето на социалистите на изборите, приет от Националния съвет на социалистите, да свърши работа на БСП да не повтаря системните си грешки. Едноличният стил на вземане на решения, често – политика на инат, без да се оценява правилно общественото мнение, загърбва колективния характер на БСП“, допълни Станишев в предаването „Неделя 150“ на програма „Хоризонт“. По думите на Сергей Станишев вътрешният диалог в БСП е тежко нарушен. „Докато в партията не създадем атмосфера на взаимна чуваемост, а не на вътрешни войни, докато не започнем да разговаряме и да вземаме решения, отчитайки различните мнения, никой няма да ни връчи в ръцете управлението на държавата. Ако не можеш да осигуриш мир в собствената си партия, как ще осигуриш спокойствие и перспектива на държавата“. Станишев нарече „имитация на оставка“ решението на Корнелия Нинова да се оттегли от председателския пост в БСП. Според него позицията ѝ е далече от поемането на отговорност. Никой не е незаменим, каза Сергей Станишев в отговор на въпроса кой ще бъде лидер на БСП. „Много пъти съм казвал, че не можеш два пъти да влезеш в една река. След като съм подал оставка, имам достатъчно ангажименти и отговорности. За мен битката не е лична“. По повод номинацията на евродепутата Петър Витанов за председател на делегацията на българските социалисти в Европарламента Станишев каза, че в това не вижда политическа логика. „Аз ще помагам на Витанов, но той, непознавайки този механизъм и отношения, ще трябва да отстоява наши конкретни интереси като делегация“. Според Сергей Станишев шансовете на кандидата на социалистите за председателския пост на Европейската комисия Франс Тимерманс са големи. „Настояваме кандидатът за президент на ЕК да се разглежда сред тези, които са участвали в европейските избори като водещи кандидати на политическите семейства в Европа. Това е демократичното“.", "date": "2019.06.09", "title": "Станишев: Битката не е да се отсече нечия глава, а за политическата линия на БСП"}
{"url": "https://www.24chasa.bg/novini/article/7497647", "text": "Управляващият директор на МВФ Кристин Лагард призова днес най-големите икономики от Г-20 да превърнат намаляването на напрежението в търговията в свой приоритет, за да намалят рисковете за глобалния растеж, предаде Ройтерс, цитирана от БТА. Срещнахме се в момент, когато световната икономика показва предварителни признаци за стабилизиране и засилване на растежа. Това са добри новини, но пътят, който ни очаква, продължава да е изпълнен с несигурност и рискове, каза Лагард след срещата на финансовите министри и управителите на централните банки от Г-20 в японския град Фукуока. Подчертавам, че за да бъдат смекчени тези рискове, главният ни приоритет трябва да е уреждането на сегашните търговски напрежения, включително премахването на съществуващите митнически тарифи и избягването на нови, каза Лагард. Необходимо е и да се работи за модернизиране на международната система за търговия, добави тя. В приетата на срещата декларация се говори за необходимостта от ускоряване на работата за създаването на по-ефикасна система за облагане на големите цифрови компании, предаде ТАСС. Целта е през 2020 г. да е изработен специален документ по този въпрос. Най-активни привърженици на въвеждането на т.нар. цифров данък са Франция и Великобритания. Те искат многонационалните дигитални корпорации като Амазон, Епъл, Фейсбук и Гугъл да плащат данъци в зависимост от това в кои страни получават основните си печалби, а не на чия територия са разположени централите им.", "date": "2019.06.09", "title": "МВФ: Решаването на търговските спорове да стане приоритет за страните от Г-20"}
{"url": "https://www.24chasa.bg/novini/article/7497078", "text": "Меган Маркъл се появи за пръв път на събитие след раждането на първото си дете - Арчи, за да присъства на рождения ден на кралицата, пише в. “Дейли мейл”. Херцогинята на Съсекс придружи съпруга си принц Хари на парад в Лондон, с който бе отбелязан 93-ият рожден ден на Елизабет II. Те споделиха една каляска с херцогините Кейт и Камила. Меган бе облечена в тъмносиня рокля с малка шапчица в същия цвят. Елизабет Втора е родена на 21 април, но по традиция рожденият ѝ ден се отбелязва във втората събота на юни, когато времето е по-хубаво.", "date": "2019.06.09", "title": "Меган се появи на рождения ден на  кралицата"}
{"url": "https://www.24chasa.bg/novini/article/7497429", "text": "Президентът на Албаиня Илир Мета обяви вчера, че анулира датата за местните избори, които бе насрочил за 30 юни, но премиерът социалист Еди Рама увери, че вотът ще се състои, предаде Франс прес. Настоящите условия не позволяват провеждането на демократични и справедливи избори и подкопават всяка възможност за започване на преговори за членство на Албания в Европейския съюз, заяви президентът Мета в писмо, разпространено от неговата пресслужба. Премиерът Рама обаче възрази по време на предизборна среща в южната част на страната, че изборите ще се състоят на 30 юни и че социалистическото мнозинство е твърдо решено да доведе докрай ключовата за европейското бъдеще на Албания съдебна реформа, предава БТА. Единствената институция, която би могла да уреди спора, е Конституционният съд, но той бе разпуснат в рамките на дълбоката реформа на съдебната система, отбелязва АФП. Албанската опозиция протестира от два месеца, настоявайки за оставката на Еди Рама, който е на власт от 2013 г. Опозицията отказва да участва в местните избори и отхвърля какъвто и да било диалог с премиера. Депутатите от десноцентристката и левоценстристката опозиция напуснаха парламента, обвинявайки правителството, че е фалшифицирало резултатите от парламентарните избори през юни 2017 г. Лидерът на опозиционната Демократическа партия Лулзим Баша приветства решението на президента пред хиляди свои привърженици, събрали се вчера на протест пред сградата на правителството. Анулирането на датата за местните избори е първият резултат от нашата сила, но нашата битка срещу Еди Рама ще продължи, заяви той пред множеството. Оставката на Еди Рама не подлежи на преговори, добави опозиционният лидер, пренебрегвайки призивите на международната общност към партиите да започнат конструктивен диалог. И вчерашните демонстрации бяха съпроводени с прояви на насилие - демонстранти се насочиха към парламента, където полицията използва сълзотворен газ и водни оръдия, за да ги разпръсне.", "date": "2019.06.09", "title": "Президентът на Албания: Отменям местните избори. Премиерът: Вотът ще се състои"}
{"url": "https://www.24chasa.bg/novini/article/7497431", "text": "Лидерът на партията на германския канцлер Ангела Меркел Анегрет Крамп-Каренбауер отхвърли призива на премиера на една от германските провинции да бъдат прекратени санкциите срещу Русия, предаде Асошиейтед прес, цитирана от БТА. Пред съботното издание на в. \"Билд\" Крамп-Каренбауер, която е лидер на Християндемократическия съюз, заяви, че санкциите са реакция на действията на Русия в Крим и Източна Украйна. \"Докато поведението на Русия там не се промени, няма да има поле за маневри за промени в икономическото сътрудничество\", допълни тя. Вчера на икономическия форум в Русия премиерът на провинция Саксония Михаел Кречмер, също представител на ХДС на Меркел, се срещна с руския президент Владимир Путин. \"За по-добри отношения се нуждаем от край на санкциите\", написа Кречмер в Туитър. На 1 септември той ще се яви на регионални избори. В Саксония е силна крайнодясната партия \"Алтернатива за Германия\", която е против санкциите.", "date": "2019.06.09", "title": "Лидерът на партията на Меркел против прекратяването на санкциите срещу Русия"}
{"url": "https://www.24chasa.bg/novini/article/7497433", "text": "Спорадични сблъсъци избухнаха по време на 30-ия пореден уикенд на антиправителствени протести на \"жълтите жилетки\" във Франция, макар че броят на демонстрантите вчера остана доста под предишните върхови нива, предаде Ройтерс. Френската телевизия показа шепа протестиращи, хвърлящи павета по полицейски коли в Дранси, предградие северно от Париж, а полицията използва сълзотворен газ и водни оръдия срещу протестиращи в южния град Монпелие. В Дижон, в Централна Франция, също имаше размирици, предава БТА. Местната полиция съобщи, че витрините на някои магазини в центъра на града са разбити, а един полицай е ранен от удар с камък. Министерството на вътрешните работи, цитирано от телевизия Бе Еф Ем, съобщи, че 10 300 души са демонстрирали в цялата страна, 1100 от тях - в Париж. Миналия уикенд демонстрантите бяха общо 9 500, от които 1500 в столицата.", "date": "2019.06.09", "title": "10 300 участваха в 30-ия пореден протест на \"жълтите жилетки\" във Франция"}
{"url": "https://www.24chasa.bg/novini/article/7497435", "text": "Съдия от Никулинския районен съд в Москва постанови журналистът Иван Голунов да бъде поставен под домашен арест до 7 август, предаде ТАСС. Близо 300 души се бяха събрали пред съда вчера, за да го подкрепят. Съдията отхвърли искането на следствието за най-тежката мярка за неотклонение - задържане под стража, и наложи домашен арест за срок от два месеца със стандартните ограничения - забрана за ползване на интернет, общуване по телефона с други лица освен с адвокатите и следователите, забрана за напускане на жилището и за смяна на местожителството, предава БТА. 38-годишният разследващ журналист от независимото интернет издание \"Медуза\" според московската полиция е бил задържан на 6 юни на булевард \"Цветной\" на 6 юни и в раницата му били открити около 4 грама мефедрон, а при обиск в квартирата, където живеее под наем - още 5 грама кокаин. Вчера му бе повдигнато обвинение в опит за разпространение на наркотици. Представителят на прокуратурата на вчерашното заседание подкрепи искането на следствието за задържане под стража на Голунов с мотива, че той е обвинен в тежко престъпление, а има задграничен паспорт и може да се укрие, като замине за чужбина. Следствието освен това разполагало с доказателства, че той употребявал наркотични вещества. Голунов не се призна за виновен и заяви: \"Не съм извършил престъпление, готов съм да съдействам на следствието, към наркотиците нямам никакво отношение и никога не съм употребявал\". Неговите колеги, както и правозащитници, смятат, че обвиненията са изфабрикувани. Колегите му протестираха пред сградата на московската полиция на \"Петровка\" 38 с настояване да бъде освободен. По-рано вчера журналистът бе настанен в болница, след като се почувствал зле. В съдебната зала той изглеждаше зле и се просълзи, когато съдията прочете решението за домашния арест, отбелязва Франс прес. Неговият адвокат, правозащитникът Павел Чиков, бе съобщил преди това, че лекарят от \"Бърза помощ\" е констатирал подозрение за счупено ребро, мозъчно сътресение и хематоми, но лекарите в болницата не потвърдиха диагнозата. Според генералния директор на сайта \"Медуза\" Галина Тимченко и главния редактор Иван Колпаков Голунов е преследван заради професионалната си работа. По думите на Тимченко той е получавал смъртни заплахи почти ежедневно. Самият той заяви пред съдията, че обвиненията срещу него са свързани с разследванията за мафиотската подялба на \"бизнеса с гробищата\" в Москва. Сайтът \"Медуза\", основан през 2014 г., за няколко години се наложи като една от най-уважаваните медии в Русия, отбелязва Франс прес. Седалището му е в Рига, Латвия, но някои от журналистите му са базирани в Русия. Мнозина от събралите се пред сградата на съда носеха плакати с надпис: \"Аз съм журналистът Иван Голунов, арестувайте и мен!\" Няколко души са били задържани, според кореспондента на АФП. Съветът при президента за правата на човека поиска проверка на законността и обосноваността на действията на полицията, а късно снощи, след ходатайство на депутати пред прокуратурата, делото на Голунов бе прехвърлено на Главното следствено управление на Следствения комитет на Руската федерация за Москва - \"за да не го разследва същият орган, който го е арестувал\", както обясни пред ТАСС заместник-председателят на Комитета по сигурността в Държавната дума Александър Хинщейн.", "date": "2019.06.09", "title": "Домашен арест до 7 август за руския журналист Голунов"}
{"url": "https://www.24chasa.bg/novini/article/7497438", "text": "Тази събота в град Нинбо провинция Джъдзян стартира ЕКСПО между Китай и страните от Централна и източна Европа. Провеждащо се под мотото „Задълбочаване на отварянето и сътрудничеството за обща изгода\", изложението привлече над 6700 търговци от повече от 40 компании в списъка Fortune 500, както и водещи международни предприятия от 22 държави и региона, предава  . Над 700 правителствени лица и бизнесмени от страните от ЦИЕ уважиха събитието, каза Фан Лицюн, заместник началник на регионалната търговска служба. Общо 20 проекта с инвестиции в размер на над 14,3 милиарда щатски долара, свързани и с изграждането на „Един пояс един път\", бяха подписани в рамките на мероприятието. Изложението продължава до 12 юни, включва повече от 20 мероприятия. Според Министерството на търговията, общият търговски обем между Китай и страните от ЦИЕ е достигнал 28,55 милиарда долара през първите четири месеца на годината, със 7,9% ръст на годишна база.", "date": "2019.06.09", "title": "Изложение на Китай и страните от Централна и Източна Европа отвори врати в град Нинбо"}
{"url": "https://www.24chasa.bg/novini/article/7497446", "text": "Земетресение с магнитуд 3,1 е регистрирано на територията на България, близо до Гърмен, предаде  . Земният трус е усетен в 5,26 ч. тази сутрин с епицентър на 23 км северно от Гърмен, на 60 км югоизточно от Благоевград и на 106 км южно от София, с дълбочина 10 км. Няма данни за материални щети.", "date": "2019.06.09", "title": "Земетресение разлюля района край Гърмен"}
{"url": "https://www.24chasa.bg/novini/article/7497442", "text": "Вагон от метрото в Бостън дерайлира вчера сутринта и изпрати девет души в болница, съобщиха местните транспортни власти, цитирани от Асошиейтед прес. Десет пострадали са били докарани в отделението за спешна помощ, но един е отказал лечение. Никой от ранените не е с опасност за живота, предаде БТА. Инцидентът е станал на Зелената линия близо до станция Кенмор Скуеър. Пожарникарите са изнасяли пътниците от тунела с носилки.", "date": "2019.06.09", "title": "Вагон от метрото в Бостън дерайлира, 9 души са в болница"}
{"url": "https://www.24chasa.bg/novini/article/7497444", "text": "Германската полиция е задържала за разпит \"лице, представляващо интерес\" във връзка с  , предаде ДПА. Представител на полицията потвърди новината късно снощи, без да разкрие подробности за ареста. Той каза само, че задържаният е бил разпитан вчера и още не може да се смята за официален заподозрян, предава БТА. Според \"Франкфуртер алгемайне цайтунг\" той е млад мъж, лично свързан с Любке. Разследващите стигнали до него след анализ на данните от мобилния телефон на покойния политик. Любке бе намерен от роднина малко след полунощ на 2 юни с простреляна глава на градинската тераса на дома си в село Волфхаген близо до град Касел. Полицията разследва убийство. Преди да стане глава на регионалната администрация на окръг Касел в западната провинция Хесен, 65-годишният Любке е бил депутат в ландтага на Хесен от 1999 до 2009 г. Погребението му ще блъде в четвъртък в Касел.", "date": "2019.06.09", "title": "Задържаха млад мъж за убийството на съпартиеца на Меркел"}
{"url": "https://www.24chasa.bg/novini/article/7497447", "text": "\"Вкъщи е, чувства се много по-добре след няколко дни в ареста. Обикновено семейство с три деца, с малък бизнес. Клиентът ми е най-големият. Добър ученик е, не отличник, но добър ученик\", заяви пред   Емил Велинов, адвокат на  . \"Родителите сигнализират за кореспонденция в телефона му с мъж, представящ се за член на ИДИЛ. Тя е на английски. След сигнала ДАНС предприема мерки. Започват срещи с психолог. Ученикът е получавал е снимки, свързани с дейността на ИДИЛ. Детето не е обучавано. То е кореспондирало само онлайн с този човек. От чисто любопитство се интересува от забранени неща и леки взривни устройства. Намерените на тавата взривни устройства не могат да предизвикат взрив сами по себе си, ако не се дооборудват с необходимите неща\", добави юристът. \"Тези неща стоят там повече от месец. Ако това дете е искало да ги ползва за нещо през това време - щеше. Бил е подведен от човека, с който е разговарял, от чисто любопитство. Нямал е никакво намерение да убива хора. В неговата глава никога не е имало такава мисъл. Това дете се грижи за собственото си братче - толкова жалостиво и добро дете. То е спасило човешко същество - братчето си. Този човек не може да се твърди, че иска да нарани някого\", обясни Велинов. От думите на адвоката стана ясно, че ученикът от Пловдив приел исляма за 2 часа, после размислил и отново приел християнството. \"Книгата е купена от баща му, за да прочете какво представлява ИДИЛ, за да разбуни заблуждението, в което е попаднал сина му\", каза още защитника на 16-годишния младеж. \"Наказанието, което предвижда Наказателният кодекс, е от 2 до 8 години лишаване от свобода. Нека малкият да понесе някакво наказание, но нека да е справедливо и да е на база събраните доказателства, не знам какви ще са те\", завърши Велинов.", "date": "2019.06.09", "title": "Адвокатът на ученика от Пловдив: Нямал е никакво намерение да убива хора"}
{"url": "https://www.24chasa.bg/novini/article/7497452", "text": "Втората кандидатстудентска сесия в Софийския университет \"Св. Климент Охридски\" за учебната 2019/2020 година продължава днес с изпити по английски език, по математика I и със събеседване за специалността \"Музикални медийни технологии и тонрежисура\". Това съобщи пресцентърът на висшето училище. Изпитът по английски език е от 9.00 часа. На него се проверяват езиковите знания и умения на кандидатите. Той включва диктовка, тест /с 4 компонента/ и кратко съчинение. Изпитът продължава общо около четири часа. Диктовката има за цел да провери в каква степен кандидатът възприема и разбира английската реч и владее основите на правописа на езика. Текстът е научно-популярен, с 250-270 думи из областта на литературознанието, странознанието, социологията, психологията, историята и не съдържа специализирана терминология. С теста се проверяват знанията на кандидатите по лексика и граматика, и уменията им да разбират английски език при четене. С краткото съчинение се проверява способността на кандидата да се изразява писмено на английски език. То е по зададена тема - дава се възможност за избор между две теми, за която не е необходима теоретична подготовка. Изпитът по математика I е от 14.00 часа, като от 2016 г. форматът му съвпада напълно с този на матурата по математика. Той включва 20 задачи с избираем отговор от четири възможности; пет задачи с отворен отговор и три задачи с цялостно решение. Кандидат-студентът излага решенията на задачите в свитъка за решения, като трябва да се стреми да изложи решенията на задачите пълно, кратко и ясно, използвайки въведената в училище математическа символика. Необходимо е решението на всяка задача да съдържа кратки обосновки и обяснения за означенията и въз основа на кои теореми, аксиоми или определения са извършени съответните доказателства, пресмятания, построения и изводи. При решаването на всички задачи се използват знания от различни теми на програмата по математика за задължителната подготовка. Решаването на задачите не предполага използването на помощни изчислителни средства. На изпита се използват химикалки, пишещи в синьо, черен молив, линия, триъгълник, пергел и гума. Не се разрешава ползването на калкулатори, на електронни бележници и портативни компютри. Изпитът за специалността \"Музикални медийни технологии и тонрежисура\" също е от 14.00 часа и е под формата на събеседване. На него кандидатите представят портфолио с медийни реализации в един от посочените варианти и предоставени на стандартен звуконосител или личен лаптоп - аранжименти; звукозаписни проекти; рекламни клипове; ремикси и други. На събеседването се дискутира начинът на изработка, концепцията и изпълнението.", "date": "2019.06.09", "title": "Днес са кандидатстудентските изпити по английски, математика и музикални технологии в СУ"}
{"url": "https://www.24chasa.bg/novini/article/7497468", "text": "Освободен е  , който бе намерен в нощта на 2 юни в дома си затрелян в главата, съобщи полицията рано тази сутрин, предаде ДПА. \"Той беше разпитан и след това бе свободен да си тръгне\", заяви полицейски говорител без повече подробности, предаде БТА.", "date": "2019.06.09", "title": "След разпит освободиха задържания за убийството на съпартиеца на Меркел"}
{"url": "https://www.24chasa.bg/novini/article/7497455", "text": "Логистичните операции в Китай продължават да се разширяват, сочат данни от индустрията през май. Индексът за логистичната дейност се равняваше на 52,8 пункта през май, което е леко свиване спрямо април, показват данни на Китайската федерация за логистика и покупки, предава  . Стойности над 50 са индикатор за разширяване, а под 50 означава свиване на индустрията. Подиндексите за новите логистични поръчки и оборота на запасите също отчитат лек спад през май, но индексът остава над 50. Подиндексът за бизнес очакванията е 58,6, което показва стабилно пазарно търсене.", "date": "2019.06.09", "title": "Логистиката в Китай продължава да се разширява"}
{"url": "https://www.24chasa.bg/novini/article/7497479", "text": "За 80% от българите трупането на имущество е най-важно. Това показва изследване на Института за изследване на обществата и знанието към БАН, което зам.-директорът на института проф. Емилия Ченгелова представи по  . Според данните 43% от българите са склонни да нарушават правилата, а 32% смятат, че законите са добре написани. 34% се определят като конформисти, а по 6% - като бунтари и като иноватори. 65% пък смятат, че сивата икономика е най-бързият начин да се изкарат пари у нас.", "date": "2019.06.09", "title": "Изследване: За 80% от българите трупането на имущество е най-важно"}
{"url": "https://www.24chasa.bg/novini/article/7497484", "text": "Пътнически самолет, изпълняващ полет U6 226 от Санкт Петербург до Екатеринбург, се завърна малко след излитането си на летище „Пулково“ в Санкт Петербург, съобщи РИА Новости. По време на полета внезапно се задействал един от сензорите, който сигнализира за техническа неизправност на машината. Наложило се аварийното кацане. Самолетът се е приземил нормално, предава БГНЕС. Според онлайн таблото на летището този полет се е изпълнявал от „Ural Airlines“ със самолет модела на Airbus.", "date": "2019.06.09", "title": "Самолет кацна аварийно в Санкт Петербург"}
{"url": "https://www.24chasa.bg/novini/article/7497486", "text": "Земетресение със сила 5.5 разтърси Нова Зеландия. То е било усетено в туристическите райони на Куинстаун, се казва в съобщение на местните власти, цитирано от БГНЕС. Няма данни за жертви и нанесени сериозни материални щети, но въпреки това е издадено предупреждение към гражданите. Епицентърът на труса е бил на 87 км източно от Уанака в Алпийския разлом, който се простира в продължение на 600 километра през територията на Южния остров. Миналата година учените прогнозираха, че в него ще има голямо земетресение, което може да откъсне от света повече от 10 хиляди души.", "date": "2019.06.09", "title": "Земетресение разтърси Нова Зеландия"}
{"url": "https://www.24chasa.bg/novini/article/7497657", "text": "„Разговорът за това с какви данъци трябва да се облага българинът, какви приходи трябва да генерира държавата от тези данъци и по какъв начин тези приходи да се разпределят чрез държавата за различните сфери на живота, трябва да бъде много по-широк разговор, в който да влязат и самите граждани. Това, което се предлага всяка година, е разговор на парче. Същото е и сега. Дебатът за данъчната система трябва да се води въобще. Когато говорим най-често за намаляване на ДДС, трябва да сме наясно, че компенсацията има един единствен източник – увеличаване на подоходното облагане“. Това коментира пред   Менда Стоянова, депутат от ГЕРБ и председател на комисията по бюджет и финанси в НС. Стоянова подчерта, че разговорът трябва да се води за данъчната система, а не за един или друг елемент от определен данък: „Ако българинът е готов да промени данъчната си система, да въведе по-високо подоходно облагане, да въведе по-високи данъци и такси, тогава, компенсирайки загубата, да намали ДДС за определени стоки и услуги, наистина ще говорим за нещо сериозно, а не за популистки предложения“. „Трябва да е ясно дали намаляването на ДДС ще намали цените. При свободна пазарна икономика няма кой да гарантира това“, подчерта Менда Стоянова в предаването „Неделя 150“ на програма „Хоризонт“. Според нея, когато се говори за намаляване на ДДС на основни стоки, за да бъдат компенсирани загубите за бюджета, трябва да започнем да говорим за увеличаване на другите данъци-на коли, имоти, доходи. „Еднаквото облагане, означава стабилни приходи – над 50% от приходите в бюджета са от косвеното облагане. Еднаквото облагане с ДДС означава, че всички плащат съобразно това колкото потребяват. Подпомагането на хората в неравностойно положение трябва да се случи през социалната система. Намаляването на косвения данък означава, че ако паднат цените, то по един и същи начин биха се облагодетелствали и хора с високи, и хора с ниски доходи“. Менда Стоянова коментира и темата за разпределението на партийните субсидии: „Методиката за определяне на партийните субсидии е от 2001 година. Действителните гласове подадени за партии и коалиции, които не са преминали бариерата за влизане в парламента, се преразпределят към тези, които имат право на субсидия. По този начин, за нуждите на изчисленията, се увеличават действителните гласове, подадени за тях. Това е механизмът и за преразпределяне на гласовете във връзка с изчисляване на мандатите. Тази формула винаги е била прилагана по този начин. Заради този факт, който възбуди духовете, правителството внесе закон за изменение на Закона за политическите партии, където тези текстове се пренаписват, за да стане ясно, че субсидията се изчислява на един действителен глас, подаден за съответната партия или коалиция, влязла в парламента. Съдът ще се произнесе дали има грешка в методиката“. Според нея премиерът Бойко Борисов е внесъл предложението за намаляването им от 11 на 1 лев на глас, защото много партии използват това за популистки цели. БСП е една от тях, но никога не е внесла в пленарна зала предложение за намаляването им. „Нашата позиция чрез гласуването ще бъде за внесения от правителството законопроект. Ако останалите партии в парламента имат друго мнение, ще имат възможност с гласовете си да вземат друго решение. Тогава всеки ще може да гласува за това свое решение“.", "date": "2019.06.09", "title": "Менда Стоянова: Трябва да е ясно дали намаляването на ДДС ще намали цените"}
{"url": "https://www.24chasa.bg/novini/article/7497661", "text": "Борис Джонсън, бившият британски външен министър и фаворит за приемник на Тереза Мей на премиерския пост, заяви в интервю, че ще откаже да плати \"сметката за развода\" с ЕС от 39 милиарда лири, ако не бъдат предложени по-добри условия за Брекзит, предаде ДПА. Договорената сума от 39 млрд. лири ще бъде платена едва когато има \"по-голяма яснота\" за пътя напред, посочва Джонсън пред вестник \"Сънди таймс\". \"Винаги съм смятал, че е странно да пишем чек, преди още да е постигнато окончателно споразумение\", заяви той, цитиран от БТА. В петък Мей подаде оставка като лидер на управляващата Консервативна партия и с това даде началото на надпревара в партията за свой приемник. Предсрочни парламентарни избори обаче няма да има. Намерението си да се оттегли, тя обяви още миналия месец, признавайки, че не е успяла да уреди споразумение за напускането на ЕС от Великобритания. Мей обаче ще остане премиер, докато депутатите и членовете на Консервативната партия не изберат новия си лидер - процедура, която се очаква да отнеме не повече от два месеца. Утре ще стане ясно кои окончателно ще са кандидати за лидерския пост на консерваторите. За да влезе в надпреварата, всеки от претендентите трябва да си е осигурил подкрепата на поне осем депутати. Първият тур на гласуването е в четвъртък. Джонсън е сред основните фаворити за лидер на торите. Във Великобритания лидерът на най-голямата партия в парламента става премиер.", "date": "2019.06.09", "title": "Борис Джонсън: Няма да платя 39 млрд. лири за Брекзит без по-добри условия"}
{"url": "https://www.24chasa.bg/novini/article/7497665", "text": "Представители на Турция и Европейския съюз ще подпишат във вторник споразумение за изграждането на участък от проекта за високоскоростна железопътна линия между Капъкуле на границата с България и гара Халкалъ в Истанбул, предаде Анадолската агенция. Подписи под споразумението ще сложат турският министър на транспорта и инфраструктурата Джахит Турхан и председателя на делегацията на ЕС в Турция Кристиан Бергер, предава БТА. Проектът се осъществява по програмата на ЕС за трансгранично сътрудничество на инструмента IPA. Участъкът, визиран в споразумението, което предстои да бъде подписано, е от Капъкуле до град Черкезкьой в окръг Текирдаг. Проектът за железопътна линия от границата с България до Истанбул е разделен на три участъка. Изграждането на участъка от Капъкуле до Черкезкьой с дължина 155 км ще бъде финансиран съвместно от Турция и ЕС. Европейският съюз предоставя средства в размер на 275 милиона евро. Другите участъци, които са с дължина 76 км, ще бъдат поети от турския бюджет. Предвижда се в рамките на проекта да бъде изградена жп линия за превоз на хора и товари, която ще позволява на влаковете да се движат със скорост от 200 км/ч.", "date": "2019.06.09", "title": "Нова стъпка към проекта за високоскоростна жп линия от Истанбул до България във вторник"}
{"url": "https://www.24chasa.bg/novini/article/7497672", "text": "Анонимни заплахи за поставени бомби бяха получени в неделя в 16 обекта в Москва, сред които катедралата \"Христос Спасител\" и телевизионната кула в Останкино, предаде БГНЕС. Полицията е започнала спешна проверка, съобщи говорител на аварийните служби на столицата, цитиран от РИА Новости. По думите му, всички места вече се проверяват от персонала на оперативните служби.", "date": "2019.06.09", "title": "16 сигнала за бомби в Москва, включително в катедралата \"Христос Спасител\""}
{"url": "https://www.24chasa.bg/novini/article/7497674", "text": "Президентът Румен Радев ще удостои посланика на САЩ в България Ерик Рубин с орден \"Стара Планина\" първа степен, съобщиха от прессекретариата на президента. Церемонията ще се състои в понеделник /10 юни/ от 11.30 часа, в Гербовата зала на \"Дондуков 2\". Държавното отличие е за заслугите на дипломата за развитието на българо-американските отношения.", "date": "2019.06.09", "title": "Румен Радев награждава утре посланик Ерик Рубин с орден \"Стара Планина\" първа степен"}
{"url": "https://www.24chasa.bg/novini/article/7497753", "text": "Земетресение с магнитуд 3,5 бе регистрирано днес в окръг Афионкарахисар (Западна Турция), съобщи турската телевизия СиЕнЕн-Тюрк, като се позовава на Дирекцията за управление при бедствия и извънредни ситуации (АФАД). Епицентърът на земетресението, регистрирано в 8,45 ч., е бил в района на град Шухут. Трусът е бил на дълбочина 7,03 километра, предаде БТА. Няма информация за ранени при труса. Земетресението е предизвикало паника сред населението.", "date": "2019.06.09", "title": "Земетресение разлюля Западна Турция"}
{"url": "https://www.24chasa.bg/novini/article/7497756", "text": "От 15 часа днес се възстановява движението на товарни превозни средства в двете посоки през Митнически пункт \"Златарево\", съобщиха от Агенция \"Митници\". Обгорялата конструкция вече е разчистена и са създадени условия за нормална обработка на товарни превозни средства. Скоростта на движение на превозните средства на територията на пункта е ограничена до 5 км/ч. Движението на леки автомобили и автобуси също се осъществява нормално.", "date": "2019.06.09", "title": "През ГКПП \"Златарево\" вече пускат тирове"}
