{"url": "https://www.24chasa.bg/novini/article/6664777", "text": "37-годишен водач на автомобил е в болница, след като се е блъснал в бетонна стена на бул. \"Коматевско шосе\" в Пловдив. Това съобщи за  \"Фокус\" говорителят на ОДМВР - Пловдив. Инцидентът е станал в 20.30 часа. Мъжът е с отнета шофьорска книжка. По първоначални данни е бил сам в колата. В момента се е образувало задръстване. На място има пожарна и полиция.", "date": "2018.01.15", "title": "Шофьор без книжка е в болница, след като се блъсна в бетонна стена в Пловдив"}
{"url": "https://www.24chasa.bg/novini/article/6664608", "text": "Парламентът в Скопие ратифицира Договора за приятелство, добросъседство и сътрудничество с България с 61 гласа “за” и 1 “въздържал се”. Депутатите от опозиционната партия ВМРО-ДПМНЕ бойкотираха гласуването в 120-местния македонски парламент заради арестите на нейни членове за погрома над парламента през май м.г. Освен съвместно честване на празници договорът предвижда сътрудничество на двете страни пред международни институции като ООН и Съвета на Европа, сътрудничество в инвестициите, икономиката, митниците, туризма, спорта, образованието и културата. И българският парламент ще ратифицира незабавно договора - утре във външната комисия, а в петък и в пленарната зала, обяви лидерът на депутатите от ГЕРБ Цветан Цветанов. С документа София се задължава да помага на Македония по пътя към членство в ЕС и НАТО, отбелязва скопската тв “Нова”. В обръщение преди гласуването македонският външен министър Никола Димитров изтъкна, че договорът “покрива най-важните национални интереси”. Той каза, че днешният ден   има своя символика, тъй като на тази дата преди 26 г. България призна Македония. Договорът беше подписан на 1 август 2017 г. от премиерите Бойко Борисов и Зоран Заев. Той е резултат от 5-годишен процес на преговори на работните групи на двете външни министерства.  “Поздравявам парламента на Македония, който ратифицира днес Договора за приятелство, добросъседство и сътрудничество между България и Македония. С това те показаха, че желанието ни да изградим модерни, европейски отношения на приятелство и доверие е общо.” С тези думи приветства новината премиерът Бойко Борисов. Висока оценка на ратификацията даде и президентът Румен Радев. “Договорът отваря нова европейска страница в двустранните отношения. Влизането му в сила идва в момент, в който България пое председателството на Съвета на ЕС. Това има огромно значение за българо-македонските отношения и дава силен сигнал за позитивните развития на Балканите, които доближават региона към Европа, в контекста на приоритетите на българското председателство”, смята Радев. С ратификацията се потвърждава волята за изграждане на добросъседски отношения, които са важен елемент от европейската перспектива на всички държави от Западните Балкани, коментира и външният министър Екатерина Захариева. “Ние ще продължим да бъдем активни в подкрепата си за европейската интеграция на Македония. Това е стратегически избор на нашата държава, залегнал и в приоритетите на председателството ни. Договорът ще направи региона по-единен и по-силен”, заключи дипломат №1. Председателят на Народното събрание Цвета Караянчева написа до македонския си колега Талат Джафери: “Ратифицирането на документа е историческа стъпка, с която се потвърждава волята на нашите две страни да продължат усилията си за изграждане на модерни, добросъседски отношения, основани на европейските ценности.” Тя припомня, че на 27 юли 2017 г. НС е приело единодушно декларация в подкрепа на договора и по този начин е потвърдило категоричното желание за отваряне на нова страница в отношенията между двете страни. ", "date": "2018.01.15", "title": "Македонският парламент одобри договора с България, София благодари (обзор)"}
{"url": "https://www.24chasa.bg/novini/article/6664758", "text": "Сблъсъци в района на летището на Триполи между тежковъоръжени милиции днес отнеха живота на най-малко 20 души, а ранените са най-малко 63 души, предаде Асошиейтед прес. Сред жертвите има цивилни. Заради сблъсъците между две милиции, които твърдят, че са свързани с международно признатото правителство на Либия, единственото летище на либийската столица преустанови работа. Персоналът на летището бе евакуиран, а пет полета бяха отменени, предаде БТА. Сблъсъците са между милиция, нарекла се Специални сили за възпиране и конкурентна милиция, оглавявана от местния \"силен човек\" Башир ал Бакара. Милицията на Ал Бакара искала освобождаването на хора, за които се предполагало, че са членове на Ал Каида и на Ислямска държава и които били държани в затвор край летището, който пък бил управляван от Специалните сили за възпиране. Международно признатото либийско правителство нареди милицията на Ал Бакара да се разформирова и да предаде оръжието си. Случилото се днес в Триполи подчертава колко нестабилна е обстановката в Либия седем години след свалянето на режима на Муамар Кадафи.", "date": "2018.01.15", "title": "20 убити и 63 ранени при сблъсъци в Триполи"}
{"url": "https://www.24chasa.bg/novini/article/6664660", "text": "Военната прокуратура проверява началника на Националната служба за охрана (НСО) ген. Ангел Антонов за злоупотреби. Проверката започнала по сигнали на служители, които съобщили за разхищение на средства. Те ги подали до президента Румен Радев, на чието подчинение е НСО. Той ги препратил до главния прокурор Сотир Цацаров. “На този етап не можем да съобщим повече”, заяви говорителят на главния прокурор Румяна Арнаудова. “Труд” цитира сигнала на подчинените на ген. Антонов с детайли за ловни излети на шефа на НСО сам или в приятелска компания в държавното стопанство “Кричим”. То бе върнато на държавата с решение на ВКС от 2012 г., а от 2014-а се стопанисва от службата за охрана. Авджийските събирания били представяни като командировки. Друго твърдение било, че с автомобили на частни фирми, оборудвани с джипиес системи, се возят хора, за чиято сигурност се грижи НСО. “Те си мислят, че пътуват в кола на службата, а всъщност тя е на частна фирма”, обясни запознат с проверката. В сигнала бил описан и автопаркът, използван от генерала. “24 часа” потърси за коментар директора на НСО, но той не отговаряше на мобилния телефон. От пресслужбата на НСО няма да дават изявление, докато не приключи проверката. От президентството, на чието подчинение е НСО, отказаха коментар. За пукнатини в отношенията между президента Румен Радев и шефа на НСО се чу през октомври. Тогава неофициално се твърдеше, че държавният глава имал желание да предложи за поста Тодор Гребенаров, който също е бивш шеф на полицията. Преди да оглави НСО, Антонов, който е икономист по образование, бе начело на националната полиция. Той стана началник на службата през май 2014 г. по предложение на президента Плевнелиев.", "date": "2018.01.15", "title": "Да, прокурор душел около шефа на НСО, но всички мълчат (обзор)"}
{"url": "https://www.24chasa.bg/novini/article/6664769", "text": "Заплахата за взрив, обявена в понеделник в Българското постоянно представителство в ЕС в Брюксел, се оказа фалшива. За това предава ТАСС, позовавайки се на получени от дипломатическата мисия данни. „Сигналът се оказа лъжлив“, съобщиха от представителството.   За произшествието са уведомени специалните служби, предаде \"Фокус\". „След евакуацията на хората от сградата бе проведена проверка, по време на която не бе открито нищо. Представителството възобнови дейност“, добавиха от дипломатическата мисия.", "date": "2018.01.15", "title": "Сигналът за бомба в посолството ни в ЕС е бил фалшив"}
{"url": "https://www.24chasa.bg/novini/article/6664771", "text": "\"Радвам се да представя председателя на групата проф. Маделин де Кок Бънинг, която заедно с останалите членове (общо 40 участника) заявиха ангажимента си да работим упорито за справяне с фалшивите новини и онлайн дезинформацията. Групата има важната задача да определи обхвата и измерението на проблема, да направи преглед на най-добрите практики и да дефинира конкретни препоръки за засилване на борбата с това явление, които ще бъдат представени в доклад през пролетта\", написа еврокомисарят по цифровизацията Мария Габриел във Фейсбук. \"Експертната група на високо равнище относно фалшивите новини вече е конституирана. Радвам се да представя председателя на групата проф. Маделин де Кок Бънинг, която заедно с останалите членове (общо 40 участника) заявиха ангажимента си да работим упорито за справяне с фалшивите новини и онлайн дезинформацията. Групата има важната задача да определи обхвата и измерението на проблема, да направи преглед на най-добрите практики и да дефинира конкретни препоръки за засилване на борбата с това явление, които ще бъдат представени в доклад през пролетта. По мое предложение създадохме 6 подгрупи, за да бъдем максимално оперативни и ефективни в работата си\", гласи публикацията на еврокомисарят. \"Европейската комисия получихме 349 заявления за участие в групата. Изборът на кандидатите направи възможно широкото поле на експертиза при съблюдаване на равномерното представителство на географски признак, равновесието между половете, баланса между медийни платформи и медийни организации, организации на гражданското общество, журналисти и представители на академичните среди. Процедурата следваше обичайните правила за избор на експертни групи на Европейската комисия. Пред нас стоят множество предизвикателства, но вярвам, че в диалог и сътрудничество ще успеем да постигнем поставените цели\", пише още тя.", "date": "2018.01.15", "title": "Мария Габриел:  Да работим упорито за справяне с фалшивите новини и онлайн дезинформацията"}
{"url": "https://www.24chasa.bg/novini/article/6664760", "text": "Гръцкият парламент одобри днес проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната помощ, предаде Ройтерс, цитиран от БТА. Проектът беше одобрен с мнозинство в 300-местния парламент, докато хиляди хора протестираха пред сградата на законодателния орган срещу болезнените мерки.", "date": "2018.01.15", "title": "Гръцкият парламент одобри нови мерки за икономии"}
{"url": "https://www.24chasa.bg/novini/article/6664672", "text": "Японският премиер Шиндзо Абе заяви днес в Белград, че неговата страна иска да заздрави връзките си със Сърбия и другите страни в Западните Балкани, предаде Асошиейтед прес. Абе пристигна днес в Белград в рамките на обиколката си в 6 европейски страни. Той вече посети Естония, Латвия, Литва и България, а утре заминава за Румъния, предаде БТА. Премиерът на Япония каза, че западнобалканските страни са важни за международната стабилност, а Сърбия е \"ключова страна\" за стабилността на региона. Той отбеляза още, че Северна Корея е \"огромна опасност\" и нейните балистични ракети имат капацитет да достигнат до Белград.", "date": "2018.01.15", "title": "Шиндзо Абе в Белград: Искам да заздравя връзките на Япония със Западните Балкани"}
{"url": "https://www.24chasa.bg/novini/article/6664683", "text": "Жертвите на двойния самоубийствен атентат в иракската столица Багдад станаха 38. Това е най-смъртоносната атака в иракската столица, откакто Ирак обяви победа над Ислямска държава през декември, предаде Асошиейтед прес. Над 100 души са ранените.  Никой не е поел отговорност за двойния атентат.", "date": "2018.01.15", "title": "38 убити и над 100 ранени в двойния атентат в Багдад"}
{"url": "https://www.24chasa.bg/novini/article/6664694", "text": "Гръцката полиция използва сълзотворен газ срещу протестиращи пред сградата на парламента, където депутатите гласуват нов пакет мерки за икономии, изисквани от международните кредитори на страната в замяна на нов транш от спасителните заеми, предаде Ройтерс, цитиран от БТА. Над 10 000 души участваха в като цяло мирен митинг пред парламента, когато група от стотина крайнолеви демонстранти започнаха да хвърлят запалителни бомби и камъни срещу полицията, която беше образувала кордон около парламента. Полицията отговори със сълзотворен газ и шокови гранати, посочва ДПА. Същевременно голям брой трудещи се участваха в 24-часова стачка в знак на протест срещу новите болезнени мерки, които предвиждат намаляване на семейните надбавки, правят по-трудно за профсъюзите да организират стачки и дават възможност за онлайн търгове с имоти на длъжници.", "date": "2018.01.15", "title": "Използваха сълзотворен газ срещу протестиращи пред парламента в Атина"}
{"url": "https://www.24chasa.bg/novini/article/6664698", "text": "Президентът на Палестинската автономия заяви в неделя, че Израел е „убил“ Споразуменията от Осло и яростно нападна администрацията на Тръмп за начина, по който се намеси в палестинския конфликт, пише авторитетното американско издание The New York Times. Той обеща да не приеме американско посредничество в мирните преговори и призова палестинците да преосмислят подписаните договори с Израел,предаде \"Фокус\". “Няма да приемем САЩ да е посредник заради това, което ни причиниха“, заяви Аббас. „Сделката на века е шамара на века“ добави той, визириайки все още недефинираната инициатива на администрацията на Тръмп за мир в региона. „Както и да е, по-нататък ще се върнем към тях“.", "date": "2018.01.15", "title": "Палестинският президент: Израел „уби“ Споразуменията от Осло"}
{"url": "https://www.24chasa.bg/novini/article/6664729", "text": "Бившата съпруга на президента на САЩ Доналд Тръмп – Ивана Тръмп, заяви, че държавният глава няма да извърши нищо ирационално, докато е лидер на нацията, тъй като е „стабилен гений“, цитирайки бившия си съпруг, пише американското консервативно издание Washington Examiner. „Не мисля, че Доналд ще направи нещо ирационално“, заяви тя по време на интервю пред американска телевизия, предаде \"Фокус\". „Той определено е стабилен гений“, заяви още тя. Миналата седмица, Тръмп отвърна на скорошните твърдения, според които има психологически проблеми. В серия от съобщения в „Туитър“, той се определи като „истински умен“ и „много стабилен гений“. „Той е много стабилен, много съсредоточен, много организиран“, продължи Ивана. Освен това, тя защити бившия си съпруг срещу обвиненията, че е расист", "date": "2018.01.15", "title": "Бившата жена на Тръмп: Доналд е стабилен гений, няма да направи нещо ирационално"}
{"url": "https://www.24chasa.bg/novini/article/6664603", "text": "Министерството на туризма започва процедура по прекратяване на регистрацията и заличаване от Националния туристически регистър (НТР) на общо 118 дружества, регистрирани като туроператори. Това съобщиха от пресцентъра на министерството. Причините са основно две. Едната е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност. Другият основен мотив е, че дружеството не е получило удостоверението си за регистрация в регламентирания срок в Закона за туризма. Ако такова удостоверение не е налично, компанията няма право да изпълнява туроператорска и турагентска дейност. Действията по заличаване се предприемат съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Основна част от дружествата, чиято регистрация ще бъде прекратена, са със седалища и адрес на регистрация в София, Пловдив и Бургас. През миналата година общо издадените заповеди за прекратяване на дейността по искане на туроператора са 7, от тях 6 са постъпили само през декември. През 2016 г. двама туроператори са прекратили дейността си, като по тяхно искане са издадени заповеди за прекратяване на регистрацията им като туроператори. Общо регистрираните туроператори и туристически агенции в Националния туристически регистър са 3 311.", "date": "2018.01.15", "title": "Заличават от регистъра 118 дружества, записани като туроператори"}
{"url": "https://www.24chasa.bg/novini/article/6664614", "text": "Долорес О'Риърдън, вокалистката на група \"Кранберис\", почина внезапно на 46 години в Лондон, съобщиха световните информационни агенции. Причината за смъртта й не се съобщава, предава БТА.  О'Риърдън беше в Лондон за записи, каза пресаташето на групата Линдзи Холмс, цитирана от Асошиейтед прес. Група \"Кранберис\" стана световно известна през 90-те години на миналия век с хитове като \"Zombie\" и \"Linger\".", "date": "2018.01.15", "title": "Почина вокалистката на група \"Кранберис\""}
{"url": "https://www.24chasa.bg/novini/article/6664626", "text": "Турските власти са разкрили в автомобил с българска регистрация нелегално количество наркотик с тегло над 20 кг., предаде БТА. Наркотикът е бил разкрит при проверка на екип на жандармерията, на която е поверена охраната на пограничните области. Автомобилът с българска регистрация, шофиран от български гражданин, бил спрян за проверка на пътя край село Насухбей, окръг Мерич. При проверката екипите открили укрит в специален тайник наркотика, разпределен в два пакета с общо тегло малко над 20 кг. Шофьорът и неговият спътник - и двамата български граждани, с инициали K.Y.A и G.R.S., са задържани от турските власти по обвинение за трафик на наркотици.", "date": "2018.01.15", "title": "Задържаха българи с 20 кг. наркотици в колата в Одрин"}
{"url": "https://www.24chasa.bg/novini/article/6664611", "text": "9 години да лежи в затвора 60-годишният Марин Петров за това, че през 2015 г. опитал да убие сина на ромския бос Кирил Кирилов-Киро Японеца - Януш. Присъдата прочете съдия Александра Йорданова в Софийския градски съд. Също така за притежаване на незаконно оръжие съдът даде 3 години условно и на Георги Петров. Синът на Киров бе ранен с 2 куршума на 2 май 2016 г. при протест пред къщата на баща му в столичния кв. “Факултета”. ", "date": "2018.01.15", "title": "9 г. затвор за стрелеца по сина на Киро Японеца"}
{"url": "https://www.24chasa.bg/novini/article/6664399", "text": "Реално някои съоръжения на Витоша работят, но не това е важното. Важното е, че общината няма механизъм  и инструменти за контрол върху това дали те работят и виновно за това е мнозинството, което е продало тези въжени съоръжения. Това заяви в \"Лице в лице\" председателят на СОС Елен Герджиков относно развитието на ски туризма на Витоша. \"Именно за това, през изминалата седмица аз реагирах толкова остро, когато три партии обвиниха ГЕРБ, защото това не е истина\", допълни той.  \"За съжаление няма клауза в договора, която да ги задължава. Задълженията на купувача са съвсем елементарни. Най-общо - да заплати цената, да запази определен брой работни места, да извърши една инвестиция, която бих нарекъл смешна. Тази инвестиция е направена под формата на ремонт и модернизация на лифта \"Симеоново\". От там на сетне няма абсолютно никакво задължение. Има задължение за запазване предмета на дейност, но не и за осигуряване на услугата. Тоест съответното дружество може да работи и да спре когато си иска и никоя институция няма възможността да санкционира това дружество, защото не предлага тази услуга. Няма такива клаузи в договора\", каза Герджиков \"Това, че е направена приватизация не е престъпление, нито е лошо. Трябва да се привличат частни капитали. Изходът е да се даде възможност да се развива планината, но да се даде възможност и на други потенциални инвеститори да инвестират в спортни съоръжения и лифтове. Ако не се приеме новият устройствен план, частната фирма, която владее в момента съоръжения, ще остане единственият собственик\", обясни председателят.", "date": "2018.01.15", "title": "Елен Герджиков: Общината няма механизъм за контрол над съоръженията на Витоша"}
{"url": "https://www.24chasa.bg/novini/article/6664429", "text": "І. МЕТЕОРОЛОГИЧНА ОБСТАНОВКА: Температурите са в интервала от – 10° до + 5°. Времето над цялата страна е облачно. Вятър духа в областите Кърджали, Пазарджик, Перник, Търговище, София, Русе, Смолян, Монтана, Видин, Разград, Шумен и Варна. Слаб сняг вали в областите Благоевград, Бургас, Варна, Видин, Търговище, Шумен, Ловеч, Плевен, Кюстендил, Перник, София и в района на Гоце Делчев, Попови ливади, Сатовча, Предел, Черна места, Трилистник, Стряма, Карлово, Бистрица, Банкя, Своге, Сливница, Драгоман, Петрохан и Кърнаре. Пътните настилки са предимно мокри, на местата със снеговалеж – заснежени, заледени и обработени. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: няма ограничения. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: няма ограничения. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС; - „Златишки” - затворен за всички МПС; - „Айтоски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” – отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Вратник” - забранен за МПС над 10 т; - „Дюлински” - забранен за МПС над 3,5 т; - „Котленски” - забранен за МПС над 12 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Твърдишки” - забранен за МПС над 10 т; - „Троянски” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок до 31.03.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Видин: Движението по път I-1 Видин – Монтана в посока Монтана е ограничено за МПС над 12 т поради силни снегонавявания. Без ограничение е движението в посока Видин. Срок до 09.00 ч. на 16.01.2018 г. Обходен маршрут в посока Монтана: път II-11 Дунавци – Арчар – път III-112 Добри дол – Тополовец - път III-114 Тополовец – Ружинци. Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г. Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т. Срок до 13.09.2018 г.; Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г.; - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: област Кърджали: Черноочене-Кърджали – ограничено е движението на МПС над 15 т. Срок до 21.12.2018 г. Обходен маршрут: път І-5-път ІІІ-505 /с. Манастир/-път ІІІ-507-Г. Войводино-Мост- Чифлик-Кърджали.; Надлез Кирково - ГКПП „Маказа“ – ограничено движението на МПС над 3,5 т. Срок до 21.12.2018 г. - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: Област Перник: Движение в една лента от км 78+500 до км 79+500 поради аварийни дейности. Движението се осъществява в активната лента посока Радомир – Перник и е регулирано с пътни знаци. Срок до 31.03.2018 г. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево“-с. Капитан Андреево. - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: Област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 28.02.2018 г.; Област Бургас: Движението по път I-9 Бургас – Слънчев бряг в участъка обход на гр. Ахелой се осъществява с повишено внимание спрямо поставената вертикална сигнализация поради обезопасяване на движението в следствие на ремонтни дейности. Срок до 30.10.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 31.12.2018 г; Път III-908: Движението по път ІІІ-908 от разклона за с. Варовник до кръстовището с път II-79 от км 22+400 до км 39+300 е ограничено за МПС над 10 т поради намален габарит на пътното тяло. Срок до 31.12.2018 г; Път III-7306: Движението по път ІІІ-7306 Черница – Сунгурларе – Чубра е ограничено за МПС над 10 т поради намален габарит на пътното тяло. Срок 31.12.2018 г. ОПУ-Варна: Временно са въведени следните ограничения за движение на МПС: няма ограничения. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 05.07.2018 г. Обходен маршрут: Лозен – Драганово – Янтра – Поликраище – Полски Тръмбеш; Път ІІІ-504: Движението по път ІІІ-504 Самоводене – Ресен в участъка от км 1+845 до км 5+925 е ограничено поради ремонтни дейности . Обходен маршрут: път ІІІ-504 Самоводене - до км 1+845, път ІІІ-3031 от км 1+845 до с. Хотница, път VTR 2011 с. Хотница – с. Ресен и обратно. Срок до 22.01.2018 г.; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок до 05.07.2018 г. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 05.07.2018 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 31.01.2018 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 31.03.2018 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.03.2018 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 31.03.2018 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 31.01.2018 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 21.12.2018 г. ОПУ-Ловеч: Временно са въведени следните ограничения за движение на МПС: Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.04.2018 г. ОПУ-Монтана: Временно са въведени следните ограничения за движение на МПС: Път ІІІ-112: Движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Останалите автомобили да се придвижват с повишено внимание. Срок до 31.03.2018 г. Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 31.03.2018 г.; ОПУ-Пазарджик: Временно са въведени следните ограничения за движение на МПС: Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля. Срок до 18.09.2018 г. ОПУ-Перник: Временно са въведени следните ограничения за движение на МПС: Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 31.03.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път III-3004: Движението по път III-3004 в гр. Долна Митрополия от км 6+199 до км 8+027 е ограничено за всички МПС поради подмяна на ВИК мрежа. Обходен маршрут: по сигнализирана вътрешна улична мрежа в гр. Д. Митрополия. Срок до 31.01.2018 г. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 21.12.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път III-5802: Движението по път III-5802 Тополово – Леново – Поройна в участъка от край с. Поройна до кръстовище с път III-667 от км 19+287 до км 19+495 е ограничено за всички МПС. Срок до 21.12.2018 г. Път III-8611: Движението по път III-8611 Белица-Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 21.12.2018 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 26.04.2018 г. Път III-202: Движението по път ІІІ-202 Нисово – Кацелово от км 17+750 до км 33+900 се ограничава за всички МПС за целия зимен период. Срок до 31.03.2018 г. Обходен маршрут: път ІІІ-501 Русе – Иваново – Две могили – път ІІІ-5001 Две могили – Широково – Кацелово и обратно. Път III-501: Движението по път ІІІ-501 Борово – Бяла от км 46+665 до км 51+245 се ограничава за всички МПС за целия зимен период. Срок до 31.03.2018 г. Обходен маршрут: гр. Борово – път І-5 /Русе – В. Търново/ - кръгово кръстовище гр. Бяла и обратно. Срок до 31.03.2018 г. Път ІІІ-5101: Движението по път ІІІ-5101 Борово – Пет кладенци от км 0+000 до км 6+670 е ограничено за МПС над 10 тона. Обходен маршрут: през гр. Бяла. Срок до 26.04.2018 г. ОПУ-Силистра: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т поради компрометирано състояние на мостово съоръжение. Обходен маршрут за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. ОПУ-Сливен: Временно са въведени следните ограничения за движение на МПС: няма ограничения. ОПУ-Смолян: Временно са въведени следните ограничения за движение на МПС: Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 31.03.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. 3 Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Срок до 30.09.2018 г. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Срок до 30.09.2018 г. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 в с. Скобелево е ограничено поради аварирал р. Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Път III-5005: Движението по път III-5005 връх Шипка – връх Бузлуджа от км 0+000 до км 12+213 се ограничава за всички МПС за целия зимен период. Срок до 31.03.2018 г. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 21.12.2018 г. ОПУ-Шумен: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т, поради компрометирано състояние на мостово съоръжение. Обходен маршрут: за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Срок до 21.05.2018 г. Обходен маршрут: Шумен – Овчарово – Друмево. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.03.2018 г.; Път ІІІ-7008: Движението по път III-7008 Малък манастир – Голям манастир от км 18+059 до км 18+123 се осъществява в една лента, поради пропаднала настилка и пропаднал насип. Движението се регулира чрез пътни знаци. Срок до 31.03.2018 г. 2. Опасност от падащи камъни: Искърско дефиле; Кресненско дефиле; проход на Републиката; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката има опасност от свличане на скални и земни маси; път ІІ-73 Шумен-Карнобат има опасност от свличане на скални и земни маси. Шофьорите да се движат с повишено внимание по тези участъци.", "date": "2018.01.15", "title": "Виж актуалната пътна обстановка към 17,30 часа"}
{"url": "https://www.24chasa.bg/novini/article/6664438", "text": "Директната връзка между София и Баку ще помогне за развитието на бизнеса, туризма и свързаността между България и Азербайджан. Досега всичко, което сме се разбрали с президента Илхам Алиев, се е случило. Действително има много обич между двата наши народа, написа във фейсбук страницата си премиерът Бойко Борисов, който днес пристигна на официално посещение в Азербайджан. ", "date": "2018.01.15", "title": "Вижте как Илхам Алиев вози Бойко Борисов"}
{"url": "https://www.24chasa.bg/novini/article/6664456", "text": "Македонският парламент гласува днес закон за амнистия, с който ще бъдат освободени около 670 осъдени на затвор до 6 месеца, а на 3097 осъдени наказанието ще бъде намалено с 30 процента, предаде агенция МИА, цитирана от БТА. Амнистията не се отнася за осъдените на доживотен затвор, осъдените за убийство, изнасилване и педофилия, за тероризъм и престъпления срещу държавата, срещу държавния ред и мира и срещу човечеството. Тя не засяга и лицата, извършили престъпления след 20 септември миналата година. При подготовката на закона министерството на правосъдието е взело предвид условията в затворите. От обявяването на независимост на Македония са приети няколко закона за амнистия - през 1991, 1999, 2002 и 2003 г., последният с поправки през 2004 г.", "date": "2018.01.15", "title": "В Македония гласуваха закон за амнистия, с който ще бъдат освободени 670 осъдени"}
{"url": "https://www.24chasa.bg/novini/article/6664458", "text": "Миналата седмица освен церемониите имаше и пленарна сесия. Това е загряващо мероприятие, в което се опитваме да стиковаме приоритетите си.Това заяви в \"Още от деня\" вицепремиерът Томислав Дончев.  \"Добро председателство е такова, което е успяло да свърши ролята или задачата на фин модератор и е успяло да сближи нечии позиции. В крайна сметка очакваме през май да имаме предложението на Европейската комисията за бюджет. Имаме много тежки отговорности. Да моделираме дебата преди това и след това да управляваме реакциите на държавите членки, след като излезе предложението на Комисията\", каза той.  \"Не е редно по време на председателството да се мисли за европейския интерес. Това е елегантен механизъм Европа да гледа на себе си от различен ъгъл. Този път Европа трябва да гледа на себе си от долният си десен ъгъл и този поглед е различен\", заяви още вицепремиерът.  \"Имаме нови предизвикателства, имаме нови цели, както и общи действия в сферата на отбраната. Имаме предизвикателства и приоритети, свързани с отбраната, сигурността на външната граница и мигрантския натиск\", обясни Дончев. \"От едната страна имаме дупка след Брекзит и нови цели, които също изискват пари, което прави ситуацията много по-сложна. В крайна сметка, това, за което се борят ключовете играчи на терена, е съхраняването на европейският бюджет като цяло\", каза още той.  \"Което по-просто казано е, че ако няма независима съдебна система, няма пари от еврофондове. Държавата, която се свързва с това предложение и се приема като евентуална негова жертва или бенефициент, не е България, поне на ниво кулоарни разговори. Споменава се Полша заради законите, приети там. Но дори предложението спрямо Полша е спорно\", смята Дончев. \"Друга спорна тема е националното съфинансиране, както и темата за много по-тясно обвързване на европейското финансиране с икономическата политика, която води всяка държава. Искаме икономическото управление на всяка държава членка да е много по-синхорнизирано\", обясни още той.", "date": "2018.01.15", "title": "Томислав Дончев: Доброто председателство е да си фин модератор"}
{"url": "https://www.24chasa.bg/novini/article/6664509", "text": " Държавният глава даде висока оценка на ратификацията на Договора за приятелство, добросъседство и сътрудничество между Република България и Република Македония от парламента в Скопие. С това завършват процедурите и се открива пътят за влизането в сила на този най-важен за двустранните отношения политически документ, съобщиха от прессекретариата на президента. Договорът, който е резултат от дългогодишните усилия на дипломати и държавници, отваря нова европейска страница в двустранните отношения. Влизането в сила на този международен акт идва в момент, в който България пое председателството на Съвета на Европейския съюз. Това има огромно значение за българо-македонските двустранни отношения и дава силен сигнал за позитивните развития на Балканите, които доближават региона към Европа, в контекста на приоритетите на българското председателство. Президентът Румен Радев призова за стриктно изпълнение на условията, заложени в договора, както и за стартирането на всички проекти, които той ще направи възможни, в името на благоденствието на гражданите на двата близки народа.", "date": "2018.01.15", "title": "Президентът приветства ратификацията на договора за добросъседство с Македония"}
{"url": "https://www.24chasa.bg/novini/article/6664518", "text": "Директор на френски затвор подаде оставка, след като свързан с Ал Каида затворник рани трима надзиратели, нападайки ги с ножици, предадоха Франс прес и Ройтерс. След нападението охранителите в няколко френски затвора протестираха срещу условията на труд и недостига на персонал. Полицейски сили за борба с безредиците прекъснаха стачката на охранителите в пословично претоварения затвор Фресн в околностите на Париж, който е вторият по големина в страната. Надзиратели организираха подобни протести и в затвори в северната и южна част на Франция. Профсъюзът Обща конфедерация на труда съобщи, че протестите са обхванали половината от общо 188 затвори в страната. Накрая директорът на затвора \"Ванден-льо-вией\" в района на Кале, в който бе извършено нападението с ножици, подаде оставка. Оставката му беше едно от основните искания на протестиращите надзиратели. Тя бе приета от министъра на правосъдието, предава БТА.  Нападението с ножици в затвора бе извършено от Кристиан Ганчарски, приел исляма германец от полски произход, който излежава 18-годишна присъда за участие в нападение на Ал Каида срещу синагогата в тунизийския град Джерба в началото на 21 в., при което загинаха 21 души. След като изтече присъдата му се очаква той да бъде екстрадиран в САЩ във връзка с нападението на 11 септември 2001 г. Франция смята, че Ганчарски, който е посещавал Осама бин Ладен в Афганистан, е ръководил комуникационната мрежа на лидера на Ал Каида. Френски надзиратели редовно се оплакват от недостига на персонал, припомня Ройтерс. Много затвори обещаха да предприемат мерки срещу приемането на прекалено много затворници, но възраженията придобиха по-голяма тежест след извършеното нападение. Представители на надзирателите заявиха, че мекият подход в управлението на затворите прави все по-трудно и опасно контролирането на големия брой ислямисти и техни поддръжници, намиращи се там. \"Някои директори на затвори ги ръководят като детски градини\", заяви Жан-Франсоа Форже, представител на един от синдикатите на надзирателите. \"Какво ще им е необходимо, за да предприемат мерки, смъртен случай?\", допълва той. Форже обвини властите, че не обръщат внимание на оплакванията, включително на 4000 неотдавнашни случая на насилие срещу надзиратели. При 15 от тези случаи охранители на затвори са били взети за заложници. Нови затвори и повече персонал биха помогнали за решаване на проблема, но са необходими спешни мерки за справяне с опасната диаспора във френските затвори, подчерта Форже. Френският президент Еманюел Макрон заяви, че през февруари ще бъде представен план за действие по този проблем. Той ще се опита да надхвърли предизборното му обещание да бъдат построени 15 000 нови затворнически килии.", "date": "2018.01.15", "title": "Директор на френски затвор подаде оставка след нападение с ножици"}
{"url": "https://www.24chasa.bg/novini/article/6664524", "text": "Турските власти са заловили голяма група нелегални мигранти, които се опитвали да се прехвърлят към България и Гърция, предаде БТА. Турски медии съобщиха, че 351 нелегални мигранти са били разкрити от граничните власти край селищата Боснакьой, Орхание, Йеникадън и Мерич в района на българо-турската гранаца и Узункьопрю и Ипсала в района на турско-гръцката граница в Одринска област. Групата била заловена след мащабна операция на турската жандармерия в продължение на 3 дни. Нелегалните мигранти били от различни страни - Сирия, Палестина, Бангладеш, Афганистан, Иран, Ирак, Индия и Шри Ланка. Всички нелегални мигранти били предадени на Дирекцията за миграция в Одрин.", "date": "2018.01.15", "title": "Заловиха над 350 нелегални мигранти, опитали да преминат в България и Гърция"}
{"url": "https://www.24chasa.bg/novini/article/6664586", "text": "Анонимна бомбена заплаха е била отправена към постоянното представителство на България към Европейския съюз в Брюксел, съобщи БНР, позовавайки се на кореспондента си в белгийската столица. Районът е бил отцепен, а персоналът на представителството ни е бил евакуиран. Преди няколко дни беше установено, че българин на 45 г., който се намира в страна от ЕС, е подател на телефонните заплахи за поставени взривни устройства на летище София, в НДК и парламента. ", "date": "2018.01.15", "title": "Плашат с бомба  посолството ни в ЕС"}
{"url": "https://www.24chasa.bg/novini/article/6664584", "text": "Лидерът на британската евроскептична Партия за независимост на Обединеното кралство (ЮКИП), 54-годишният Хенри Болтън обяви, че се е разделил с младата си приятелка Джо Марни след скандала с нейни расистки коментари по адрес на годеницата на принц Хари Меган Маркъл, предаде Франс прес. Вчера Марни, която е 29-годишна и е модел, беше изключена от партията на Болтън. Тя и партийният лидер имат връзка отскоро и заради нея той напусна съпругата си по Коледа, предава БТА.  Днес Болтън призна, че връзката му с Марни е очевидно несъвместима с длъжността му. Той каза, че няма намерение да подава оставка от партийния лидерки пост въпреки призиви в тази насока заради скандала с Марни. На 21 януари вътрешна комисия на партията ще заседава и ще се произнесе по въпроса. Днес Болтън припомни, че Марни е отстранена от партията и каза, че вътрешният партиен правилник забранява расистки изявления. Той допълни, че не защитава думите на Марни. Расистките коментари на Марни по адрес на Маркъл са отправени в есемеси, които тя пратила на приятел. Таблоидът \"Дейли мейл\" вчера ги направи обществено достояние. В тях Марни, която се представя като актриса, манекен и музикален журналист, казва, че бракът на принц Хари с Маркъл, чиято майка е цветнокожа, а баща - бял, опетнява кралското семейство. \"После ще имаме премиер мюсюлманин и цветнокож цар\", пише Марни и допълва, че \"тук е Великобритания, а не Африка\". Вчера Марни поднесе извиненията си за нанесената обида.", "date": "2018.01.15", "title": "Лидерът на ЮКИП се раздели с приятелката си заради коментарите й за Меган Маркъл"}
{"url": "https://www.24chasa.bg/novini/article/6664652", "text": "Дни след 86-я си рожден ден на 11 т. м. този свят напусна достойният българин и езиковед проф. Стефан Брезински, съобщава  . От всички тънки познавачи на родния език той бе най-близко до журналистиката. Не само затова, че цял живот преподава медийна стилистика и е обучил поколения български вестникари. Дълги години той следеше под лупа езика на масмедиите. Беше ироничен в своите критики към пропуските и безжалостно саркастичен, щом срещне откровено невежество. Проф. Стефан Брезински е роден в град Златарица. Завършва българска филология в Софийския университет “Св. Климент Охридски”. Сред преподаватеите му са проф. Любомир Андрейчин и акад. Владимир Георгиев. През 1959 г. става асистент в СУ, а през 1972 г – доктор на филологическите науки. От 1974 г. е доцент, а от 1983 – професор в същото учебно заведение. 44 години преподава съвременен български език, автор е на 16 книги.", "date": "2018.01.15", "title": "Почина езиковедът проф. Стефан Брезински"}
{"url": "https://www.24chasa.bg/novini/article/6664666", "text": "Еврокомисарят по разширяването Йоханес Хан поздрави ратифицирането на Договора за приятелство, добросъседство и сътрудничество между България и Македония в македонския парламент, предаде агенция МИА, цитирана от БТА. \"Това е важна стъпка в правилната посока по пътя на страната към ЕС. Договорът е също така повратна точка в добросъседските отношения за целия регион на западните Балкани\", написа Хан в Туитър. С общо 61 гласа \"за\" и 1 \"въздържал се\" депутатите в македонския парламент подкрепиха днес законопроекта за ратифициране на Договора за приятелство, добросъседство и сътрудничество между Република Македония и Република България. Депутатите от опозиционната партия ВМРО-ДПМНЕ не присъстваха на заседанието на парламента.", "date": "2018.01.15", "title": "Йоханес Хан: Ратифицирането на договора е важна стъпка по пътя на Македония към ЕС"}
{"url": "https://www.24chasa.bg/novini/article/6664415", "text": "По искане на Окръжна прокуратура – Кюстендил, съдът е постановил временно задържане под стража за срок до четиридесет дни на Орхан В., гражданин на Република Македония, с цел екстрадицията му в Конфедерация Швейцария. Това съобщиха от пресцентъра на Апелативна прокуратура - София. Мъжът е задържан на 9 януари 2018 г. при влизане в България на ГКПП - Гюешево. Той се издирва от швейцарските органи с цел изтърпяване на наложените му наказания за няколко престъпления - заплахи за убийство и физическо насилие, разпространяване на наркотици и грабеж. Срещу Орхан В. има влезли в сила съдебни решения от 2006 г., 2010 г. и 2014 г. в Швейцария. Две от присъдите са за по дванадесет месеца „Лишаване от свобода“ и още една за срок от седем месеца „Лишаване от свобода“. Декларирано е намерение на съдебните власти на Конфедерация Швейцария да поискат екстрадиция на задържаното лице. Наложената от Кюстендилския окръжен съд мярка за неотклонение чуждият гражданин ще изтърпява в Затвора в гр. Бобов дол до пристигане на официалната молба за екстрадиция и съответните документи.", "date": "2018.01.15", "title": "Задържаха македонец, издирван в Швейцария за заплахи за убийство, грабеж и наркотици"}
{"url": "https://www.24chasa.bg/novini/article/6664374", "text": "Била е в кома в 8 ч сутринта, отиде си в 12 на обяд! Милата Мариана. Моята Мариана, която ми беше ми като сестра 50 години. Не преживя смъртата на дъщеря си Зори, изплака Николай Николаев – бате Николай. Той научил за кончината на Мариана Аламанчева от Жоржета Чакърова. Двамата бяха известни като бате Николай и кака Мариана от първото предаване за деца таланти „Сладкарница Захарно петле“. Обичани и чакани в цяла България. Мариана – винаги щедра душа, имала квартирант на тавана на кооперацията в центъра на София - естествено, без наем. Зарко пък имал грижа всяка сутрин да наминава да я види. Намерил я в кома. Страдала е от тежка форма на диабет. Трудно се движи. Тежко й е по многото стълби към жилището (в дни на безпаричие дори е чистила входовете – б.а.). Звъни на 112. Четири часа по-късно се оказва невъзможно да спасят актрисата. „Мариана имаше един брак, който приключи внезапно – замениха я с по-млада жена. Този стрес отключи диабета, който стана причина и за нейния край – разказва Николай Николаев. - Чувахме се всеки ден. Тя беше най-добрият човек и щедър, който съм познавал. Прекрасна актриса, прекрасна! Когата постъпи в Сатирата, беше най-красивата актриса. Обръщаха се след нея! Вървим по улицата, среща ни просяк. Мариана има 2 лева. Бърка в джоба, пуска му един лев. Отминава. След 2 метра се връща и му казва – ето ви, вземете и този лев. Това беше Мариана! Раздаваше се на всеки, който има нужда. Докрай! Но се срина, когато дъщеря й Зори – талантлива художничка, посегна на живота си преди 6 месеца. Почти пред очите й. Намери я мъртва в дома им. Посегнала на себе си. Как, защо, остана тайна. Но Зори си отиде. Остави я сама и тя не го преживя. „Николай, не ми се живее, детето ми го няма“, казваше ми тя. Аз, който току-що бях изгубил по подобен начин и моето Наде (дъщерята на Николай Николаев се самоуби – б.а.), й казвах: „Мариана, трябва да победиш мъката, трябва да правим нещо добро за децата в тяхно име. Ела в моята клиника по смехотерапия. Да спасяваме деца! Тогава няма да ни боли толкова!“ Но тя просто се е предала. Моята светла и слънчева Мариана! Кака Мариана. Защо се предаде, мила Мариана? Осиротях... Няма я сестра ми...“ Николай Николаев предполага, че прощаването с Мариана Аламанчева ще е най-вероятно в четвъртък, в черквата „Св. Седмочисленици“, но точен час още няма.", "date": "2018.01.15", "title": "Бате Николай: Защо се предаде, мила Мариана? Осиротях, няма я сестра ми!"}
{"url": "https://www.24chasa.bg/novini/article/6664377", "text": "38-годишен шофьор на автобус застава на 16 януари пред Бургаския окръжен съд заради  Али И. е признат за виновен в това, че сутринта на 22 септември 2014 г. , на кръстовището на главната алея до магазин \"Зора\",  е нарушил правилата за движение по пътищата и по непредпазливост причинил смъртта на пешеходката Красимира Ж. Фаталният удар настъпил в момент, в който  подсъдимият предприел маневра, завивайки по централната алея на курорта.", "date": "2018.01.15", "title": "Съдят шофьор на автобус, премазал пешеходка в Слънчев бряг"}
{"url": "https://www.24chasa.bg/novini/article/6663572", "text": "Утвърдени са учебните програми за десети клас, в който приключва обучението по редица основни предмети в областта на природните и на обществените науки, на изкуствата, на технологиите и предприемачеството. В програмите е поставен акцент върху националната история, география и литература, съобщава пресцентърът на Министерството на образованието и науката. Повече от година и половина проектите на тези програми бяха във фокуса на общественото внимание. По време на обсъждането бяха направени множество срещи и консултации с учители, с представители на висши училища и на БАН по предметите, към които има обществена чувствителност - български език и литература, история и цивилизации и философия, припомнят от МОН. Учебната програма по български език и литература в десети клас допълва и разширява изученото в предходните класове. В компонента по български език основен акцент са темите, насочени към познаването и прилагането на книжовните езикови норми, а по литература са заложени за изучаване творби само от български автори. Сред тях са Иван Вазов, Пенчо Славейков, Пейо Яворов, Димчо Дебелянов, Елин Пелин, Йордан Йовков, Гео Милев, Никола Вапцаров, Николай Хайтов и други автори. Включени са емблематични текстове от българската литература от периодите след Освобождението до Първата световна война, между двете световни войни и след Втората световна война. В резултат на общественото обсъждане бе добавена творбата \"Cis moll\" на Пенчо Славейков, за изучаване бяха конкретизирани две глави - 1 и 16 от първа част на романа \"Тютюн\" от Димитър Димов. Програмата дава възможност на учителите, според интересите на учениците, да подбират и други тематично близки текстове, освен посочените, отбелязват от МОН. И информират, че учебната програма по история и цивилизации предлага цялостен курс по национална история - от древността до наши дни. В хода на общественото обсъждане бяха предложени и приети някои редакции, които не променят цялостната концепция на проекта. Отпаднали са отделни понятия, които са обект на изучаване през други предмети /напр. неправителствени организации, мажоритарна и пропорционална избирателна система и други/. В същото време са въведени нови понятия /напр. базилика, ротонда, експроприация, приватизация, терор, атентат, безпартиен режим, комунизъм, репресивен апарат, глобализация и други/, които подпомагат разбирането на процесите. Проследено е взаимодействието между различните цивилизации по нашите земи в отделните периоди от историята ни, засилен е патриотичният акцент и е отделено внимание на събития от най-новата ни история, като в програмата са намерили място само факти, без да се допуска оценъчна интерпретация, уточняват от образователното министерство.", "date": "2018.01.15", "title": "Утвърдиха новите учебни програми за десети клас. Вижте ги"}
{"url": "https://www.24chasa.bg/novini/article/6664150", "text": "Общественото обсъждане на Истанбулската конвенция в Народното събрание, което трябваше да се състои тази сряда, няма да се проведе, научи \"24 часа\". Документът разбуни духовете, поради което управляващите са решили да дадат още седмица \"глътка въздух\" на дебата в обществото. Председателят на парламента Цвета Караянчева е заявила: \"Не може да позволим по такава тема да има каквото и да е напрежение\", твърдят източниците ни. Целта на управляващите е всички граждани да могат да се запознаят с текстовете на Истанбулската конвенция. Затова тя цялата ще бъде качена на сайта на Народното събрание - parliament.bg, и то още тази вечер. След което обществено обсъждане ще се направи с всички заинтересовани организации идния вторник, 23 януари.", "date": "2018.01.15", "title": "Първо в \"24 часа\": Решено - няма да се бърза с Истанбулската конвенция"}
{"url": "https://www.24chasa.bg/novini/article/6664148", "text": "Два изтребителя Ф-16 на Военновъздушните сили (ВВС) на Белгия от база край Брюксел са прихванали тази сутрин два руски стратегически бомбардировача Ту-160 над Северно море, съобщиха местни медии, като се позоваха на \"военен източник\". Уточнява се, че Белгийските ВВС са поели от миналата седмица от Холандия осигуряването на безопасността на въздушното пространство в държавите от Бенелюкс (Белгия, Холандия и Люксембург). До август двойка белгийски изтребители остава в постоянна готовност за намеса при нужда. Медиите допълват, че тревога може да бъде подадена към ВВС например при появата на летателни средства без обозначение или с които е невъзможна радиовръзка. Добавя се, че инцидентите с руски военни летателни средства зачестяват напоследък, след като почти не са били наблюдавани след края на Студената война.", "date": "2018.01.15", "title": "Белгийски изтребители прихванаха руски бомбардировачи над Северно море"}
{"url": "https://www.24chasa.bg/novini/article/6664160", "text": "Почина актрисата Мариана Аламанчева (1941-2018). Отиде си една от най-интелигентните и фини актриси, отдали творческата си съдба на Сатиричния театър. Безкрайно женствена и мека, любимка на малки и големи, човек с нелека съдба, но с непреклонно чувство за достойнство... Това бе съобщено на страницата на Сатиричния театър във фейсбук.  \"Ех, Мариана, Мариана... Почивай в мир! Дано душата ти намери покой!\", пишат още от театъра.   Часове, които по-рано е споделила, че е щастлива с човека до себе си, че продължава да рисува, че мечтае за изложба, че след минути излиза на разходка с него, защото често заедно тичали... Мариана излиза за кратко. Тези няколко минути се оказват фатални. Когато се връща, намира Зорница мъртва. Мариана Аламанчева е родена в София на 23 май 1941 г. Първоначално завършва механотехникум, а след това и актьорско майсторство във ВИТИЗ „Кръстьо Сарафов“ през 1964 г. в класа на професор Желчо Мандаджиев. Аламанчева е сред участниците в популярните мюзикъли на Българската национална телевизия „Криворазбраната цивилизация“ (1974) по класическата пиеса на Добри Войников и „Вражалец\" (1976) по Ст. Л. Костов. През 2017 г. е отличена от Министерството на културата с почетно отличие „Златен век“ в категория „Звезда“. Филмите, в които е участвала Мариана Аламанчева: Баш майсторът фермер (1981) - Ветеринарен лекар Година от понеделници (1977) Темната кория (1977) Два диоптра далекогледство (1975) - Длъжностното лице в бракосъчетанието Не си отивай! (1976) - Учителка Последният ерген (1974) Селянинът с колелото (1974) - Танчето С особено мнение (1970) Мъже в командировка (1968) - художничката Виолета Свобода или смърт (1969)", "date": "2018.01.15", "title": "Почина актрисата Мариана Аламанчева (Видео)"}
{"url": "https://www.24chasa.bg/novini/article/6664168", "text": "Автономията на Каталуня ще остане временно преустановена, ако сепаратистът Карлес Пучдемон се опита да управлява областта от Брюксел, предупреди днес испанският премиер консерватор Мариано Рахой, цитиран от Франс прес. Бъдещият каталунски лидер трябва да поеме функциите си, при това физически, което не може да стане от Брюксел, каза Рахой пред депутати от партията си. \"Ако не го направи, чл. 155 ще продължи да действа\", заяви той, имайки предвид положение в Конституцията, дало възможност централните власти да поставят под пряко управление Каталуния от 27 октомври насам, предава БТА. На предсрочните регионални избори на 21 декември миналата година привържениците на отделянето от Испания получиха абсолютно мнозинство в каталунския парламент, а листата на Пучдемон излезе начело в сепаратисткия лагер. Пучдемон, който може да бъде арестуван, ако се върне в Испания, иска да встъпи в длъжност от разстояние. Тази опция обаче не е убедителна за основния му съюзник - Републиканска левица на Каталуня, а опозицията и централното правителство се заканиха да я оспорват пред правосъдието.", "date": "2018.01.15", "title": "Рахой: Каталуня ще остане под прякото управление на Мадрид"}
{"url": "https://www.24chasa.bg/novini/article/6664178", "text": "Директната връзка София-Баку ще помогне за бизнеса между двете страни. Това каза премиерът Бойко Борисов в началото на срещата с президента на Азербайджан Илхам Алиев, предаде „Фокус“. \"Действително има много обич между двата наши народа. Досега всичко, което сме се разбрали, се е случило. И мисля, че директната връзка между София и Баку ще помогне за бизнеса между двете страни. Ние проучихме вашия опит в електроразпределителните мрежи в Грузия и на други места. Надявам се президента Алиев да даде своята благословия и разпореждане за СОКАР\", посочи българският премиер. Министър-председателят Бойко Борисов е на работно посещение в Азербайджан заедно с министрите на енергетиката Теменужка Петкова, на икономиката Емил Караниколов, на земеделието, храните и горите Румен Порожанов и на транспорта, информационните технологии и съобщенията Ивайло Московски. В рамките на посещението министър-председателите на двете страни ще открият първата в историята на България и Азербайджан авиолиния между София и Баку. Във вторник на летището в азерската столица премиерите Бойко Борисов и Артур Расизаде официално ще открият авиолинията София-Баку.", "date": "2018.01.15", "title": "Борисов: Директната връзка София-Баку ще помогне за бизнеса между двете страни (Видео)"}
{"url": "https://www.24chasa.bg/novini/article/6664180", "text": "Международен екип от астрономи, с участието на проф. Невена Маркова от Института по астрономия с Национална астрономическа обсерватория при БАН, направи неочаквано откритие - във Вселената се раждат много по-голям брой звезди с маси над 30 слънчеви маси, отколкото се считаше до днес. Това съобщи пресцентърът на Академията. От БАН поясняват, че тъй като масивните звезди управляват еволюцията на Вселената, това откритие може да има фундаментални последствия за разбирането относно това как първичната Вселена е била трансформирана във формата, в която се наблюдава днес. Откритието беше публикувано на страниците на научното списание Science в първите дни на 2018 г. и веднага привлече вниманието на електронните медии в Англия, Германия и Испания, информират от БАН.", "date": "2018.01.15", "title": "Български астрономи участваха в откритие за образуването на масивни звезди"}
{"url": "https://www.24chasa.bg/novini/article/6664222", "text": "Поздравявам парламента на Република Македония, който ратифицира днес договора за приятелство, добросъседство и сътрудничество между Република България и Република Македония. С това те показаха, че желанието ни да изградим модерни, европейски отношения на приятелство и доверие е общо. Това съобщиха от пресцентъра на Министерския съвет. Ратификацията на договора от страна на македонския парламент е естествено продължение на прагматичния диалог, който нашите две правителства започнаха още миналата година в Скопие с подписването на този договор и на девет документа за сътрудничество в Струмица по време на съвместното заседание на двете правителства. Както сме заявявали многократно, европейското бъдеще на Република Македония е сред основните приоритети в политиката на Република България и ще продължи да бъде такъв и след българското председателство на Съвета на ЕС.", "date": "2018.01.15", "title": "Борисов поздрави Македония за ратификацията на договора"}
{"url": "https://www.24chasa.bg/novini/article/6664262", "text": "Турските сили за сигурност са задържали боец от терористичната групировка \"Ислямска държава\" (ИД), който планирал да извърши атентат в Истанбул, предаде ТАСС, като се позовава на информация на в. \"Миллиет\". Изданието пише, че силите за сигурност са извършили спецоперация в истанбулските квартали Багджълар и Кючукчекмедже, по време на която е бил задържан екстремистът, предаде БТА. Има данни, че джихадистът е участвал в бойни действия на страната на терористите в Сирия и се е върнал в Турция с цел да извърши атентат.", "date": "2018.01.15", "title": "Задържаха боец от \"Ислямска държава\", планирал да извърши атентат в Истанбул"}
{"url": "https://www.24chasa.bg/novini/article/6664285", "text": "Успехът на България като председател на Съвета на ЕС ще бъде успех и на Полша. Това каза в свое изявление министърът на външните работи на Полша Яцек Чапутович след срещата си с българския вицепремиер и външен министър Екатерина Захариева, предаде  „Фокус“. „Благодаря на Екатерина Захариева за поканата да посетя София и да проведа ползотворни разговори. Посещението в София е първата ми визита като външен министър. Основната цел е да подчертаем отличните отношения между нашите държави. Това показва колко важен е регионът за нас. България е председател на Съвета на ЕС и Полша подкрепа ангажиментите на България, особено за развитието на страните от Западните Балкани. В момента България е основната страна за нас и всички страни трябва да я подкрепят“, заяви той. По думите му успехът на България като председател на Съвета на ЕС ще бъде успех и на Полша. „Поканих г-жа Захариева да посети Полша най-вероятно през второто полугодие. Вярвам, че срещата между ЕС и Западните Балкани в София ще бъде много важна от гледна точка на европейския стремеж на страните от региона. Благодарих за потвърдената покана, отправена от президента на Полша до Румен Радев за участие в срещата на върха на НАТО, която ще се проведе във Варшава. Нашите отношения са много интензивни, убеден съм, че такива ще бъдат и за в бъдеще“, каза още той.", "date": "2018.01.15", "title": "Полският външен министър: Успехът на България като европредседател ще е и наш (Снимки)"}
{"url": "https://www.24chasa.bg/novini/article/6664276", "text": "С декларация и подписка в защита на свободното слово излизат представители на бургаски медии след решение на районния съдия Калин Кунчев по две дела, заведени от Петър Низамов-Перата срещу две регионални медии. Осъдителните присъди за журналистите са за публикации от 2012 г., свързани с тогавашни прояви на Перата. Двете регионалните медии са осъдени, защото са причинили \"душевен дискомфорт\" на Низамов, като са го нарекли \"бияч\". Публикациите обаче са позовават на прессъобщения от полицията и прокуратурата за побой в дискотека \"Джубокс\". Още по-парадоксално е, че в едната от публикациите, станала предмет на съдебно дело,  Перата е посочен само с инициали. \"24 г. съм в тази професия, била съм на вяскакви дела, но никога не съм присътвала на такова. На този човек (Низамов-б.р.) му беше позволено да прави каквото пожелае в съдебната зала. Той ни обиждаше в залата, продължава да го прави и във фейсбук. А съдията си позволи в решението на съда да ни обяснява как да пишем заглавията си\", коментира Катя Капрова, съсобственик на една от осъдените медии. \"Наречен е бияч в момент, в който е задържан за побой, с три присъди за побой и 14 регистрации. Към онзи момент ние няма как да знаем, че Низамов по-късно ще бъде оправдан или реабилитиран\", допълни Капрова. \"При подобен натиск от страна на съдебната система към медиите вече не можем да си вършим работата. Трябва да не отразяваме криминални събития или съдебни дела до момента, в който те не приключат на трета инстанция\", коментира главният редактор на втората осъдена медия Боряна Тенчева. В отговор от съда заявиха следното: \"С решение от 11.01.2018 г., Бургаският районен съд е осъдил бургаски сайт да заплати на Петър Н. сумата от 2000 лева, представляваща обезщетение за причинените му неимуществени вреди от публикация от 13.03.2012 г., в интернет-страницата на медията, със заглавие „Биячите от „Джубокс“ остават в ареста“. Съдът е отхвърлил като неоснователна предявената от ищеца претенция за сумата над 2000лв. до предявения размер от 20 000 лева. В своето решение, съдът е взел предвид, че използваният спрямо ищеца израз „бияч/ите от Джубокс“, от една страна съдържа клеветническо твърдение, от друга – с оглед на негативния смисъл, който се влага при употребата на тази дума, включително в публикации на медиите – „побойник“, „скандалджия“, „хулиган“, са засегнати честта и личното достойнство на ищеца. Предходните осъждания на последния – независимо за какви престъпления са без значение реабилитиран ли е бил или не той към този момент за тях, съдът е намерил че не влияят при формиране на направените изводи. В късния следобед днес журналистическата гилдия подготви отворено писмо, което ще бъде изпратено до 15 институции, между които Етичната комисия на ВСС, главния прокурор, НС, МС, до председателите на Апелативните съд и прокуратура в Бургас и НАП.", "date": "2018.01.15", "title": "Журналисти в Бургас на бунт заради осъдени от Перата медии, нарекли го \"бияч\""}
{"url": "https://www.24chasa.bg/novini/article/6664296", "text": "Поздравления и благодарности към колегите от парламента на Република Македония. Това написа председателят на парламентарната група на ГЕРБ Цветан Цветанов в профила си във фейсбук. С ратификацията на Договора за приятелство, добросъседство и сътрудничество с България колегите дават допълнителен тласък на общите ни усилия за разширяване на европейската перспектива пред страните от Западните Балкани.", "date": "2018.01.15", "title": "Цветанов благодари на колегите от македонския парламент"}
{"url": "https://www.24chasa.bg/novini/article/6664297", "text": "С Полша имаме сходна позиция за бъдещата перспектива на страните от Западните Балкани. Това каза в свое изявление вицепремиерът и министър на външните работи Екатерина Захариева след  , предаде „Фокус“. „Полша е важна държава за ЕС и дългогодишен приятел за България. Миналата седмица президентът на Европейския съвет разплака милиони българи пред телевизора. Направи го с изказването си при откриването на българското председателство с реч на български език. Направи го не само като председател на Съвета, но и като поляк. Той затвърди усещането между двата народа колко близки са те всъщност. През 2018 г. ще отбележим 100- годишнината от нашите двустранни отношения. Надявам се наистина да ги отбележим подобаващо с посещенията, за които спомена Чапутович, но и не само с посещения на високо ниво, а и да стимулираме нашите граждани да се виждат по-често“, заяви Захариева. По думите ѝ това се вижда и от туристическите данни, които с всяка година се увеличават. „Обсъждахме и европейския дневен ред. За нас като председател е много важно да постигнем напредък по важните досиета за всички европейски граждани по време на нашето председателство. Обсъждахме общата отбранителна политика и политика за сигурност, по която имаме много общи виждания с Полша. Обсъждахме кохезионната политика и селскостопанската и общото мнение, че това е една от най-важните политики на ЕС, която трябва да продължи и за в бъдеще и за следващата финансова рамка. Това е политика за солидарност, икономически растеж и сближаваме между страните от ЕС. Обсъждахме и нашите приоритети за страните от Западните Балкани. Радвам се, че имаме сходна позиция, да не кажа еднаква за бъдещата перспектива на страните от Западните Балкани“, допълни тя и добави, че са обсъдили и общата политика за убежища и опазването на външните граници. „Надявам се да направим всичко възможно да сближим позициите и да приключим работата по тази политика. Благодаря на Полша за подкрепата към България и Румъния за присъединяването към Шенген. Обсъдихме и процедурата по чл. 7, която беше стартирана от ЕК. Влизаме в положение на ситуацията и се радваме и наблюдаваме диалога между Полша и ЕК. Набелязахме продължаващи разговори по тази тема. Много се надявам заедно да стигнем до добър изход в тази ситуация“, каза още Екатерина Захариева. \"Много добра новина от днес. Изключително щастлива съм за ратификацията, която се случи в македонския парламент\", заяви още тя. „Радвам се, че процедурата приключи в Македония. Тази седмица ще има заседания на комисиите в България. С подписването на този договор показахме, че и на Балканите можем сами, когато сме доброжелателни, когато гледаме в една посока и тя е бъдещето, да постигаме за кратко време решения на проблеми, трупани с години“, смята Захариева. Тя приветства и благодари на македонския парламент за ратификацията на Договора за добросъседство между България и Македония.", "date": "2018.01.15", "title": "Захариева: С Полша имаме сходна позиция за бъдещето на Западните Балкани"}
{"url": "https://www.24chasa.bg/novini/article/6664299", "text": "Петнайсет души са били ранени днес при  , съобщи Асошиейтед прес, като цитира следствието. Двама ученици се спречкали, извадили ножове и при схватката са били ранени техни съученици и учители, които се опитали да ги разтърват, предава БТА. От петнайсетте ранени 12 са приети в болница, съобщиха градските здравни власти. Регионалното здравно министерство добави, че учителка и двама ученици на около 15 години са тежко ранени и са били приети по спешност за операция. Девет деца са с повърхностни наранявания. Води се разследване за опит за убийство на няколко лица. Според следствието конфликтът може да е тръгнал от социалните мрежи, предаде ТАСС.", "date": "2018.01.15", "title": "15 са били ранени при сбиването с ножове в руско училище"}
{"url": "https://www.24chasa.bg/novini/article/6664310", "text": "Гласуването на Договора за приятелство, добросъседство и сътрудничество с България в македонския парламент е гласуване за европейското бъдеще на Македония. Така Цветан Цветанов, председател на парламентарната група на ГЕРБ и заместник-председател на ПП ГЕРБ, коментира за \"Фокус\" ратифицирането на документа в македонския парламент. \"Има нещо безкрайно символично в днешното гласуване на Договора за приятелство, добросъседство и сътрудничество с България в македонския парламент, защото то идва точно 26 години след като на 15 януари 1992 г. именно България стана първата държава, която с решение на Народното събрание призна независимостта на Македония и нейното неотменно право на самостоятелна и суверенна политика\", заяви Цветанов. \"Нека заедно с нашите македонски приятели да благодарим на всички политици, правителства, които участваха в процеса на подобряване на нашите отношения през тези 26 години. Извървяхме един нелек и продължителен път, който в крайна сметка благодарение на волята и настоятелността на правителствата на премиерите Борисов и Заев успя да се материализира с подписването и ратифицирането на междудържавен Договор за приятелство, добросъседство и сътрудничество, въпреки всички недоразумения, подозрения и бойкоти, които очевидно винаги са по-силни, когато сме си по-близки\", каза още той. \"Искам да поздравя лично премиера на Р Македония Зоран Заев и неговата коалиция, които докрай отстояваха необходимостта от подписването на този договор като единствено възможно средство за слагане на край на годините на недоверие и протакане, продиктувано от външни сили и интереси, които в никакъв случай не са заинтересовани от добрите отношения между България и Македония\", добави Цветанов. \"Имам уверенията на председателя на Комисията по външна политика г-жа Джема Грозданова, че в сряда Договора за приятелство, добросъседство и сътрудничество с Македония ще бъде приет на заседание на Комисията по външна политика, а в петък ще бъде гласуван в българския парламент. Това ще бъде продължение на това, което днес направи македонският парламент\", отбеляза председателят на ПГ на ГЕРБ.", "date": "2018.01.15", "title": "Цветанов: Македония гласува за европейското си бъдеще, като подкрепи договора с България"}
{"url": "https://www.24chasa.bg/novini/article/6664312", "text": "Българското председателство на Съвета на ЕС през тази година е от особено значение за Западните Балкани, заяви президентът на Черна гора Филип Вуянович на срещата си с председателя на Народното събрание Цвета Караянчева. Основна тема на разговора бяха двустранните отношения между България и Черна гора и европейската перспектива на Западните Балкани в контекста на започналото преди дни българско председателство, съобщиха от пресцентъра на Народното събрание Председателят на парламента Цвета Караянчева изрази задоволство от динамиката в отношенията между двете страни и подчерта значението на междупарламентарното сътрудничество. Тя високо оцени проведената само преди месец визита на председателя на Скупщината на Република Черна гора Иван Брайович. Председателят на Народното събрание отбеляза, че срещата на високо равнище между ЕС и Западните Балкани през май в София ще е поредната стъпка в правилна посока към европейското развитие на Черна гора и Западните Балкани. Цвета Караянчева подчерта, че всяка държава трябва да се оценява по индивидуалните й постижения при изпълнението на установените критерии. Президентът на Черна гора Филип Вуянович заяви, че Черна гора е заинтересована от всички форми на сътрудничество с българския парламент, особено по отношение на европейската интеграция. Той подчерта, че парламентът на Черна гора работи активно и огромен брой закони от европейския пакет вече е приет. Според него особено ценен е българският опит, свързан с приемането на европейското законодателство. Гостът отбеляза и значението на контактите между групите за приятелство в двата парламента. Президентът Вуянович припомни, че председател на българския парламент е бил черногорецът д-р Петър Ораховац.", "date": "2018.01.15", "title": "Вуянович: Вашето председателство е от особено значение за Западните Балкани"}
{"url": "https://www.24chasa.bg/novini/article/6664323", "text": "Посредникът от ООН за решаването на 27-годишния спор между Атина и Скопие за името на Македония заяви днес, че има \"положителен импулс\" в преговорите, предаде Ройтерс, цитирана от БТА. Спорът за името на Бившата югославска република Македония (БЮРМ), както е известна официално, задържа перспективите за членството й в Европейския съюз и НАТО. Македония запази това име, когато обяви независимост от Югославия през 1991 г. Гърция се противопоставя на употребата му, твърдейки, че то носи в себе си териториални претенции към гръцката област със същото име и към древна Македония на Александър Велики. В интервю за гръцката национална телевизия преди среща с външните министри на двете страни в Ню Йорк в сряда посредникът Матю Нимиц каза, че и в двете страни има \"положителен импулс\". \"Мисля, че хората и в двете страни може би са готови да чуят някои решения, които са съвместими с националните им интереси, но имат и елемент на компромис и ще решат проблема\". Нимиц каза, че новото правителство в Скопие е \"много заинтересовано\" да приключи въпроса. Атина настоява до решаването на спора Македония да бъде наричана с утвърденото от ООН през 1993 г. име Бивша югославска република Македония. Представители на гръцкото правителство заявиха, че Атина ще се опита да се фокусира върху постигането на споразумение за съставно име с географско определение като \"горна\" или \"северна\". Попитан дали ще представи ново име при следващия кръг от преговорите, Нимиц каза, че винаги може да има нов поглед върху нещата. \"Разбира се, няма нищо напълно ново, няма нова магия, ние знаем какви са проблемите\", каза Нимиц. Гърците са особено чувствителни по въпроса за името. В проучване от неделя близо 70 процента от анкетираните са казали, че не искат термина \"Македония\" да присъства в решението на спора, показва анкета от неделя.", "date": "2018.01.15", "title": "Имало положителен импулс в преговорите между Гърция и Македония за името"}
{"url": "https://www.24chasa.bg/novini/article/6663618", "text": "Двете Кореи се договориха днес да проведат на 17 януари преговори за участието на Севера в олимпийските игри в Юга следващия месец, обяви министерството на националното обединение в Сеул, цитирано от Ройтерс. По-рано днес Пхенян предложи работната среща да се състои в южнокорейската част на граничното селище Панминчжон в демилитаризираната зона между двете страни, предава БТА. Официални представители на двете Кореи днес обсъдиха на среща в Панминчжон предложението на Севера да изпрати група музиканти и танцьори на Зимните олимпийски игри в южнокорейския курорт Пьончан. След срещата стана известно, че КНДР ще изпрати оркестър в състав от 140 души, който ще изнесе концерти в Сеул и град Канин, където ще се състоят част от олимпийските състезания, предаде ТАСС, цитирайки агенция Йонхап.", "date": "2018.01.15", "title": "Двете Кореи преговарят за участието на Севера в зимната олимпиада"}
{"url": "https://www.24chasa.bg/novini/article/6663637", "text": "Някои от най-известните български циркови артисти написаха открито писмо до народните представители и медиите, в което настояват да се спре използването на тяхното изкуство, като символ на нещо нечестно, хаотично или унизително. Те държат депутатите да не сравняват действията си с цирка. \"Направи ми впечатление, че в предавания по телевизията депутати използват думата \"цирк\", продължават да обиждат цирка\", сподели Иван Владимиров от \"Цирк дьо Солей\" пред  . Той подчерта, че не може едно изкуство да обиждаш по този начин, като се използва за определение на нещо нечестно и лошо.", "date": "2018.01.15", "title": "Циркови артисти настояват депутатите да не ползват думата \"цирк\""}
{"url": "https://www.24chasa.bg/novini/article/6663636", "text": "През февруари ще бъде съобщена стратегията за присъединяване на държавите от Западните Балкани към ЕС. Това каза на пресконференция президентът на Черна гора Филип Вуянович след срещата си с българския държавен глава Румен Радев, предаде „Фокус“. „Искам да кажа съвсем искрено и открито, че това посещение го възприемам като една особена чест, която се оказва на Черна гора. Две са причините за това. Първо, имах възможността отново да изразя изключителното си удовлетворение от близките отношения между нашите държави, които могат да са пример за региона. През първите работни дни на България като председател на Съвета на ЕС страната определи един от най-важните приоритети – европейската перспектива и свързаността на Западните Балкани. Западните Балкани в миналото показаха, че този регион изисква едно важно и чувствително отношение на ЕС, че Западните Балкани като част от ЕС ще бъдат гаранция за стабилността и развитието. Брюксел и държавите от ЕС ще продължат бюджетната подкрепа за Западните Балкани по отношение на инфраструктурата, транспортната и енергийната“, заяви Вуянович. По думите му Западните Балкани се нуждаят от това да развиват транспортната си инфраструктура, да използват по-добре своите енергийни ресурси и очакват ЕС да продължи интензивната си подкрепа и да подпомага обновяването и укрепването на инфраструктурата. „Много е важно, че бяха определени съответните рамкови дати за тези съвместни дейности, през февруари да бъде съобщена стратегията за присъединяване на държавите от Западните Балкани. Ние, както и България, сме за това да се присъединяваме по индивидуалните си заслуги, да бъде оценяванавсяка държава в процеса на присъединяване според онези достижения, които са заслужени в процеса на интеграция. Трябва да се знае, че това, което се осигури в процеса на присъединяване ще получи адекватна реакция от страна на ЕС“, допълни черногорският президент и добави, че през април месец ще бъде отчетен напредъкът на всяка държава и ще се знае какво е направено и какво би трябвало да се направи занапред. „През май месец тук в София след 15 години да се проведе една среща на върха на ЕС и Западните Балкани, на която да се направи един разрез, сечение на всичко, което е постигнато и ясна визия на това, което предстои за Западните Балкани. Вярвам, че нашите приятели България тук в София са изцяло отдадени и Черна гора също ще се старае да продължи да бъде лидер с досегашния успешен процес на присъединяване. Това ще бъде едно окуражаване и на останалите държави, както и шанс всички заедно да се приближим повече до Европа. Черна гора е и партньор, и приятел на България“, посочи Вуянович. Той добави, че са изключително благодарни за подкрепата на България за присъединяването на Черна гора към НАТО. „Благодарни сме, че България видя в Черна гора един партньор в процеса на присъединяване към ЕС, който заслужава да бъде гост на България през първите работни дни на страната като председател на Съвета на ЕС“, каза още Филип Вуянович.", "date": "2018.01.15", "title": "Вуянович: През февруари съобщават стратегията за присъединяване на  Западните Балкани към ЕС (Снимки)"}
{"url": "https://www.24chasa.bg/novini/article/6663561", "text": "Българският град Пловдив все още е непознат за доста хора по света, но той започва да става все по-предпочитана дестинация на Балканите за туристите - и има защо, коментира   и посочва 10-те причини, заради които си струва човек да посети Пловдив.  Разположен между две планини и на важен път, свързващ Западна Европа с Истанбул, вторият най-голям град в България - Пловдив - е бил под владението на траки, гърци, византийци и османци. Всички тези култури са оставили отпечатък върху архитектурата в Пловдив.  Пловдив е избран и за културна столица на Европа за 2019, а ето и причините, които правят града интересна туристическа дестинация. С 6-хилядната си история спокойно може да се твърди, че Пловдив е един от най-старите градове в Европа. Доказателство за това е огромният, частично разположен под земята, Римски стадион, който се намира в центъра на града. Само на десетина крачки от него пък е построената преди 600 години Джумая джамия, която и до днес приема мюсюлманите в града. Старият град в Пловдив е прекрасно място за вечерни разходки заради калдъръмените улички и реновираните къщи. Българите са горди заради своите традиции във винопроизводството и с националната си кухня, която е повлияна и от турската и гръцката. На почти всеки ъгъл в Пловдив може да откриете пекарна, в която се продава печива, които са пълни със сирене и се наричат \"баница\". Те си пасват идеално с бозата - напитка, която се прави от пшеница. Тараторът - студена супа от мляко, чесън и копър - е идеален за горещите летни дни, както и шопската салата, която се прави от домати, краставици, лук, магданоз и настъргано сирене.  Думата \"айляк\" няма буквален превод. Тя се използва за описание на достигнато душевно състояние, когато човек си почива. Да бъдеш \"айляк\" значи да си екстремно отпочинал и да не те интересуват никакви проблеми. За пловдивчаните \"айлякът\" не е просто преминаващо настроение, а начин на живот. В България е прието храната да бъде споделена с компания и повечето българи посрещат своите чуждестранни гости с типични за страната неща - домашно направена баница и ракия от селото на баба и дядо.  Римският театър в града е построен през около 90 г. сл. Хр., когато Пловдив се е казвал Филипопол. До 70-те години на 20 век никой не е подозирал, че толкова внушителен Римски театър се намира край едно от тепетата в града. Днес театърът е сцена за много спектакли, опери и дори рок концерти. Само за 15-минутно пътуване с кола от Пловдив може да се стигне до красивата планина Родопи. Там е идеално място за излети, каране на колело и катерене. Съвсем близо до града се намира и красивата Асенова крепост, която е владяна преди и от траките, а след това от византийците. Арт кварталът \"Капана\" преди е бил място, където са се събирали художници и музиканти в града. В последните години правителството е насърчило собствениците на сградите там да реновират сградите и днес \"Капана\" се е превърнал в една от емблемите на Пловдив заради своите хипстърски кафета, магазини за цветя, джаз барове и уютни кафенета.  Много пловдивчани обичат да гледат красивите залези от някое от 7-те тепета в града. Най-популярното може би е Небет тепе. Друго място, което открива прекрасна панорамна гледка към града е статуята на Альоша, която е построена през 50-те години на миналия век. Хората, които искат да се разходят в Пловдив, спокойно могат да се откъснат от шума на автомобилите, тъй като в града се намира най-дългата пешеходна улица в Европа. Дълга е 1 750 метра и се намира в сърцето на града. По нея може да откриете много магазини, кафенета и улични музиканти. Пловдив предлага изключително разнообразни възможности за нощен живот. Градът е пълен с барове и нощни клубове за всички вкусове и те работят през всеки ден от седмицата.", "date": "2018.01.15", "title": "Си Ен Ен: Пловдив - скритото съкровище на България"}
{"url": "https://www.24chasa.bg/novini/article/6663684", "text": "Министерството на здравеопазването разработва единни правила към държавните лечебни заведения как да се определя размерът на възнагражденията на служителите. Това стана ясно по време на среща на здравния министър и неговия екип с ръководството на Българската асоциация на професионалистите по здравни грижи (БАПЗГ), съобщиха от пресцентъра на министерството. И здравното ведомство, и представителите на асоциацията споделят мнението, че трябва да има промяна в системата на заплащане в сектора. От асоциацията категорично заявиха, че не искат оставки и протести, защото така не се решават проблемите, които стоят на дневен ред от години. Председателят на асоциацията Милка Василева алармира за недостиг на медицински сестри, като в момента те са по-малко от половината от необходимия брой и ако не работят на две или три места, системата ще фалира. Техните разчети показват, че средно за страната заплатата на медицинските сестри е около 520 лв. По тази причина, според данни на ЕК, приблизително 6800 български медицински сестри практикуват професията си в страни от ЕС, а още толкова са социални асистенти. Освен размера на възнагражденията, от БАПЗГ поставиха и други въпроси, свързани с възможностите за обучение и допълнителна квалификация. Здравният министър Кирил Ананиев посочи, че министерството ще съдейства с всичко необходимо, за да създаде условия медицинските сестри да имат възможност за продължаваща квалификация през целия живот. Двете страни се договориха да работят интензивно и по отношение на медицински стандарт по здравни грижи, наредбата за специализациите в здравеопазването, както и в наредбата за здравните кабинети в детските градини и училища. Министерството на здравеопазването и асоциацията се договориха, в съответствие с практиката в другите държави, методологичното ръководство на специалистите по здравни грижи на територията на страната да бъде изрично възложено на определен експерт (републикански консултант).", "date": "2018.01.15", "title": "Разработват единни правила за определяне на заплатите в болниците"}
{"url": "https://www.24chasa.bg/novini/article/6663686", "text": "Формирането на зона, контролирана от подкрепяните от САЩ бунтовници, може да доведе до разделянето на Сирия, предупреди днес руският външен министър Сергей Лавров, цитиран от Ройтерс. Вашингтон не желае Сирия да запази териториалната си цялост. САЩ са съсредоточени върху оказването на помощ на онези, които искат да сменят сирийския режим, каза Лавров, цитиран от ТАСС, на пресконференция за преглед на постигнатото от руската дипломация през 2017 г. Министърът отбеляза, че няма коренна разлика между линията, поддържана от правителството на американския президент Доналд Тръмп и тази на бившия президент Барак Обама по отношение на решаването на сирийския конфликт, съобщава БТА. За съжаление и в единия, и в други случай наблюдаваме стремеж не да се помогне за потушаване на конфликта, а да се помага на онези, които искат да предприемат практически стъпки за смяна на режима, каза Лавров.", "date": "2018.01.15", "title": "Лавров: Зона под контрола на подкрепяните от САЩ бунтовници може да разцепи Сирия"}
{"url": "https://www.24chasa.bg/novini/article/6663699", "text": "Шуменски окръжен съд намери, че няма налице процесуални пречки за разглеждане на делото за Хитрино в следващо заседание, предаде „Фокус“ - Шумен. Според определението делото е подсъдно на Шуменски окръжен съд, няма основания за прекратяване или спиране на наказателното производство, не са допуснати нарушения на процесуалните правила довели до ограничаване на правата на подсъдимите или пострадалите и техните наследници. За 7 март от 9.30 часа бе насрочено следващо заседание с предварително изслушване. Делото тръгва по съкратено съдебно следствие, като част от материалите по делото - експертизи, свидетелски показания, ще бъдат приобщени без изслушване на вещите лица, респективно свидетелите. Днешното разпоредително заседание бе водено от съдия Румяна Райкова, с участието на подсъдимите, техните защитници, пострадали и наследници на загиналите и техните повереници. Пострадалите са 29, наследници на 7 от загиналите и 14 лица, на които има причинени телесни повреди, вследствие на това престъпление по транспорта, квалифицирано по чл. 343, ал. 4 от НК.", "date": "2018.01.15", "title": "Делото за Хитрино тръгва по съкратената процедура, следващо заседание на 7 март"}
{"url": "https://www.24chasa.bg/novini/article/6663712", "text": "Френска компания произведе тънък сензор, който се залепва върху нокътя и предупреждава за преекспонирането ни на слънчевите лъчи и риск от изгаряне на кожата, пише в. \"Метро\". Новият продукт може да предаде събраните данни на мобилното ни устройство. Състои се от тънък адезивен електронен сензор, който е толкова малък, че може да бъде залепен върху нокътя. Неговата дължина е 9 милиметра, предава БТА. Сензорът може да се носи в продължение на две седмици и няма нужда от захранване с батерия. Той се активира от ултравиолетовата светлина и ще бъде пуснат в продажба в САЩ това лято.", "date": "2018.01.15", "title": "Сензор върху ноктите може да предпазва от ултравиолетово изгаряне"}
{"url": "https://www.24chasa.bg/novini/article/6663736", "text": "С общо 61 гласа \"за\" и 1 \"въздържал се\" депутатите в македонския парламент подкрепиха днес законопроекта за ратифициране на Договора за приятелство, добросъседство и сътрудничество между Македония и България, съобщи македонската телевизия Нова, цитирана от БТА. Депутатите от опозиционната партия ВМРО-ДПМНЕ не присъстваха на заседанието на парламента. В своето обръщение преди гласуването външният министър Никола Димитров изтъкна важността на договора, който, по неговите думи, \"покрива най-важните национални интереси\". Той каза, че днешният ден има своя символика, тъй като на тази дата България призна Македония. Междувременно в свое официално изявление българското министерство на външните работи приветства решението на парламента на Македония. В него се казва: \"С този акт се потвърждава волята за изграждане на добросъседски отношения, които са важен елемент от европейската перспектива на всички държави от Западните Балкани. Република България ще продължи да бъде активна в подкрепата си за европейската интеграция на Република Македония. Това е стратегически избор на нашата държава, залегнал и в приоритетите на българското Председателство на Съвета на ЕС. Договорът за приятелство, добросъседство и сътрудничество с Република Македония е основан на споделени европейски ценности, които правят региона по-единен и по-силен\". \"Поздравявам парламента на Република Македония за решението днес да ратифицира Договора за приятелство, добросъседство и сътрудничество между двете ни държави\". Това написа министърът на външните работи Екатерина Захариева във фейсбук. Така се потвърждава волята за изграждане на добросъседски отношения, които са важен елемент от европейската перспектива на всички държави от Западните Балкани. Ние ще продължим да бъдем активни в подкрепата си за европейската интеграция на Република Македония. Това е стратегически избор на нашата държава, залегнал и в приоритетите на българското Председателство на Съвета на ЕС. Убедена съм, че договорът ще направи региона по-единен и по-силен.", "date": "2018.01.15", "title": "Македония ратифицира договора с България"}
{"url": "https://www.24chasa.bg/novini/article/6663723", "text": "Половин килограм кокаин, в различни разфасовки, е открила и иззела полицията в жилището на дилър в пазарджишкото село Огняново. Операцията е била проведена в неделя вечерта от екипи на \" Криминална полиция\" към областната полицейска дирекция. Малко преди обиска в селото, в апартамент в Пазарджик е задържан и самият наркопласьор. Там е била открита и електронна везна. Задържаният дилър е на 41г., криминално проявен и осъждан за наркоразпространение. Говорителят на полицията Мирослав Стоянов потвърди пред \"24часа\" за операцията и арестувания пласьор, но отказа да съобщи името му и подробностти около арестта. Изочници от разследването довериха, че задържаният е смятан за основен разпространител на кокаин в региона. До ареста му се е стигнало след продължителна работа на оперативни екипи, т.к. дилъра си е бил изградил строга конспиративна система за продажба на кокаина. Повече подробностти за операцията ще бъдат обявени от полицията във вторник.", "date": "2018.01.15", "title": "Половин килограм кокаин иззе полицията от дома на дилър в Пазарджишко (Обновено)"}
{"url": "https://www.24chasa.bg/novini/article/6663753", "text": "От 2 февруари стартират единствените за България редовни директни полети между София и Одеса. Те ще се изпълняват от националния превозвач „България Ер“ и ще свържат страната ни с Украйна, като за по-малко от 2 часа всеки ще може да пътува между българската столица и петия по големина украински град на цени, съпоставими с тези на автобусните билети по този маршрут. Еднопосочните самолетни билети на националния превозвач между София и Одеса са на изгодни цени от 46 евро, а двупосочните - от 92 евро. Полетите ще се изпълняват два пъти седмично – всеки петък и неделя, в удобни вечерни часове. „Щастливи сме да добавим още една дестинация в полетната си програма и по този начин първи да предложим на клиентите си нещо, което до този момент не се предлагаше на авиационния пазар в България. Освен, че сме единствените у нас, които започваме да предлагаме полети между София и Одеса, директната въздушна линия е много специална и важна, защото ще изиграе ролята на мост между двете държави. Тя ще даде възможност на десетки българи и украинци да се прибират в родните си страни по-често и по-бързо. Ние, от „България Ер“, се радваме, че като национален превозвач имаме възможност да предложим тази по-удобна директна връзка между България и Украйна“, каза Мария Стоянова, търговски директор на „България ер“. Стартът на новата редовна въздушна линия между София и Одеса беше обявен в края на 2017 година със   Тогава беше официално прерязана и лентата на въздушния маршрут, който от началото на февруари започва да оперира.", "date": "2018.01.15", "title": "От 2 февруари стартират полетите между София и Одеса"}
{"url": "https://www.24chasa.bg/novini/article/6663754", "text": "Сред подрастващите се появи нова опасна мода, състояща се от гълтането на капсули за пералня, което може да завърши в спешното отделение на някоя болница, пише в. \"Дейли мирър\". Похапването на капсула с перилен препарат се счита от тийнейджърите за върховно предизвикателство и те заснемат и пускат в мрежата своето \"геройство\". Новият тренд, изправил на нокти родителите, е кръстен Tide Pod Challenge. В клипчетата се вижда как младоците поглъщат пъстроцветните капсули, които обикновено се пускат в пералнята заедно с дрехите за пране, предава БТА. Лекарите предупреждават, че новата мода е много опасна, тъй като перилният препарат в капсулите е отровен и може да причини големи здравни проблеми на \"смелчаците\". Първите признаци на отравянето са повръщане и разстройство. По-големи количества водят до затруднено дишане и до прием в спешното отделение на някоя болница. Компанията \"Тайд\", произвеждаща шарените капсули, изрично предупреждава те да не се поглъщат. При случайно гълтане на препарата, фирмата препоръчва да се пие вода или прясно мляко и веднага да бъде потърсена медицинска помощ.", "date": "2018.01.15", "title": "Нова опасна мода сред подрастващите! Гълтат капсули за пералня (Видео)"}
{"url": "https://www.24chasa.bg/novini/article/6663839", "text": "Турският президент Реджеп Тайип Ердоган заяви днес, че САЩ се опитват да създадат \"терористична армия\" по южната граница на Турция, като обучават сирийски гранични сили, които включват кюрдски милиции, предаде агенция Ройтерс. Ердоган обеща Турция да разбие тези сили още преди да се появят, предава БТА. Турският президент каза още, че турските въоръжени сили са завършили подготовката за операция в контролирания от кюрдите регион на Африн в северозападна Сирия и в град Манбидж.", "date": "2018.01.15", "title": "Ердоган обеща Турция да разбие сирийските гранични сили още преди да се появят"}
{"url": "https://www.24chasa.bg/novini/article/6663857", "text": "Имайки предвид Русия, правителството на Тръмп се стреми да разработи нова ядрена огнева мощ, която според него ще улесни възпирането на заплахи за европейските съюзници. Планът, който още не е одобрен от президента Доналд Тръмп, има за цел да направи по-малко вероятно избухването на ядрен конфликт. Критици твърдят, че той ще направи обратното, предаде БТА. Предложението е представено в документ за политиката, известен официално като \"Преглед на ядрената позиция\" (Nuclear Posture Review), който като цяло прави ядрените позиции на САЩ по-агресивни. Това е първият подобен преглед от 2010 г. и едно от няколкото проучвания на стратегията за сигурността, предприети, откакто Тръмп встъпи в длъжност. В много отношения той потвърждава ядрената политика на президента Барак Обама, включително ангажимента му да замени всички ключови елементи на ядрения арсенал с нови, по-модерни оръжия в идните две десетилетия. В него се казва, че САЩ ще се придържат към съществуващите споразумения за контрол на въоръженията, като същевременно се изразява съмнение към изгледите за каквито и да е нови такива договори. Очаква се ядрената доктрина на Тръмп да бъде оповестена в началото на февруари и да бъде последвана от свързана с нея политика за ролята и разработването на отбранителния потенциал на САЩ срещу балистични ракети. Доктрината на Тръмп се различава от подхода на Обама по това, че спира усилията му за намаляване на ролята на ядрените оръжия в отбранителната политика на САЩ. Подобно на Обама, Тръмп ще обмисля използването на ядрени оръжия само при \"крайни обстоятелства\", като същевременно поддържа известна двусмисленост какво означава това. Тръмп обаче смята, че тези оръжия имат по-цялостна възпираща роля, както се вижда от плана за разработване на нови способности за противодействие на Русия в Европа. \"Хъфингтън пост\" публикува в четвъртък в интернет проекта на доклада за ядрената политика, а Асошиейтед прес отделно се сдоби с копие от него в петък. Попитан за коментар, Пентагонът го определи като недовършен документ \"преди вземане на решение\", който още не е прегледан и одобрен от Тръмп, разпоредил го преди година. Русия и донякъде Китай са очертани като проблеми за ядрената политика, които изискват по-твърд подход. Според правителството руските политики и действия са заредени с потенциал за погрешни преценки, водещи до неконтролируемо изостряне на конфликта в Европа. В частност то посочва руска доктрина, известна като \"ескалиране с цел деескалиране\", която предвижда Москва да използва или да заплаши, че ще използва ядрени оръжия с по-малка мощност в ограничен конвенционален конфликт в Европа, вярвайки, че по този начин ще принуди САЩ и НАТО да отстъпят. Правителството предлага решение от две стъпки. Първо, да модифицира \"малък брой\" съществуващи балистични ракети с голям обсег, пренасяни от стратегически подводници \"Трайдънт\", за да ги приспособи към ядрени бойни глави с по-малка мощност. Второ, да разработи \"в дългосрочен план\" изстрелвана от морето крилата ракета с ядрен заряд, възстановявайки оръжие, съществувало през Студената война, но изведено от въоръжение през 2011 г. от правителството на Обама. Взети заедно, тези стъпки имат за цел допълнително да разубедят от \"регионална агресия\", което означава да се даде на Русия по-голямо прекъсване в използването на ограничени ядрени удари. Интересът към състоянието и ролята на американските ядрени оръжия се увеличава в момент, когато Северна Корея разработва собствен ядрен арсенал, който според нея е насочен срещу САЩ. Правителството на Тръмп разглежда севернокорейските заплахи, наред с това, което смята за провокативна ядрена реторика от Русия, като доказателства, че условията в областта на сигурността вече не подкрепят идеята, че САЩ могат по-малко да разчитат на ядрените оръжия или още повече да ограничат тяхната роля в националната отбрана. В ядрения доклад също така се прави необичайно споменаване на ново руско оръжие - безпилотно торпедо с ядрен заряд, което може да се придвижва под водата до отдалечени цели. Специалистът по ядрени оръжия от Съюза на американските учени Ханс Кристенсен се пита дали правителството не преувеличава руската заплаха и дали отговаря с правилното решение. Според него обаче е ясно, че Москва е засилила страховете на Запад с агресията си в Украйна. \"Ясно е, че ситуацията с Русия е до голяма степен пряка конфронтационна ситуация\", каза той. \"Борбата става ожесточена.\" Брус Блеър, който е служил като офицер, отговарящ за изстрелване на ядрени ракети, и е съосновател на организацията \"Глобал зиро\", застъпваща се за премахване на ядрените оръжия, нарече доклада \"по същество документ на статуквото\", освен плана за разработване на нови ядрени възможности за противодействие на Русия. Той се тревожи, че това може да доведе САЩ до \"въвличане в ядрена война с Русия\". Блеър направи коментара отчасти въз основа на запознатост със съдържанието на доклада, преди той да се появи в интернет. \"Мотивацията, която движи Пентагона, е страх от новата възможност на Русия за поразяване на американската и западноевропейската гражданска инфраструктура - финансова, енергийна, транспортна и комуникационна - с кибернетични и конвенционални сили\", каза Блеър. Москва разработи тази доктрина през последните години, за да проучи уязвимите места в жизненоважна инфраструктура на Запада като комуникационните мрежи, каза той. Това попада в категория на заплаха, която правителството на Тръмп нарича \"неядрена стратегическа\", което означава, че може да бъдат причинени неприемливо голям брой жертви или разходи. Авторите на ядрената доктрина на Тръмп твърдят, че добавянето на нови американски ядрени способности за възпиране на Русия в Европа ще намали риска от война, а няма да го увеличи. Те се тревожат, че авиацията, способна да пренася ядрено оръжие, която в момента е единствената разположена в Европа ядрена сила за противодействие на Русия, става по-ненадеждна отчасти защото може да бъде уязвима за руската противовъздушна отбрана. Оттук и фокусът върху добавяне на изстрелвани от морето американски ядрени оръжия. \"Това няма за цел да дава възможност за \"ядрени бойни действия\", нито го прави\", се казва в доклада. Вместо това целта е да се намали вероятността от ядрен конфликт, като се гарантира, че \"потенциалните противници\" не виждат възможни предимства от изостряне на конвенционален конфликт до ядрени ниво.", "date": "2018.01.15", "title": "Ядрената стратегия на Тръмп търси нови оръжия за противодействие на Русия"}
{"url": "https://www.24chasa.bg/novini/article/6663873", "text": "Сътрудничеството на ЕС с държавите от Африка е между равни. Това заяви днес говорител на Европейската комисия, попитан за оценка на коментарите на президента на САЩ Доналд Тръмп. Партньорството с Африка е инвестиция в бъдещето, за да направим света по-сигурно място, добави говорителят, като припомни думи на председателя на ЕК Жан-Клод Юнкер при срещата ЕС-Африкански съюз миналата година. Според сенатори, цитирани в медиите, миналата седмица Тръмп определил на закрита среща в Белия дом като \"мизерни дупки\" африканските страни и Хаити. По въпроса за позицията на Тръмп по споразумението с Иран говорител на ЕК съобщи, че засега комисията и държавите от ЕС я оценяват. В края на миналата седмица Тръмп заяви, че ще удължи замразяването на санкциите срещу Иран за последен път, за да даде възможност за поправяне на \"ужасните дефекти\" на споразумението от 2015 г. за ядрената програма на Техеран. Ако в даден момент преценя, че подобна договорка е непостижима, ще се оттегля от споразумението незабавно, се казваше в изявлението на президента на САЩ.", "date": "2018.01.15", "title": "Еврокомисията: Сътрудничеството на ЕС \nс държавите от Африка е между равни"}
{"url": "https://www.24chasa.bg/novini/article/6663969", "text": "58-годишен от Пловдив е издъхнал в автомобила си, след като се полял се с нафта и се запалил, съобщиха от полицията. Инцидентът е станал на паркинг на голяма търговска верига в кв. \"Тракия\". Там Стоян Христев спрял аудито си, заключил се вътре и си драснал клечката. Клиенти на магазина забелязали черния дим от колата му и се обадили на тел. 112. Пристигналите на място полицаи и пожарникари счупили предното стъкло и открили мъжа. Според съдебните медици смъртта му е настъпила от задушаване. Христев е имал досега три неуспешни опита да сложи край на живота си. В районната прокуратура в града е образувано досъдебно производство за смъртта му. Разследването ще установява дали някой не го е склонил към самоубийство.", "date": "2018.01.15", "title": "58-годишен се поля с нафта и се запали на паркинг пред хипермаркет в Пловдив"}
{"url": "https://www.24chasa.bg/novini/article/6663360", "text": "Самолет на авиокомпания „Кроатия Еърлайнс“ бе ударен от гръм преди кацането си на летището в Дубровник след полет от германския град Франкфурт на Майн, съобщава белградското електронно издание Srbija Danas. Инцидентът се е случил около 21 часа в неделя (местно време). Съгласно разпространената информация, машината е приземена без никакви проблеми. Самолетът „Еърбъс“ А331 обаче има видими следи от удара на гръм, информира \"Фокус\". Други подробности не се привеждат.", "date": "2018.01.15", "title": "Гръм удари самолет в Дубровник"}
{"url": "https://www.24chasa.bg/novini/article/6663371", "text": "18-годишно момче от с. Петко Каравелово е задържано за 72 часа за извършени кражби от имоти и автомобили в родното си село. Деянията са извършени в периода 30 септември – 1 октомври миналата година. За посоченото време младежът е извършил 4 кражби на лек автомобил, пари, хранителни продукти, инструменти и аудио плеър от търговски обект, жилища и леки автомобили. След проведените действия по разследването е установено, че извършител на четирите деяния е 18-годишен младеж от с. Петко Каравелово, известен на полицията и многократно регистриран за кражби. Извършителят е установен в с. Драганово и задържан за срок до 24 часа по ЗМВР. Инкриминираните вещи са установени в дома на 23-годишния И. Б. в с. Драганово. В хода на разследването са установени още деяния, извършени от 18-годишния младеж. В петък той е привлечен, като обвиняем за извършени множество кражби в с. Петко Каравелово. С постановление на прокуратурата е задържан за 72 часа.", "date": "2018.01.15", "title": "Обвиниха 18-годишен за серия кражби в Полскотръмбешко"}
{"url": "https://www.24chasa.bg/novini/article/6663399", "text": "• Прогнозата за растеж на рекламните инвестиции през 2018 г. показват увеличение от 3.6% през 2018 г., но се забелязват серизони разлики в скоростта на отделните пазари – Германия, Индия и САЩ дават прогноза за бъдещи увеличения на медийните инвестиции, докато традиционно големи пазари като Китай, Русия и Великобритания очакват забавяне • Дигиталните медии вече категорично изпреварват телевизията в глобален мащаб и през 2018 г. се предвижда инвестициите в дигитална реклама да отхапят над 38% дял от общите разходи за реклама, изпреварвайки телевизията, която остава с 35,5% дял от общия медиен бюджет • Видеото и социалните медии ще бъдат най-силния двигател за ръста на дигиталната реклама, основно на сматрфон устройства • Инвестициите в мобилна реклама изместват категорично назад инвестициите в десктоп и на глобално ниво ще достигнат до над 121 милиарда долара Глобалната комуникационна група Dentsu Aegis Network представи   за разходите за реклама, който предвижда увеличението им в световен мащаб през 2018 г. до 589.5 милиарда долара. Въз основа на данните, получени от 59 държави, докладът сочи ръстът на световните разходи за реклама да достигне до 3,6% в сравнение с 3,1 – през 2017 г. Събитията през 2018 г., които се очаква да стимулират растежа на рекламните разходи, са зимните олимпийски и параолимпийски игри в Южна Корея, Световната купа на ФИФА в Русия и изборите за Конгреса на САЩ. На фона на този ръст обаче, още по-ясно се забелязва разликата в темпа на нарастване на медийните разходи на отделните пазари. Германия, Индия и САЩ прогнозират увеличение на тези разходи, докато традиционно големи пазари като Китай, Русия и Великобритания очакват забавяне. Обединеното кралство, например е намалило наполовина прогнозата си за ръст от 5,9% на 2,9% за настоящата година, обосновавайки се с процеса по Брексит и свиването на разходите на домакинствата, което автоматично ще доведе до съкращаване на маркетинговите бюджети. За България прогнозираният ръст на рекламните инвестиции за 2018 г. се очаква да е 3% на годишна база, като основният двигател за това остава телевизията, но с все по-нарастващ дял на дигиталната реклама, в частност мобилните и програматик решения, и социалните медии. Прогнозите са за тройно увеличение в разходите, които компаниите ще напрвят за програматик и близо двойно - за инвестициите в мобилна реклама у нас през тази година. Това се отразява и на маркетинг инвестициите в социалните медии у нас за 2018 г., където се очаква разходите за мобилна реклама окончателно да детронират тази през десктоп. В глобален план дигиталните медии вече са водещата медийна платформа в разпределението на разходите за реклама и през 2018 г. категорично изпреварват телевизията. За следвашите 12 месеца се предвижда инвестициите в дигитална реклама да отхапят над 38% дял от общите разходи за реклама, изпреварвайки телевизията, която остава с 35,5% дял от общия медиен бюджет. В България обаче делът на телевизията като дял от общите медийни инвестиции все още остава висок - около 55%. Коментирайки последните прогнози за рекламните инвестиции, Джери Булман, Главен изпълнителен директор на Dentsu Aegis Network, каза: „Последните прогнози за рекламните разходи показват пазари в трансформация, а не в рецесия. Предизвикателството, пред което се изправят компаниите днес, е да успеят да управляват своите марки в неравностойна икономическа среда, като същевременно се съобразяват с все по-развиващте се технологии и иновации. На много пазари именно иновациите в лицето на мобилните решения, гласовите активации и новите ad-tech играчи, са тези, които осигурят нови източници на растеж и тази тенденция ще продължи и през 2018 г.“ „Успехът в тази среда изисква единен поглед на глобално ниво, благодарение на подходящите платформи и системи, но също и гъвкавост и умения да работим с по-широка екосистема от технологии, която позволява да се фокусираме върху разбирането на потребителя, използването на данни за да достигнем реални хора, релевантността на кампаниите с крайна цел бизнес растеж“.", "date": "2018.01.15", "title": "Глобалните рекламни инвестиции нарастват до 589.5 милиарда долара, в България ръстът ще е с 3%"}
{"url": "https://www.24chasa.bg/novini/article/6663378", "text": "Над половин килограм канабис и семена иззеха служители на РУ – Полски Тръмбеш от жилище на британски гражданин. В петък при извършена проверка в дома на 54-годишния Д. М., британски поданик, живущ в с. Вързулица са намерени и около 600 гр. зелена листна маса, която при полеви наркотест е реагирала на канабис и семена за същото растение. По случая е започнато досъдебно производство.", "date": "2018.01.15", "title": "Пипнаха британец с над половин килограм канабис в наше село"}
{"url": "https://www.24chasa.bg/novini/article/6663415", "text": "Опит за пренасяне на контрабандни медикаменти предотвратиха митнически и гранични служители на ГКПП Капитан Андреево, съобщиха от Агенция \"Митници\". Лекарствата са били открити в лек автомобил, който е пътувал от Турция за Косово. В него са пътували двама косовски граждани. Пред митническите служители шофьорът на автомобила е декларирал, че пренася 47 чифта мъжки спортни обувки. Те са били задържани за поставяне под митнически режим, след което митническите служители са извършили физическа проверка на автомобила и багажа на пътниците. При инспекцията на различни места между личния багаж са били намерени 441 опаковки лекарствени продукти, предназначени за лечение на акне, на шизофрения, репродуктивни проблеми, при химиотерапия и други заболявания. Открити са били и фактури за препаратите на обща стойност 38 817 турски лири, с левова равностойност от 16 730 лева. Установено е било, че медикаментите са собственост на шофьора. Сещу него е съставен акт, а контрабандните медикаменти, както и автомобилът, с който е извършено нарушението, са задържани.", "date": "2018.01.15", "title": "Контрабандни лекарства за над 16 000 лева хванаха на \"Капитан Андреево\""}
{"url": "https://www.24chasa.bg/novini/article/6663424", "text": "Най-малко 72 души бяха ранени при срутване на пода на втория етаж на сградата на фондовата борса в индонезийската столица Джакарта, съобщи ДПА, като се позовава на източници от болниците и полицията. Според служител в борсата, цитиран от агенция Блумбърг, причината за инцидента не е бил взрив, съобщи Франс прес. Произшествието станало по обед местно време /05.00 по Гринуич/, когато много служители били в почивка, предава БТА. Свидетел заявил пред телевизия Метро ТВ, че десетки от пострадалите били студенти, които се намирали на опознавателно посещение в сградата.", "date": "2018.01.15", "title": "72 са ранени при срутване на пода на сградата на фондовата борса в Джакарта"}
{"url": "https://www.24chasa.bg/novini/article/6663429", "text": "Катастрофирал румънски ТИР затруднява движението в района на П. Тръмбеш, съобщи МВР. Произшествието е станало тази сутрин около 05,00 ч. По първоначална информация румънското возило се е ударило в бус. Пострадали няма. В момента се изчаква техника, която да претовари товара и да изтегли катастрофиралия автомобил. Движението в района на катастрофата се осъществява в едната лента и се регулира от служители на РУ - П. Тръмбеш. Засега затворени пътища или въведени ограничения на територията на област Велико Търново няма. От Пътна полиция апелират към водачите да шофират внимателно, да се съобразяват с пътната обстановка и да не тръгват на път с автомобили, които не са оборудвани за движение в зимни условия.", "date": "2018.01.15", "title": "Тир катастрофира край Полски Тръмбеш, движението е затруднено (Обновена)"}
{"url": "https://www.24chasa.bg/novini/article/6663390", "text": "Взломна кражба на две нафтови печки, легло, столове, хладилни шкафове, цигли и др. вещи от административна сграда на Агенция по селекция и репродукция в животновъдството, находяща се в гр. Павликени, разследват служители на местното полицейско управление. Престъплението е извършено в периода от 3 март 2017 г. до 12 януари тази година. На местопроизшествието е извършен оглед. По случая е започнато досъдебно производство.", "date": "2018.01.15", "title": "Крадци опоскали сграда на Агенция за животновъдството в Павликени"}
{"url": "https://www.24chasa.bg/novini/article/6663414", "text": "Разпоредителното заседание по делото за Хитрино започна в Шуменския окръжен съд с участието на подсъдимите /машинистите, предизвикали железопътната катастрофа в населеното място на 10 декември 2016 г. - Димитър Ангелов Михнев и Радослав Стоянов Петков, и двамата от Русе/, техните защитници, всички пострадали, които са 29, наследниците на загиналите /седем/ и 14 лица с телесни повреди, вследствие на инцидента в Хитрино. Всички са редовно призовани. Това съобщи пред журналисти говорителят на Шуменския окръжен съд Стилиян Стилиянов. Предмет на делото е престъпление по транспорта, квалифицирано по чл. 343, ал. 4 от Наказателния кодекс, за което се предвижда наказание от 5 до 20 години \"лишаване от свобода\", уточни Стилиянов. По думите му на днешното съдебно заседание ще се разглеждат въпросите дали делото е подсъдно на Окръжния съд в Шумен като първа инстанция, има ли основание за прекратяване или спиране на наказателното производство, допуснати ли са нарушения на процесуалните правила довели до ограничаване на правата на подсъдимите или на пострадалите и техните наследници, дали е възможно делото да протече по реда на особените правила - по съкратеното съдебно следствие. Ще се обсъжда и дали ще има нови доказателствени искания, дали и кога ще бъде насрочено делото за следващо съдебно заседание, на което ще започне и разглеждане на правния казус по същество, допълни Стилиянов.", "date": "2018.01.15", "title": "Започна делото за трагедията в Хитрино"}
{"url": "https://www.24chasa.bg/novini/article/6663435", "text": "Досегашният главен секретар на Държавната агенция \"Електронно управление\" Атанас Темелков поема длъжността председател на комисията, след като Росен Желязков бе определен от Министерския съвет за председател на Комисията за регулиране на съобщенията, съобщи БТА. Атанас Темелков е роден на 14 юли 1956 г. в град Гоце Делчев. Възпитаник е на Висшето военно училище в Шумен, профил \"Артилерийско инструментално разузнаване\" - \"инженер по геодезия, картография и фотограметрия\", и на Военната академия \"Георги Стойков Раковски\" по специалност автоматизация на управлението. Това съобщават от ДАЕУ. Ръководил е екипи за разработването на концептуални и стратегически документи в областта на електронното управление, планиране и внедряване на проекти за автоматизация на управленски процеси, комуникационни и информационни системи в областта на сигурността на страната и други. Участвал е в международни работни групи и учения на НАТО и ЕС, в Борда на директорите по КИС на НАТО и други. С решение на Министерския съвет от 28 декември 2017 г. е определен за председател на Държавната агенция \"Електронно управление\".", "date": "2018.01.15", "title": "Атанас Темелков пое Държавната агенция \"Електронно управление\""}
{"url": "https://www.24chasa.bg/novini/article/6663455", "text": "Подпалилият се ирански петролен танкер, който потъна в Източнокитайско море, е причинил нефтено петно с дължина 16 километра, заявиха днес китайски медии и японските власти, цитирани от Ройтерс и БТА.  Според Китайската централна телевизия петното е широко приблизително между 2 и 7 километра и се е увеличило няколко пъти от вчера, засилвайки тревогата от нанасяне на вреди на морската екосистема. То е открито на изток от мястото, където потъна корабът. На морската повърхност е започнала операция за почистване, а спасителните екипи са обявили спиране на мащабното издирване на оцелели, понижавайки усилията до \"нормални\" дейности. Танкерът, превозвал 136 000 тона кондензат, потъна вчера, след като няколко експлозии отслабиха корпуса. Той се подпали след сблъсък с китайски товарен кораб на 6 януари. Китайските власти заявиха, че в резултат на експлозиите, разкъсали корпуса, са е запалило голямо количество петрол във водите наоколо. Това е най-големият петролен разлив от танкер от 1991 г., когато 260 000 тона нефт се изляха край бреговете на Ангола. Японската брегова охрана каза, че от мястото, където е потънал корабът, все още се издига черен дим. Тя е изпратила в района два патрулни катера и самолет, които да търсят изчезналите членове на екипажа и да оценят обстановката. В събота китайски спасителни екипи откриха две тела на борда на танкера. На 8 януари беше намерено още едно тяло, вероятно на моряк от танкера. Иранските власти заявиха вчера, че се предполага, че останалите 29 души от 32-членния екипаж са мъртви.", "date": "2018.01.15", "title": "Танкерът, потънал в Източнокитайско море, е причинил 16-километрово нефтено петно"}
{"url": "https://www.24chasa.bg/novini/article/6663398", "text": "Глоба 450 лв. е наложил Районен съд – Г. Оряховица на 24-годишния И. П. от железничарския град, във връзка с извършено хулиганство. В неделя около 04,00 ч. служители на полицейското управление извършили проверка на двама мъже, които ритали пластмасови столове, намиращи се до тротоара. В хода на проверката И. П. отправил оскърбителни думи към униформените служители. В резултат на това на 24-годишния мъж е съставен акт по Указа за борба с дребното хулиганство. 24-годишен мъж от Г. Оряховица е глобен с 500 лв. за проявено хулиганство. В събота в 01,45 ч. в с. Крушето е извършена проверка на лек автомобил «Тойота Ярис», управляван от 21-годишната П. Г. от В. Търново и пътник А. Р. (24 г.), известен на полицията и осъждан. В хода на проверката пътникът отправил обидни думи, закани и заплахи към служители на реда. Мъжът е бил задържан за срок до 24 часа по ЗМВР. Съставен му е акт, съобщи ОД МВР - Велико Търново.", "date": "2018.01.15", "title": "Двама отнесоха солидни глоби за хулиганство, обиждали полицаи"}
{"url": "https://www.24chasa.bg/novini/article/6663458", "text": "Британският строителен и аутсорсинг гигант Carillion PLC обяви, че тръгва по пътя на принудителна ликвидация след провал на проведени през уикенда кризисни  преговори с търговските банки и правителството, на които банките отказаха да отпуснат повече средства на компанията, съобщи  . Новината за фалит на Carillion може да постави под сериозен въпрос изпълнението на редица големи инфраструктурни проекти във Великобритания с оглед на факта, че строителната компания е един от най-важните правителствени доставчици, като осъществяваше редица обществени строителни поръчки - от болници до изграждането на железопътни трасета и поръчки за Министерството на отбраната. В риск са и хиляди работни места, тъй като строителният гигант с 200-годишна история има над 43 хиляди служители по цял свят, от които цели 20 хиляди само в рамките на Великобритания. Компанията беше принудена да стартира процедура на принудителна ликвидация след забавяне изпълнението на скъпоструващи договори и спад на новите поръчки, което доведе до поредица от предупреждения за нейните печалби и до загуба в рамките на първото британско финансов полугодие за над 1 млрд. паунда.", "date": "2018.01.15", "title": "Британски строителен гигант обявява фалит, банките отказват да го финансират"}
{"url": "https://www.24chasa.bg/novini/article/6663466", "text": "В град Санта Ана в САЩ стана необикновено пътно произшествие. Автомобил се вряза във втория етаж на стоматологична клиника, пише \"Лос Анджелис таймс\", цитиран от БГНЕС. С голяма скорост автомобилът се блъска в мантинела, излита от пътя и се забива във втория етаж, където пробива стената и засяда там. Пристигналите на мястото на инцидента спасители извадили от автомобила двама души, които не са получили сериозни наранявания. Водачът признал, че е употребил наркотици.", "date": "2018.01.15", "title": "Кола се вряза във втория етаж на клиника в САЩ (Видео и снимки)"}
{"url": "https://www.24chasa.bg/novini/article/6663490", "text": "Прокуратурата проверява началника на Националната служба за охрана (НСО) Ангел Антонов за злоупотреби, съобщи  . Според медията проверката е започнала по сигнали на служители в НСО, които са съобщили за разхищение на средства. Говорителят на Военно-окръжна прокуратура – София полк. Елин Алексов каза, че „има проверка, касаеща НСО“. Той отказа да даде повече подробности и дали обект на проверката е Антонов. Алексов поясни, че ако бъдат установени нередности, от държавното обвинение ще оповестят това.", "date": "2018.01.15", "title": "Прокуратурата проверява началника на НСО Ангел Антонов"}
{"url": "https://www.24chasa.bg/novini/article/6663496", "text": "Японският премиер Шиндзо Абе публикува снимка от снежна София в официалния си профил в Туитър. Над снимката е написал \"На балкона на хотел в България. Снегът е дошъл\".  Вчера започна първото посещение на японски премиер в страната ни. Шиндзо Абе разговаря с Бойко Борисов, а по време на официалната вечеря му подари кимоно и сертификат за 6-и дан по карате. Днес Абе се срещна с президента Румен Радев.", "date": "2018.01.15", "title": "Японският премиер публикува снимка на снежна София в Туитър"}
{"url": "https://www.24chasa.bg/novini/article/6663513", "text": "Премиерът Бойко Борисов се срещна със заместник-помощник държавния секретар на САЩ Хойт Йи, който е на работно посещение в България.. Българският министър-председател представи приоритетите на Българското председателство на Съвета на ЕС. Двамата обсъдиха и двустранното сътрудничество в различните области от взаимен интерес. Хойт Йи приветства, че темата за Западните Балкани намира място в дневния ред на председателството. Той поздрави Бойко Борисов за подписването на Договора за приятелство, добросъседство и сътрудничество между България и Република Македония, като подчерта, че стабилността и развитието на Балканите са изключително важни не само за региона, но и за цяла Европа. Заместник помощник държавният секретар на САЩ пожела успех на първото Българско председателство на Съвета на ЕС.", "date": "2018.01.15", "title": "Борисов се срещна със заместник-помощник държавния секретар на САЩ Хойт Йи"}
{"url": "https://www.24chasa.bg/novini/article/6663504", "text": "По обвинение на Районна прокуратура – Велико Търново 54-годишен мъж, извършил кражба на пари от бус, е осъден на една година и четири месеца лишаване от свобода при строг режим. Иван И. е признат за виновен за това, че на 4 април 2016 г. на ул. „Магистрална”, във Велико Търново в съучастие с неустановено лице задигнал 4 875 лв. от товарен автомобил „Мерцедес Спринтер“, собственост на дружество от гр. Свиленград, Иван И. е осъждан многократно за престъпления от общ характер, част е от активния криминален контингент, известен по линия кражби на вещи от МПС. Обвиняемият дошъл в гр. Велико Търново с автомобил заедно с негов познат, като проследили товарният автомобил „Мерцедес спринтер“, за който имал информация за маршрута по който се движел. Знаел, че пари от заплатените доставки/стоки/ се оставят в буса и че той няма алармена система. Когато товарният автомобил спрял пред склад в града, обвиняемият и съучастникът му също паркирали в близост. Иван И. излязъл от автомобила, а съучастникът наблюдавал, като двамата поддържали постоянна връзка помежду си чрез мобилен телефон. Издебнали удобен момент, докато шофьорът бил до задната част на буса за товарене на стоката и разговарял с работниците от склада. След като съучастникът му дал сигнал, обвиняемият се приближил до шофьорската врата. Ловко, с техническо средство отворил вратата и взел чантата с парите, след което бързо се оттеглил в междублоковото пространство, където помагачът му го чакал с колата. Присъдата подлежи на обжалване пред Окръжен съд –В.Търново.", "date": "2018.01.15", "title": "16 месеца строг затвор за рецидивист,\nсвил близо 5 бона от бус в Търново"}
{"url": "https://www.24chasa.bg/novini/article/6663530", "text": "България отново е готова да разгледа възможността да приеме втората линия на газопровода \"Турски поток\", но Русия ще продължи тръбата към Европа, само ако получи железни гаранции от Европейската комисия, че проектът няма да бъде провален, заяви днес на пресконференция руският външен министър Сергей Лавров, цитиран от ТАСС. Той отбеляза, че засега се строи само първата линия на тръбопровода - непосредствено към Турция. Втората линия ще се строи само ако получим железни гаранции от Европейската комисия, че \"няма да ни извърти същия номер, както стана по отношение на България с \"Южен поток\",\" каза Лавров, предава БТА. Ще бъдем готови за всякакъв вариант, но такъв, който е гарантиран на сто процента от Европейската комисия, който няма да бъде провален, посочи Лавров. Проектът \"Турски поток\" предвижда да се построи газопровод през Черно море до европейската част на Турция и след това - до границата с Гърция. Морската част ще бъде с дължина 910 км, а сухопътната по турска територия - 180 километра. Общата стойност на проекта се оценява на 6 милиарда долара. Този проект замени \"Южен поток\", който трябваше да минава през България. Русия се отказа от него в края на 2014 година заради позицията на ЕС, припомня ТАСС.", "date": "2018.01.15", "title": "Лавров: \"Турски поток\" ще мине през България само при \"железни гаранции\" от ЕК"}
{"url": "https://www.24chasa.bg/novini/article/6663521", "text": "С Филип Вуянович не сме доволни от нивото на двустранния ни стокообмен, той може да бъде много по-голям. Това каза на пресконференция президентът Румен Радев след срещата си с държавния глава на Черна гора Филип Вуянович, предаде \"Фокус\". „За мен е удоволствие да бъда домакин на първи държавен глава от Западните Балкани. Тази визита е дълбоко символична. Показва много неща – че България оценява високо усилията, които Черна гора полага за своята евроинтеграция. Приветстваме Черна гора за успехите, които бележи по пътя за своята европейска интеграция. Представлява добрия пример на Западните Балкани как една държава предприема дълбоки и сериозни реформи, как постига добро бъдеще и за себе си, и за своите съседи“, заяви Радев. По думите му основният приоритет на Председателството на Съвета на ЕС е перспективата за интеграция на Западните Балкани. „Обединяваме се около позицията, че просперитет може да има само когато има сигурност и стабилност в нашия регион. Обсъдихме и много въпроси, касаещи нашите двустранни отношения. Много важно за тези отношения е да имаме активен диалог на най- високо политическо ниво. Показваме с вашата визита и много важна особеност на цялата организация на нашето председателство и приоритетната тема за Западните Балкани. Много важна е комуникацията, която върви“, допълни Радев. Според него още по-важно е, че темата за Западните Балкани води до повишаване на комуникацията между държавите от региона. „И двамата не сме доволни от нивото на двустранния стокообмен. Той може да бъде по-голям. Ще работим за свързаността на региона. Важно е за нас нашите граждани да могат да пътуват по-добре, по-често и по-свободно. Оттук ще се засилят и в контакти, касаещи инвестиции, бизнес, образование, култура“, каза още Румен Радев.", "date": "2018.01.15", "title": "Радев: Не сме доволни от нивото на двустранния стокообмен с Черна гора, може да бъде по-голям"}
{"url": "https://www.24chasa.bg/novini/article/6663547", "text": "По брой на жертви трафикът с цел трудова експлоатация в България е на второ място след сексуалната експлоатация, каза омбудсманът Мая Манолова при откриването на форум за трудовата експлоатация, организиран съвместно с Асоциация \"Анимус\" . Според нея най-сериозната причина за трудовата експлоатация е икономическото състояние, безработицата в по-слабо развитите региони в страната, ниското образование на част от населението. Манолова припомни, че по различни данни работещите бедни у нас са между 400 и 700 хиляди души, предаде БТА. По думите на омбудсмана престъпленията, свързани с трафик с цел експлоатация се разпознават трудно - средногодишно у нас около 20 са образуваните наказателни производства. Тя припомни, че по данни на Международната организация по труда в световен мащаб жертвите на трудова експлоатация са 21 милиона души , а приходите от трафик с цел трудова експлоатация се оценяват годишно в рамките на 3,5 милиарда евро по данни на Европол . Мая Манолова обърна внимание на съвременните форми на трудова експлоатация като тежки нарушения на трудовите права - неизплащане на заплатите, проблемите с извънредния труд, с работното време, свързани със сумираното му отчитане, които довеждат до загуба на осемчасовия работен ден в някои отрасли. Работата при много тежки условия - студени цехове например, също са форма на трудова експлоатация, смята омбудсманът. Терминът трудова експлоатация се изпари както в законодателството, така и в говореното на институции, каза Манолова. Според нея на политиците не им е удобно да ползват този тежък термин и го заменят с елегантни форми като нарушения на трудовите права. Директорът на Асоциация \"Анимус\" Надежда Стойчева отбеляза, че нарушаването на трудови права се счита за административно нарушение и за него фирмите търпят само административни наказания като глоби. Експертите се обединиха около тезата, че са необходими законодателни промени, за да бъдат наказвани работодателите за съвременните форми на трудова експлоатация. Манолова отбеляза обаче, че такива промени стават трудно - една година пленарно време е отнело разрешаването на проблема с неизплатените заплати. Около 3000-4000 са жалбите за неизплатени заплати, като сред тях има и колективни, каза омбудсманът в отговор на въпрос има ли точна статистика за това колко хора са жертва на трудова експлоатация в България. Това тежко нарушаване на трудови права е част от съвременните форми на експлоатация, има и други, каза Манолова. Тя призова хората да подават жалби до институцията на омбудсмана.", "date": "2018.01.15", "title": "Трафикът на хора за трудова експлоатация е на второ място по жертви в България след сексуалната"}
{"url": "https://www.24chasa.bg/novini/article/6663548", "text": "Австралийски учени издоиха рекордно количество отрова от тайпан от едно ухапване, която е способна да убие 100 души, пише в. \"Дейли мейл\", цитиран от БТА. Влечугото, с дължина 2,5 метра, пуснало в чашката с мембрана 3.1027 грама от отровната течност. Това е рекордно количество при доенето на тайпани. Обикновено те пускат при едно ухапване два пъти по-малко отрова. Даниъл Рамзи, ръководител на Австралийския парк за влечуги, където е бил поставен рекордът, отбелязва, че тайпаните са много опасни, тъй като са силно отровни и агресивни. От тях умира всеки втори ухапан, дори и ако се приложи антиотрова.", "date": "2018.01.15", "title": "Учени извлякоха рекордно количество \nотрова от змия"}
{"url": "https://www.24chasa.bg/novini/article/6663534", "text": "Софийска градска прокуратура привлече като обвиняем бившия председател на районния съд в Раднево - Евелин Драганов и адвокат Филип Горов от Адвокатска колегия в Стара Загора, за опит към лично укривателство, съобщиха от пресцентъра на прокуратурата. \"Наказателната отговорност на двамата е ангажирана, тъй като са събрани доказателства, че в периода 27.01.2017 г. – 31.05.2017 г. двамата заедно и по отделно са направили опит да спомогнат на лице, извършило престъпление – подсъдимата Люба Петрова, да бъде осуетено спрямо нея наказателно преследване, без да се споразумели предварително с нея\", казват от обвинението. Спрямо Петрова се води наказателно производство за документни и длъжностни престъпления, което се намира в Софийския градски съд. Действията на Драганов и Горов изразявали в провеждането на срещи и разговори с двама от основните свидетели по делото, водено срещу Люба Петрова, в хода на които ги убеждавали да оттеглят показанията си срещу нея. \"Действията на обвиняемите останали на фазата на опита, тъй като двамата свидетели отказали да променят показанията си\", допълват от прокуратурата. Към периода на извършване на настоящето деяние Евелин Драганов не заемал вече длъжността председател на съда в Раднево, уточняват от обвинението. Драганов бе уволнен от системата през 2016 г. за друго провинение. Неотдавна Драганов бе оправдан за закана с убийство към деловодителка на първа инстанция. Адвокат по това дело бе именно Горов.", "date": "2018.01.15", "title": "Обвиниха бивш съдийски шеф, натискал свидетели по дело срещу колежка"}
{"url": "https://www.24chasa.bg/novini/article/6662695", "text": "Строителство, каквото Пловдив не помни, преобразява втория български град година преди да бъде Европейска столица на културата. Трябва да стане бързо и, разбира се, с много пари. Те вече са осигурени от държавата и местната хазна. “2018-а ще е още по-благодатна. Общинският бюджет се очертава рекорден - 370 млн. лв. Тези средства ще влязат в икономиката на града, а плановете ни са амбициозни”, не крие кметът Иван Тотев. Тези дни той обяви стартирането на големи проекти, отлагани с десетилетия заради липса на достатъчно финанси. За престижното домакинство през 2019 г. Пловдив трябва да е неузнаваем. Той ще посрещне гостите си с  чисто нова галерия за 4,2 млн. лв. и още две подобни - в “Капана” и Стария град, за над 2 млн. лева.  изоставено повече от две десетилетия, пък “Двигателят за това е европейската столица на културата, чието откриване през януари догодина ще е грандиозно. Заради него ще затворим за движение булевард “Цар Борис Трети Обединител”, защото очакваме между 50 и 80 хиляди публика. Откриващата церемония ще е на обновения централен площад. Но ще има и събития в “Капана”, на главната улица и в Стария град”, казва Тотев. Дотогава пловдивчани трябва да си каляват нервите, защото градът ще е строителна площадка. Освен изграждането и ремонтирането на зали и галерии  Стойността му е 25 млн. лева. Тотев е убеден, че тази година ще е първата копка. Мост в Пловдив не е строен от 1984 г. Сегашните не могат да поемат трафика. Новото съоръжение ще е 2 км. “Имаме технически проект и до месеци обявяваме търговете. В последните години градът се разви на север индустриално, а на юг - жилищно. Сутрин и вечер трафикът е огромен. Новият мост ще започва от стадион “Пловдив” с едно кръгово кръстовище и развръзки, ще минава над реката, след това продължава над бул. “Марица-север” и с пътни връзки ще излиза на бул. “България”, обясни кметът. Според него освен функционален той ще е и най-красивият. Финансирането му можело да е чрез поемане на дълг, разсрочен 3-4 г., разчита се и на подкрепа от държавата. Тази година тръгва и р Това е трасето, което свързва Пловдив с магистрала “Тракия”. Сега е тясно и недотам представително. Трябва да се превърне в 6-лентово, с две платна. Първият етап е от кръстовището с бул. “Дунав” до табелата на Пловдив. Отсечката е 2 км и ще погълне между 10 и 12 млн. лева. За старт на строителството тази година общината е отделила милион. Шумоизолираща стена ще бъде издигната, за да осигури комфорт и безопасност за жителите на Шекер махала, откъдето минава трасето. “Този проект ще представим на вниманието на държавата за финансиране”, допълва градоначалникът. Той уверява, че започнатите четири обекта с 30-милионния заем от Европейската банка за възстановяване и развитие тази година ще бъдат завършени. Това са  Неговото откриване е тази година, категоричен е кметът. Тотев вметва, че в Пловдив чисто нов булевард не е строен повече от 30 г. Той ще свърже “Брезовско шосе” с моста на Адата. Дълъг е 1,8 км, с шест ленти, тротоари и велоалеи. Първата копка беше през 2017 г. Сега остава да се довърши последният участък от 600 метра. Много скоростно - за не повече от шест месеца, трябва да бъде готов и централният площад, сочен за брошката на Пловдив Строителството му се забави заради съгласувателните процедури, свързани с наличието на археология. “Това е много голям обект и сложен за изпълнение”, признава Тотев. И припомня, че е провел международен конкурс с участието на над 100 архитекти. Никой от тях обаче не предложил цялостно решение. Пловдивският площад е особен, той е смесица от пешеходна зона, каре и улици. Лежи върху антични богати находки. “Заобикалящите го сгради не дават усещане за площад, той е по-скоро културно-историческо пространство”, разсъждава кметът. “Започваме строителството. През 2019 г. ще имаме нов площад. Но археологическите разкопки около него ще продължат и в годината на титлата. Това ще се превърне в атракция за туристите. Те ще могат да наблюдават как се издигат антични колони с капители от дорийски, йонийски и коринтски стил. Ще се работи на Римския форум от източната и западната му част, както и на Одеона”, казва Тотев. По думите му 7 млн. лева ще глътне преустройството на площада заедно с античните паметници. Парите са осигурени от държавата. Други 5 млн. лева от общината пък отиват за  Той също е част от площада. Според Тотев новата настилка ще е камък. Ще бъдат използвани и павета. “Те са от пловдивските хълмове и към тях хората имат сантимент”, казва градоначалникът. Категоричен е, че ще бъдат заимствани елементи от класирания на първо място проект на португалското архитектурно стидио “Фора”. Той предвижда интегриране на археологията в съвременното пространство. Така хората ще могат да се разхождат по старини. “Тази година отделяме рекорден бюджет за култура - 10,5 млн. лева. Тези средства са за събития и издръжка на фондация “Пловдив 2019”. Даваме 350 000 лева за археологически разкопки. Проектираме знакови обекти като  Те обаче ще се изпълняват и през 2019 г.”, уточнява кметът Тотев. Сега ще се работи по  на ул. “Съборна” в Стария Пловдив. За нея са отделени 1,1 млн. лева. Нова експозиция за 1 млн. лева ще се прави  Дружеството на пловдивските художници пък ще се сдобие със  “Правим всичко това, защото през 2019 г. Пловдив трябва да представи достойно България на европейската културна карта”, обобщава кметът.", "date": "2018.01.15", "title": "В Пловдив вдигат най-дългия и най-красив мост над Марица"}
{"url": "https://www.24chasa.bg/novini/article/6663560", "text": "Броят на пострадалите при нападението, което бе извършено в понеделник в училище в руския град Перм, достигна до 15 души, предава TACC, като се позовава на съобщение от пресслужбата на местната администрация. „По данни на регионалното здравно министерство, към настоящия момент пострадалите са 15, от тях 12 са хоспитализирани“, се казва в разпространения текст. Уточнява се, че трима от ранените с хладно оръжие – преподавателка и ученички на 15-16 г., са подложени на операции. Състоянието на учителката е тежко, тъй като е загубила голямо количество кръв, поясниха медиците, предаде \"Фокус\". Същевременно от Москва към Перм са изпратени следователи, които ще съдействат на местните органи в разследването на случая. Нападението бе извършено в сутрешните часове, когато са протичали учебните занятия. Двама маскирани са нахлули в сградата, въоръжени с хладно оръжие. Медии съобщиха, че те са били задържани. Мотивите за деянието все още не са уточнени.", "date": "2018.01.15", "title": "Пострадалите при нападението в училище в Русия станаха 15"}
{"url": "https://www.24chasa.bg/novini/article/6663556", "text": "Съединените щати \"си играят с огъня\" със създаването на сирийски гранични сили, в които са включени кюрдски милиции. Това заяви днес турският вицепремиер Бекир Боздаг, цитиран от Ройтерс и БТА. Международната коалиция, ръководена от САЩ, съобщи в неделя, че работи със своите съюзници от сирийските милиции за създаване на нови гранични сили, които ще наброяват 30 хиляди души. Според турски медии етническият състав на новите гранични сили ще зависи от района, в който те служат. Това почти сигурно означава, че подкрепяните от САЩ сирийски кюрдски Сили за защита на народа (СЗН) ще бъдат разположени по сирийско-турската граница, посочва в. \"Дейли сабах\", прогнозирайки, че това ще засили напрежението в този район, както и в отношенията с Вашингтон. Анкара разглежда СЗН като терористична организация, свързана с действащата в Турция Кюрдска работническа партия (ПКК), която от десетилетия води въоръжена борба срещу турската държава, отнела живота на десетки хиляди души.", "date": "2018.01.15", "title": "Турция: САЩ си играят с огъня"}
{"url": "https://www.24chasa.bg/novini/article/6663585", "text": "Крадец заспа в жилището, което обирал, преди да избяга с плячката си, съобщиха полицейските власти на германския град Ерфурт, цитирани от ДПА. Баща и син откриха 40-годишния мъж със затворени очи на дивана в своя дом в гр. Ерфурт, който се намира в централната част на Германия. Бандитът вече бил събрал предметите, които възнамерявал да плячкоса. По всяка вероятност той е бил под въздействието на наркотици, докато е дремел на дивана, предава БТА.  Мъжът не могъл да изкара докрай съня си и вместо това бил прибран да прекара нощта в ареста.", "date": "2018.01.15", "title": "Хванаха крадец, заспал, докато обира дом в Германия"}
{"url": "https://www.24chasa.bg/novini/article/6663596", "text": "Ако подадат декларациите си по електронен път до 31 януари 2018 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне до 31 януари 2018 г. Най-бързо и лесно по интернет декларация се подава с персонален идентификационен код, съобщават от пресцентъра на НАП. Срокът за подаването на декларациите за облагане на доходите e 30 април 2018 г. На 2 април изтича тази година срокът за подаване на фирмените декларации (31 март е в събота). Освен това от НАП напомнят, че всички декларации по Закона за корпоративното подоходно облагане, за които задължението за подаване възниква след 31.12.2017 г., се подават единствено по електронен път (чрез интернет с електронен подпис). От тази година отпада отстъпката за подаване по електронен път на годишната декларация за облагане с корпоративен данък. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП www.nap.bg.", "date": "2018.01.15", "title": "До края на януари ползваме 5% отстъпка върху данъка за декларация онлайн"}
{"url": "https://www.24chasa.bg/novini/article/6663966", "text": "Премиерът на България Бойко Борисов пристигна на официално посещение в Азербайджан, сподели самият той в профила си във фейсбук. Ето и цялата му публикация: \"Пристигнах в Азербайджан, където ще се срещна с президента Илхам Алиев и премиера Артур Расизаде. Утре ще открием първата редовна въздушна линия между двете държави.\"     ", "date": "2018.01.15", "title": "Борисов пристигна в Азербайджан, утре открива редовна въздушна линия с Баку (Снимки)"}
{"url": "https://www.24chasa.bg/novini/article/6663991", "text": "82-годишен софиянец се самоуби в дома си, съобщиха от МВР.  Мъжът е бил намерен в апартамента си в столичния кв. \"Западен парк\". Полицаи са на място, по първоначални данни става дума за самоубийство.                                                                                                                                                                                                                                                                                                                                                                               ", "date": "2018.01.15", "title": "82-годишен се самоуби в София"}
{"url": "https://www.24chasa.bg/novini/article/6664008", "text": "Лек автомобил падна в река край Стражица. Произшествието е станало около 13,30 ч. в понеделник, съобщиха от полицията. По първоначална информация лек автомобил \"Пежо\", с ловешка регистрация, движещ се в посока към Разград, в зоната на завой е излязъл от пътното платно и е паднал в река. Пострадала е съпругата на водача, която е пътувала на предната седалка. Тя е на 55 г. Откарана е за преглед във великотърновската болница. Водачът е без наранявания.", "date": "2018.01.15", "title": "Кола полетя в река във Великотърновско, има ранена пътничка"}
{"url": "https://www.24chasa.bg/novini/article/6664062", "text": "7,2% е средномесечното равнище на безработицата през 2017 г. Това е най-ниската стойност за последните 9 години. За последно безработицата е била по-ниска през 2008 г. За сравнение през 2016 г. средномесечното равнище на безработицата е било 8,7%. Това съобщиха от пресцентъра на Агенцията по заетостта. Статистиката на Агенцията по заетостта показва, че през декември 2017 г. равнището на регистрираната безработица е 7.1%. В сравнение със същия месец на 2016 г. равнището й се понижава значително – с 0,9 процентни пункта. Спрямо предходния месец ноември се отчита минимално нарастване на безработицата от 0,2 процентни пункта. В края на декември в бюрата по труда са били регистрирани 232 066. На годишна база броят им се е понижил с близо 29 000 души или с 11,1%. Новорегистрираните безработни през декември са 26 348 лица. От тях 583 са били неактивни, т.е. не са били нито заети, нито учащи и не са търсили работа. Броят на активираните от медиаторите и техните партньори от началото на годината достига 12 146 лица. Предоставяните услуги в бюрата по труда са насочени както към безработни лица, така и към заети, учащи и пенсионери. През месеца като търсещи работа лица са регистрирани общо 486 заети, учащи и пенсионери, с което броят им от началото на годината вече е 5 432. Месечните данни сочат, че на работа през декември са постъпили 12 681 лица. Значителен е делът на устроените в реалната икономика - 90.7% от общо постъпилите на работа. В резултат на изпълнение на активните мерки за насърчаване на заетостта сред безработните, през месеца в субсидирана заетост са включени общо 1 173 лица, в т.ч. 1 053 по схеми на ОП РЧР, 68 по мерки и 52 лица по програми. В отговор на потребностите на бизнеса от квалифицирана работна сила Агенцията по заетостта реализира обучения за придобиване на професионална квалификация и ключови компетентности, както и групови мероприятия за професионално ориентиране и за активно поведение на пазара на труда. Включените безработни в обучение през месеца наброяват 72 лица, а завършилите са 230. В проведените мероприятия за професионално ориентиране и активиране са участвали 10 010 безработни лица. На първичния пазар са заявени 7 674 работни места. Над 2/3 от местата са заявени от частния сектор (75.1%). Най-много свободни работни места на първичния пазар в бюрата по труда са заявени от сферата на следните икономически дейности: преработващата промишленост (2 513); търговията (1 196); хотелиерството и ресторантьорството (646); административните и спомагателните дейности (515); държавното управление (512); образованието (395); транспорта, складирането и пощите (306) и други. Най-търсените професии по заявените работни места в бюрата по труда през декември са в сферата на персоналните услуги (бармани, сервитьори, готвачи и т.н.); квалифицираните работници по производство на храни, облекло, дървени изделия и сродните на тях; продавачите; операторите на стационарни машини и съоръжения; работниците в добивната и преработващата промишленост, строителство и транспорта; работниците по събиране на отпадъци и сродни на тях; преподавателите и др.", "date": "2018.01.15", "title": "Безработицата през 2017 г. - най-нискa за последните 9 години"}
{"url": "https://www.24chasa.bg/novini/article/6664092", "text": "Макар фалшивите новини да не са нито новост, нито незаконни, те се разпространяват изключително бързо и пораждат заплаха за образа на медиите и за нашите демокрации, за нашите демократични ценности. Това заяви еврокомисарят по цифровизацията Мария Габриел след днешното първо заседание на експертната група на Европейската комисия, която предстои да предложи решения на проблема. Цифровите технологии промениха дълбоко начина, по който гражданите достигат до информация. Интернет дава чудесна възможност за разгръщането на свободата на изразяване и за медийното разнообразие. Това създава и предизвикателства в областта на политиката, обществото и сигурността, отбеляза Габриел. Целта ни е да предложим механизъм за установяване на фалшивите новини и пресичането на тяхното разпространение. Никой няма намерение да кара хората да вярват или да не вярват на дадена информация. Ако в ЕС не предприемем никакви действия, положението може да се влоши, добави тя. Експертната група се очаква да предложи напролет стратегия за борба с разпространението онлайн на невярна информация. Експертите ще дадат съвети за мащаба на проблема и ще изготвят препоръки. Очаква се те да създадат определение за \"фалшива новина\". Желание да се включат са заявили над 300 души, а 40 са били одобрени. Сред тях няма български журналисти и преподаватели, но са Вени Марковски от международната организация ICANN със седалище в Ню Йорк и Димитър Димитров от Уикимедиа. Сред останалите има представители на основните социални мрежи, Оксфордския институт по журналистика на Ройтерс, агенция Франс прес, Сорбоната, университетите в Рига, Букурещ и Любляна, \"Репортери без граници\". Комисията уточнява, че при избора на участниците са били взети предвид равномерното разпределение между журналисти, академични среди, нови и обичайни медии, географско и полово разпределение, участие на граждански организации. Председател на групата е Мадлейн де Кок Бунинг, професор по право от университета в Утрехт (Холандия). Съставянето на групата е съгласувано с Европейската служба за външно действие и отдела за следене на дезинформацията, създаден покрай събитията в Крим.", "date": "2018.01.15", "title": "Мария Габриел: Фалшивите новини са опасност за медиите"}
{"url": "https://www.24chasa.bg/novini/article/6664093", "text": "\"Коалицията на изгубилите\": това название на бъдещото правителство, което Ангела Меркел се готви да оглави, придоби голяма популярност в Германия, тъй като канцлерката, на практика, пристъпва с отслабени позиции към четвъртия си и несъмнено последен мандат, предаде БТА. Принципният съюз, постигнат в петък след петдневни пазарлъци от нейния консервативен лагер и социалдемократите (ГСДП), проправя път за създаване в края на март на т.нар. в страната \"голяма коалиция\" между двете най-големи политически формации. \"В действителност голямата коалиция е миникоалиция, тъй като тя представлява не повече от 53 процента от избирателите\" в резултат на парламентарните избори, отбеляза германският политолог Карл-Рудолф Корте пред телевизия Цет Де Еф. Крехко мнозинство. В предишния Бундестаг християндемократическият съюз (ХДС) на Ангела Меркел, неговите баварски съюзници - Християнсоциалния съюз (ХСС) - и ГСДП заемаха две трети от депутатските места. През септември обаче традиционните партии получиха наказателен вот. Канцлерката, разбира се, спечели изборите, но с един от най-слабите резултати за партията й в следвоенната епоха (едва 33 процента от гласовете), а ГСДП отбеляза спад на 20,5 процента. Причината: резкият възход на крайната десница, с близо 13 процента от гласовете на изборите, и връщането в парламента на либералната партия с изцяло дясна програма.", "date": "2018.01.15", "title": "Политолог: Меркел се готви за труден четвърти мандат"}
{"url": "https://www.24chasa.bg/novini/article/6664097", "text": "Час преди 12 часа, началният час на обявения за днес едночасов протест на медиците от общинските болници в 23 града на страната, от здравното министерство обявиха, че им отпускат 28,5 милиона лева. Въпреки това насроченият митинг за защита на общинската болница в Чирпан се проведе в центъра на града. Лошото време не спря стотици чирпанлии да дойдат, за да изразят както солидарността си с медиците, така и загрижеността си за бъдещето на болницата в града. На митинга присъства и председателят на БЛС д-р Венцислав Грозев, който изрази подкрепата на съюза за исканията на общинските болници. Тези искания обобщи директорът на болницата в Чирпан д-р Неделчо Тотев, който е и председател на Сдружението на общинските болници в България. Първото от тях е да бъде осигурена целева субсидия в размер на 30 милиона лева от републиканския бюджет, с които общинските болници да изплатят просрочените си задължения и неизплатените суми към персонала. Второто искане е с помощта на БЛС да се проведат разговори за вдигане на цената на клиничните пътеки, особено на тези за масовата патология, които не са променяни от 2006 г., а общинските болници лекуват главно по тях. Не на последно място се иска спешен дебат за бъдещото не само на общинските болници, но и на цялостното здравеопазване в България. От митигна в Чирпан стана ясно, че в момента задълженията на всички общински болници у нас са в размер на 100 милиона лева, а 12 от болниците могат във всеки един момент да затворят врати. Заради новите стандарти в последно време клиничните пътеки, по които могат да работят тези медицински заведения, са намалели с 25 процента. В затруднено положение са пациентите от 150 общини, в които живеят около 2 милиона души. Сред заплашените от фалит е и болницата в Чирпан, която обслужва жителите на 40 населени места в общините Чирпан, Братя Даскалови и Първомай. Без нея 16 души от района ще трябва да ходят 3 пъти седмично на хемодиализа чак в Стара Загора. Днес протестираха и медиците от най-голямата общинска болница в страната извън София и Пловдив - болницата в Казанлък. От там категорично не приемат идеята на здравния министър Кирил Ананиев общинските болници да станат диагностично-консултативни центрове с по 20 легла. \"Болницата в Казанлък обслужва 106 хиляди души, те имат достатъчно ДКЦ-ата за доболнична помощ, нуждаят се от своята болница\", бяха категорични казанлъшките медици. Болницата в града на розите разполага с 12 отделения.", "date": "2018.01.15", "title": "Здравното министерство обеща пари, това не спря протеста на общинските болници"}
{"url": "https://www.24chasa.bg/novini/article/6664110", "text": "Председателят на Народното събрание Цвета Караянчева да организира дискусия в парламента за проблемите в здравеопазването, искат от БСП. Това стана ясно от изказване на зам.- председателя на БСП Драгомир Стойнев на пресконференция в централната на червените. Социалистите вече са изпратили писмо до Караянчева, в което я приканват да организира дискусия на тема здравеопазване, така както се организира дискусия в парламента в сряда относно Истанбулската конвенция. Искането на БСП идва след като днес общински болници в страната излязоха на протест с искане да се вземат мерки за спасяване на общинското здравеопазване и по-добро финансиране. \"Това е протест, който се очакваше и протест, който ние подкрепяме. Ако се бяха приели предложенията на БСП може би този протест щеше да се избегне. Тази наглост от страна на управляващите не може повече да продължава. Казвам наглост, защото хората плащат своите осигуровки , хората са коректни към държавата, а в същото време държавата не само, че не осигурява качествено, навременно или модерно здравеопазване, тя просто не осигурява здравеопазване. Считаме, че трябва да кажем край на това веднъж за винаги\", заяви Стойнев. \"По тази тема ще искаме дебат с правителствени и неправителствени организации в четвъртък в Народното събрание, да се обсъдят проблемите в здравеопазването и какви конкретни действия и политики трябва да се предприемат, за да бъде реформирано. Най-важното за един гражданин е неговото здраве и по конституция държавата е длъжна да осигури достъп до качествено здравеопазване на всеки един свой гражданин\", посочи Стойнев. \"Силно се надяваме с бързината, с която госпожа Караянчева организира дискусията на ГЕРБ в сряда за социалния пол, да организира и срещата в четвъртък\", каза още той.", "date": "2018.01.15", "title": "БСП иска дискусия за проблемите в здравеопазването след протестите на общинските болници"}
{"url": "https://www.24chasa.bg/novini/article/6664107", "text": "„Изключително сме щастливи да ви приветстваме у нас. Високо оценяваме това първо в историята на двустранните отношения посещение в България на министър-председател на Япония, особено през тази значима за страната ни година, когато за първи път сме ротационен председател на Съвета на ЕС“. Това заяви държавният глава Румен Радев, който днес на „Дондуков“ 2 се срещна с министър-председателя на Япония Шиндзо Абе, съобщиха от прессекретариата на президентството. Президентът Радев отбеляза, че Япония е наш традиционен приятел и приоритетен партньор, с който споделяме еднакви ценности и сходни позиции по важни международни въпроси. По време на разговора двамата се обединиха около мнението, че настоящата знакова визита на премиера Абе в България ще издигне нивото на двустранните отношения, ще стимулира разширяването на бизнес контактите и ще даде силен тласък за активизиране на сътрудничеството във всички области на взаимен интерес, особено в сферата на икономиката и инвестициите. „Наш приоритет в двустранните отношения е оползотворяването на значителния потенциал в инвестициите, търговията, иновациите, науката и технологиите, тъй като България е все по-привлекателна дестинация за развиване на бизнес“, посочи Румен Радев и изрази надежда, че все повече японски компании ще развиват у нас проекти с висока добавена стойност. „Япония подкрепя обединена Европа и се радваме, че един от приоритетите на българското председателство е насърчаването на европейската перспектива на държавите от Западните Балкани и подобряване на транспортната и комуникационната свързаност в региона“, отбеляза по време на срещата японският министър-председател. От своя страна президентът Радев приветства интереса на японската страна към държавите от региона и добави, че от съществено значение е и свързаността в научните проекти между държавите. Българският държавен глава и японският премиер Шиндзо Абе потвърдиха по време на срещата си, че поддържането на международния ред, основан върху демокрацията, свободата и върховенството на закона, е от ключово значение. „Следим внимателно и със загриженост обстановката около Северна Корея. България категорично осъжда севернокорейската ядрена програма и призовава тези опити да бъдат спрени“, заяви Румен Радев, според когото въпросът може да бъде решен единствено чрез преговори и диалог. Двамата се обявиха за допълнително насърчаване на богатия образователен обмен, базиращ се на сътрудничеството между научни институции и университети на двете страни. „Обменът на студенти и високи технологии е от изключително значение за нас и сме благодарни за ежегодно отпусканите японски държавни стипендии за обучение на наши студенти и специализанти“, посочи президентът Радев. Японската страна възнамерява да увеличи броя на стипендиите, които ще бъдат отпускани по линия на научния обмен. Плановете за това са във връзка с предстоящите през 2019 г. чествания по случай 110-годишнината от първите официални двустранни контакти, 80-годишнината от установяването и 60-годишнината от възстановяването на дипломатическите отношения. Общо бе виждането, че тези важни годишнини трябва да бъдат отбелязани по подходящ начин, включително с културна програма и размяна на визити на високо равнище. По време на срещата беше обсъдено и възходящото развитие на стратегическото партньорство между ЕС и Япония. „Като председател на Съвета на ЕС през първата половина на 2018 г., България е готова да продължи конструктивната си роля за диалога ЕС-Япония и да съдейства за близкото сътрудничество и координация по важни международни и регионални въпроси“, каза още Румен Радев. Румен Радев благодари на Шиндзо Абе за голямата подкрепа, оказана ни от Япония в годините на прехода на страната ни към демокрация и пазарна икономика.", "date": "2018.01.15", "title": "Радев към Шиндзо Абе: Инвестициите и науката са приоритетни в отношенията ни"}
{"url": "https://www.24chasa.bg/novini/article/6664109", "text": "Председателят на Народното събрание Цвета Караянчева поздрави своя македонски колега Талат Джафери по повод ратифицирането на договора за приятелство, добросъседство и сътрудничество между двете страни от парламента на Македония, съобщиха от пресцентъра на Народното събрание. Ратифицирането на документа е историческа стъпка, с която се потвърждава волята на нашите две страни да продължат усилията си за изграждане на модерни, добросъседски отношения, основани на европейските ценности, отбелязва в писмото си Цвета Караянчева. Тя изразява своята увереност, че договорът ще даде импулс за развитие на сътрудничеството и приятелството между България и Македония във всички области. В писмото до своя македонски колега Цвета Караянчева припомня, че на 27 юли 2017 г. Народното събрание прие единодушно декларация в подкрепа на подписването на договора и по този начин потвърди широкия политически консенсус и категоричното желание за отваряне на нова страница в отношенията между двете страни. България ще продължи да подкрепя усилията на Македония за интеграция в ЕС и НАТО, отбелязва тя и посочва, че основен приоритет на Българското председателство на Съвета на ЕС, което страната ни пое преди дни, е интеграцията на страните от Западните Балкани.", "date": "2018.01.15", "title": "Караянчева поздрави македонския си колега за ратифицирането на договора за добросъседство"}
{"url": "https://www.24chasa.bg/novini/article/6664119", "text": "Агенцията за социално подпомагане (АСП) ще продължи и през 2018 година да извършва финансови трансфери до общинските администрации в страната за обезпечаване на предоставянето на услугите в домашна среда - \"личен асистент\", \"социален асистент\" и \"домашен помощник\", информират от АСП, цитирани от БТА. В съобщението се припомня, че това е регламентирано с постановление на Министерския съвет от 22 декември 2017 г. за изпълнение на държавния бюджет за 2018 г. Към 11 януари 2018 г. броят на сключените между агенцията и общините споразумения за финансиране на посочените социални услуги е 219. През настоящата година предстои АСП да подпише споразумения и с останалите 74 общини/райони на общини, чието финансиране по процедура \"Независим живот\" приключва през 2018 г. Във връзка с нарастването на минималната работна заплата от началото на тази година Агенцията подготвя и допълнителни споразумения, които ще бъдат приложени към подписаните до момента споразумения с общинските администрации и ще бъдат в сила от 1 януари 2018 г. Финансирането на услугите в домашна среда със средства от държавния бюджет се осъществява след приключване на проектите на общините по процедура \"Независим живот\" на Оперативна програма \"Развитие на човешките ресурси\" 2014-2020 г. През втората половина на 2017 г., в изпълнение на постановление на Министерския съвет, бяха осигурени средства от държавния бюджет, с които чрез АСП 156 общини/райони на общини, чието финансиране по процедура \"Независим живот\" приключи през 2017 г., продължиха да предоставят социалните услуги в домашна среда.", "date": "2018.01.15", "title": "Продължава финансирането на личен асистент, социален асистент и домашен помощник и през 2018 г."}
{"url": "https://www.24chasa.bg/novini/article/6664131", "text": "Папа Франциск заяви, че е сериозно притеснен от опасността от ядрена война и предупреди, че светът е на ръба, предадоха Ройтерс и ДПА. Той направи изявлението си на борда на папския самолет, с който лети към Перу и Чили. Преди дни фалшива тревога за приближаваща балистична ракета стресна жителите на Хавайските острови и напомни за риска от неочаквана ядрена война със Северна Корея, припомня Ройтерс. \"Мисля, че сме на самата граница. Наистина се опасявам от това\", заяви папа Франциск, коментирайки опасността от ядрена война. \"Един инцидент е достатъчен, за да ни хвърли в състояние на война\", предупреди той и добави, че \"затова трябва да унищожим оръжията и да се стремим към ядрено разоръжаване\", предава БТА. Папата не спомена Хавайските острови, нито Северна Корея, отбелязва Ройтерс.", "date": "2018.01.15", "title": "Папа Франциск: Светът е на стъпка от ядрената война"}
{"url": "https://www.24chasa.bg/novini/article/6664325", "text": "Изпълнение на българския химн в метрото в София предизвика противоречиви реакции в социалните мрежи. От видео, публикувано в групата „Забелязано с София“ във Facebook, се вижда група младежи, които с усмивка пеят химна. Кадрите бяха споделени стотици пъти, а мнозина приветстваха родолюбивото изпълнение на младите хора. Трогателно и мило бяха само част от коментарите на хората, които адмирираха изпълнението.  „Това е постът на 2018! Най-хубавото нещо, което съм виждал, качено в тази група от доста време! Похвален акт на чисто родолюбие и почит към родината! Дай Боже повече такива млади хора“, пише един от коментиращите, цитиран от    Други обаче яростно критикуваха младежите. „Селянчета пияни“ и „Цирк“ са част от негативните коментари. Повод за голяма част от недоволството е това, че младежите пеят усмихнати, което изглежда несериозно, посочват мнозина. „Аз намирам клипа за крайно бездарен, сниман за внимание, харесвания и простащина. Ето и малко детайли. Първо, химнът е официална мелодия за цяла една нация и не се изпълнява след работен ден, от клатейки се като пияни в метрото индивиди. Второ, откъде накъде някой подхваща химна докато се вози под земята, аз не си го обяснявам“, пише един от коментиращите. „Заминаваща си нация се опитва да покаже дух“, бе друг от коментарите.", "date": "2018.01.15", "title": "Младежи пеят химна в софийското метро, взривиха социалните мрежи (Видео)"}
{"url": "https://www.24chasa.bg/novini/article/6664358", "text": "Управата на град Щутгарт в югозападната част на Германия наложи забрана на конфетите по време на тазгодишния карнавален парад, заради високите разходи за почистване, предаде ДПА. Парадът, който по план ще премине през центъра на града на 13 февруари, ще прекоси площада \"Шлосплац\", който е под административната опека на провинция Баден-Вюртемберг, а не на града, предаде БТА. \"Заради високите разходи при почистването, сме задължени да не хвърляме конфети на площада\", каза организаторът на парада Томас Клингенберг. Други градове в същата провинция, като Офенбург и Гьопинген, също са забранили конфетите. Сезонът на карнавалните празненства в Германия отбелязва началото на Великите пости преди Великден.", "date": "2018.01.15", "title": "Забраниха конфетите на тазгодишния карнавален парад в Щутгарт"}
{"url": "https://www.24chasa.bg/novini/article/6664366", "text": "Ново обвинение - за измама и злоупотреба с доверие, внесе в съда пловдивската окръжна прокуратура срещу 38-годишния адвокат Владимир Елдъров. По друго дело за поръчителство на палежи и подбуждане към убийство на конкуренти, той получи 7,6 г. затвор. В момента обжалва на по-горна инстанция. Според новото обвинение от ноември 2011 до юли 2014 г. Елдъров е причинил имотна вреда на петима свои клиенти в размер на 321 500 лева. Като адвокат той бил упълномощен да ги представлява по застрахователни дела за изплащане на обезщетения за техни пострадали близки при катастрофи. Парите се превеждали по негова банкова сметка, но той не предавал парите на пострадалите, а ги оставял за себе си, твърди прокуратурата. Сумите варирали от 47 000 до 80 000 лева. В един от случаите Елдъров присвоил изцяло преведеното обезщетение в размер на 80 000 лева. Така сумите в неговите  сметки набъбнали до 354 958 лева. 24 души били негови клиенти по въпросните дела за катастрофи. Адвокатът едностранно решавал да увеличи възнаграждението си, като по свое усмотрение оставял част от присъденото обезщетение за себе си. Сумите, с които ощетил пострадалите, варирали от 700 лева до 35 000 лева. По делото са били разпитвани множество свидетели, изискани са банкови справки, извършени са очни ставки, изготвени са експертизи, изискани са копия от документи и застрахователни книжа. Най-тежкото предвидено от закона наказание за престъпленията, по които е обвинен, е лишаване от свобода до 8 години. Съдът може да постанови конфискация на част от имуществото му. В момента Елдъров е в затвора с мярка \"задържане под стража\".", "date": "2018.01.15", "title": "Второ обвинение за пловдивски адвокат, осъден за палежи и подбуди за убийство"}
{"url": "https://www.24chasa.bg/novini/article/6664357", "text": "Над 14 000 души бяха принудени да напуснат домовете си във Филипините, след като най-активният вулкан в страната за трети пореден ден избълва стълб от гъста пара и пепел, предаде ДПА. Бързо придвижващи се потоци горещ газ и нажежени парчета скала са наблюдавани по юго-югозападния склон на вулкана Майон в провинция Албей, на 330 км южно от Манила, съобщи филипинският Институт по вулканология и сеизмология. Директорът на института Ренато Солидум заяви, че изхвърляната от вулкана лава е в по-малки количества в сравнение с предишни изригвания, но предупреди, че вулканът отделя нажежени скални парчета и пара. \"Всички трябва да стоят извън 7-километровата рискова зона\", добави той. Най-малко 14 732 местни жители са напуснали домовете си в шест населени места в подножието на вулкана Майон, откакто той започна да изхвърля пепел и гъста пара в събота, предава БТА.  Високият 2463 метра вулкан е изригвал около 50 пъти от 1616 г. Последното му смъртоносно изригване беше през май 2013 г., когато петима души загинаха, а седем бяха ранени. Най-мощното изригване на Майон е през 1814 г., когато загиват над 1200 души, а цял град е зарит под вулканична кал. Изригване през 1993 г. уби 79 души.", "date": "2018.01.15", "title": "Над 14 000 напуснаха домовете си заради вулкана във Филипините"}
{"url": "https://www.24chasa.bg/novini/article/6664380", "text": "Делегация на Съвета за сигурност на ООН, включваща постоянната представителка на САЩ в организацията Ники Хейли, беше на тридневното посещение в Кабул - първото от 2010 г., предаде Франс прес. Визитата не беше предварително огласена от съображения за сигурност и предизвика хаос в афганистанската столица. Движението по основни пътни артерии беше блокирано поради опасения от атаки на талибани или джихадисти от групировката \"Ислямска държава\", предаде БТА. В комюнике, публикувано след отпътуването на делегацията за Ню Йорк, се казва, че основните теми в разговорите с афганистанските лидери са били политическите, социално-икономическите предизвикателства и предизвикателствата в областта на сигурността. \"Членовете на Съвета искаха да се информират пряко за напредъка, постигнат от правителството на националното единство със съдействието на международната общност и да проучат как Съветът за сигурност би могъл да продължи да ги насърчава на място\", посочи Мисията за подпомагане на Афганистан, която ООН поддържа в страната от 2002 г. насам. Делегацията изтъкнала важността на регионалното сътрудничество и обърнала внимание на натиска, оказван върху Пакистан, за да се гарантира стабилността в Афганистан. Изявление от канцеларията на афганистанския президент определи разговорите като ползотворни. ООН и афганистанското правителство днес обявиха набирането на 430 милиона долара за хуманитарна помощ за Афганистан през 2018 г., предаде Ройтерс. С тези средства ще се осигури подслон, храна и медицинска помощ за 2,8 милиона души, прокудени от родните си места.", "date": "2018.01.15", "title": "Делегация на Съвета за сигурност на ООН посети изненадващо Кабул"}
{"url": "https://www.24chasa.bg/novini/article/6664382", "text": "Фалшива е новината, че здравните власти въвеждат нов мораториум върху иновативни лекарства за онкоболни пациенти. Това съобщиха от пресслужбата на министерството на здравеопазването, цитирани от БТА. От ведомството изразяват притеснение, че медийни публикации и позиции на пациентски организации изразяват погрешни внушения за въвеждане на рестриктивни мерки и по този начин насаждат безпочвени страхове в обществеността и най-вече в нуждаещите се от лечение с нови медикаменти граждани. От МЗ припомнят, че с поправки от януари 2017 г. в Наредбата за цените на лекарствените продукти е въведено изискването за проследяване на ефекта от терапията с лекарства, които за пръв път се включват в Позитивния лекарствен списък (ПЛС). Това изискване се отнася за иновативни продукти, за които не са представени доказателства за терапевтична ефективност и/или съотношението разход-резултат е неефективно. Липса на терапевтична ефективност означава, че за лекарствения продукт не са налице данни при прилагането му в реалната медицинска практика. Болниците, които ще работят с новите иновативни 13 лекарства и ще проследяват ефекта от терапията с тях трябва да бъдат университетски и в тях да има кадри и апаратура по профила на съответното заболяване. Тези иновативни лекарства, които по данни на притежателите на разрешителни за употреба, са предназначени за много малък кръг пациенти - 10-15 души, допълват от МЗ. Сред лечебните заведения не попадат комплексните онкологични центрове. От здравното ведомство подчертават, че за всяко ново лекарство има определени болници, в които ще се проследява терапевтичния ефект от прилагането му и не става дума за рестрикции.", "date": "2018.01.15", "title": "Здравното министерство: Нов мораториум\nвърху лекарствата? Фалшива новина!"}
{"url": "https://www.24chasa.bg/novini/article/6664405", "text": "Скандал с бой със замесени известни хора затвори дискотека „Мармалад“ в Козлодуй. Историята се е разиграла в първите часове на събота , съобщиха пред kozloduy-bg.info свидетели на разправията. В ресторанта в центъра на града, собственикът Ангел Лалюв, който е и общински съветник, празнувал юбилей, а на горния етаж, както обикновено имало дискотека. Малко след полунощ било установено, че са спукани гумите на двата автомобила на съветника, които били паркирани на уличката зад ресторанта. Племенникът на Лалюв решил да провери какво става при охраната на дискотеката, но там се спречкал с по-големия син на бившия кмет на Галиче Ценко Чоков – Спас Чоков и се върнал бит. Самият съветник и синовете му на свой ред решили да се разправят с побойниците. Според едната версия, те нахлули със сила в дискотеката, като повредили едната от вътрешните врати и се нахвърлили на бой на Чоков-младши, а после боят се пренесъл навън и завършил с окървавени носове и синини. Сега всички вадят медицински и твърдят, че другият пръв е започнал и си разменят заплахи, а полицията изяснява скандала. „Неприятна история. Сбиха се момчетата. Всичко започна с това, че някой беше надупчил гумите и на двете ми коли, които бяха отзад на паркинга, където стоят от 20 години. Племенникът, който е мъж на 30 години, не е някакъв тийнейджър, реши да пита охраната на дискотеката дали са видели или чули нещо, или да нямат същия проблем и те. Там някакъв младеж му казал – „аз съм ги надупчил, ти какво искаш“ и после не знам какво е станало, но племенника ми слезе долу и беше целия в кръв. На мен това са ми гости и отидох там със синовете ми. Не сме се били. Сбутахме се нещо и това е. Казах им, че имам празник, а бият племенника ми. Същото момче, беше там и се заканваше, че ще ме убива, ще ме пали. Помолих ги да приберат този младеж, да не стане по-лошо. После разбрах, че е Спас Чоков, защото него не го познавам. Баща му познавам. Казах им да го махнат от там, а те го пазят. После се прибрахме вътре и уж всичко приключи. Даже казах на момчетата да не излизат отпред пред дискотеката, а да пушат отзад, зад ресторанта. Само че, след известно време онзи Чоков дошъл отзад и той. Какво прави там, като там не е входа на дискотеката, не знам. И там пак се сбили. Момчешка работа, но ето ти сега обяснения в полицията и разправии. Аз затова не подадох сигнал в полицията за гумите, защото не исках да си развалям празника. Имах над 100 души гости и не исках да ги оставя, за да се занимавам с подобни неща. Това, което ме притеснява е, че този младеж заплашва с убийства, с палежи. Аз 19-години съм тука – нямам охрана, нямам камери, нямам СОТ и никога не съм се нуждаел от специални средства за охрана. Сега - какво стана? Остави че ми отиде празника, но и жена ми се притеснява, семейството ми се притеснява. Племенникът ми от Гложене е с комоцио. Много неприятна работа“, разказа за случая Ангел Лалюв.", "date": "2018.01.15", "title": "Големият син на Ценко Чоков предизвикал бой в козлодуйска дискотека"}
{"url": "https://www.24chasa.bg/novini/article/6664417", "text": "Премиерът Бойко Борисов покани държавната газова компания на Азербайджан СОКАР да инвестира в битовата газификация в България. Това стана при срещата му с президента на каспийската страна Илхам Алиев в Баку. СОКАР иска да участва в газификацията на България, заяви Алиев след разговорите му с българския министър-председател. „93% от територията на Азербайджан е газифицирана, а в СОКАР работи в Грузия и Албания. Газификацията в България също може да се осъществи с инвестии от страна на СОКАР“, обясни Алиев. „Само 3% от територията на България е газифицирана, в Грузия е 90% благодарение на СОКАР. А в същото време имаме изключително мръсен въздух не толкова заради автомобилите, колкото заради ползването на дърва и въглища за отопление“, каза и Бойко Борисов. Трябва максимално да се разшири ползването за отопление на по-чисти горива като природния газ, за да се изчисти замърсяването на въздуха, обясни българският министър-председател. Азерската компания СОКАР и доставяното от нея гориво по домовете в България могат да бъдат включени в социални пакети за подпомагане на енергийно бедните, обяви още българският премиер в Баку. В момента енергийните помощи в България се плащат във ваучери за закупуване главно на дърва и въглища за огрев през зимата. „Азерският газ е на най-ниска цена“, заяви Борисов и припомни, че България вече е запазила 1 млрд. куб. м от горивото в азерското находище Шах Дениз. От тази година ще бъде възможно азерският газ да стига вече до България, защото ще бъде завършен газопроводът ТАНАП, който свързва азерските находища с Адриатика през Турция и Гърция, обясни президентът Алиев. През юли пък ще бъде завършен интерконекторът между България и Турция и така вече доставките ще могат да се осъществяват и от Турция към България, а не както е досега еднопосочно само към южната ни съседка, обясни енергийната министърка Теменужка Петкова. Тя е част от делегацията на Борисов в Баку и имаше разговори с президента на СОКАР Ровнаг Абдулаев. През юни пък би трябвало да започне най-накрая и изграждането на газовата връзка между България и Гърция, каза премиерът Борисов. Пълните обеми азерски газ могат да стигат до България едва след пускането на интеконектора с Гърция, но първоначално доставките ще могат да стават и през този с Турция. Тепърва ще се правят проучвания дали СОКАР ще може да участва в газификацията и на населени места, където в момента вече има изградена мрежа на единствения битов доставчик в България „Овъргаз“, обясни Петкова на въпрос на „24 часа“. Тя заедно с азерската компания ще трябва да подготвят инвестицията в най-кратки срокове, обясниха Алиев и Борисов. „Целта е да се доставя газ за огромен брой домакинства, за да се отопляват и да си готвят, защото азерската газ е най-евтината“, заяви Борисов. Нито той, нито министър Петкова обаче казаха на каква цена е договорена доставката на природен газ от Азербайджан. Споразумението бе подписано преди близо 10 години, но се чакаше изграждането на ТАНАП, за да започнат доставките. Каквото сме се договорили досега, сме го изпълнили, подчертаха Борисов и Алиев по време на разговорите си. Те посочиха предстоящото във вторник откриване на редовната самолетна линия Баку-София, която ще се обслужва от азерската компания „Бута Еъруейз“ като пример за договорено и постигнато между двете страни. С полета от София до Баку ще се стига за три часа и той е една прекрасна възможност първо за развитие на бизнеса между двете страни, азерски туристи да идват на нашите ски и морски курорти, а български да посещават древната азерска земя, посочи в изказването си Борисов. Българските железници да се включат в транспорта на стоки от Китай през Турция, Азербайджан, Грузия и Черно море към Европа, обсъдиха още президентът Алиев и премиерът Борисов. Железопътната връзка Карс-Баку-Тбилиси вече е готова и реално така стоките могат да стигат от Китай до Европа и обратно за 2 седмици, обясни президентът на азербайджан. Това е най-късият път от Азия за Европа, подчерта Алиев. Над 300 км от нашата жп мрежа вече са реконструирани, в момента се работи по останалите. И всички трасета от Китай през Казахстан, Иран и останалите държави ще влизат образно казано във фунията на българската железопътна мрежа, каза пък премиерът Бойко Борисов. През коридорите номер 8 и номер 10, които трябва да бъдат изградени като част от интеграцията на Западните Балкани към ЕС реално стоките от Китай ще могат да стигат до Вльора в Албания и до всички останали държави в Европа, обясни Борисов. Българският премиер пое пред Алиев ангажимента да говори с останалите държави от ЕС за сваляне на визовия режим за граждани на Азербайджан. „Не мога да обещая, че това ще стане, но ще говоря с тях да направим за Азебрайджан това, което направихме с визите за Украйна, Молдова и още други страни“, заяви Борисов пред Илхам Алиев. В изказванията си президентът на Азербайджан припомни, че Борисов бе един от малкото чужди държавници, които през 2015 г. уважиха поканата му да присъстват на откриването на европейските олимпийски игри в Баку. Тогава повечето държавници от ЕС отклониха поканата, след призиви за бойкот на игрите заради авторитарния режим в Азербайджан, който често пъти се определя и като диктатура. Борисов обаче прие, а в понеделник Алиев припомни, че не е забравил жеста на българския министър-председател. От Баку българският премиер поздрави и парламента на Македония, който ратифицира в понеделник договора за добросъседство и приятелство с България, който бе подписан през август миналата година.", "date": "2018.01.15", "title": "Азерски газ вместо въглища за бедните, за да е чист въздухът (Обзор)"}
