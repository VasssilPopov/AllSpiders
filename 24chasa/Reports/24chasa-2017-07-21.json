{"url": "https://www.24chasa.bg/novini/article/6350218", "text": "Турският министър на храните, земеделието и животновъдството Ахмет Ешреф Факъбаба посочи, че турската страна има проблеми с България във връзка с износа на пресни плодове и зеленчуци. Министърът заяви това пред журналисти след срещата, която се проведе с българския министър на земеделието, храните и горите Румен Порожанов и придружаващата го делегация в турската столица Анкара. По време на срещата са били обсъдени проблеми, свързани с турския износ през България, а също и с вноса на месо и месни продукти от Европа. \"90 процента от нашия износ на пресни плодове и зеленчуци се осъществsва през българските граници. Но имаме големи притеснения, произтичащи от контролите, осъществявани от българската страна. Вносът на живо месо от европейските държави също се осъществява през българските граници. Забавянето поради контролите на българската митница създава големи проблеми на нашата страна. Но съм убеден, че министри като нас двамата - юрист и финансист, със съвместни усилия ще успеем да разрешим тези проблеми и двустранните отношения ще станат още по-активни\", заяви турският министър, цитиран от вестник \"Хюриет\".", "date": "2017.07.21", "title": "Турция се оплаква от забавянето на износа на българските граници"}
{"url": "https://www.24chasa.bg/novini/article/6350133", "text": "От септември  училища в цялата страна ще обучават свои възпитаници в нови специалности, неизучавани досега в гимназиите,пише \"Труд\". В три училища за първи път се разкрива паралелка за професия \"авиационен техник\". Още две любопитни специалности ще се изучават в столично училище - \"Банкова охрана и инкасова дейност\" и \"Физическа охрана на обекти\". В професионална гимназия в Мизия пък се въвежда обучение за професия социален асистент със специалност \"Подпомагане на възрастни\". Най-масовата нова специалност е \"Приложен програмист\", за която утвърден прием има в училища от 23 области в страната. Все по-малко ще стават паралелките по музика и рисуване, показва още справка на \"Труд\". Във всички гимназии за новата учебна година най-малко са утвърдените паралелки от профил \"изобразително изкуство\" - общо 20, \"физическо възпитание и спорт\" - общо 22 в цялата страна, и профил музика - 17 за цялата страна. Близо 2000 деца учат китайски и японски в училищата в цялата страна. Норвежки, датски и шведски са записали 200 ученици, пише още \"Труд\".", "date": "2017.07.21", "title": "Гимназии ще обучават охранители, криминалисти и авиотехници"}
{"url": "https://www.24chasa.bg/novini/article/6350175", "text": "Трима тийнейджъри на възраст 16 и 17 години пребиха 23-годишен младеж от Хасково заради обиди в социалните мрежи, съобщиха от МВР, цитирани от Сигналът към районното управление в Хасково е подаден рано тази сутрин. На мястото на инцидента пристига автопатрул, който намира младежът в тежко състояние. Той е откаран в болница с фрактура на черепа и кръвоизлив в мозъка. Предполагаемите извършители са задържани. Двама от тях са от Хасково, а третият от село Малево.", "date": "2017.07.21", "title": "Тийнейджъри счупиха черепа на 23-годишен в Хасково заради обиди в социалните мрежи"}
{"url": "https://www.24chasa.bg/novini/article/6350167", "text": "Дъщерята на голямата актриса Стоянка Мутафова - Мария Грубешлиева си има ухажор в лицето на симпатичния актьор Влади Янев от театър \"Българан\". Двамата изгледаха прегърнати концерта на Георги Христов в Летния театър на Бургас. После се забавляваха в компания до късно, пише \"България днес\". \"Харесват я Муки, знам. Не че ми е дъщеря, но хваща окото. И е умна и добра. Много бих искала да си намери мъж, който да я носи на ръце, но тя все избира\", коментирала пред колеги актрисата. Дъщерята на комичката имала предложения за женитба от най-добрия си приятел преди 2 г., но така и не се решила. Преди е имала много ухажори - от Иван Славков до музиканта Еди Казасян.  \"Но голямата ми любов ще си остане с художника Сашо Балкански. Двамата живяхме 14 г. заедно, беше си като брак, но се разделихме. И аз не знам защо, просто от глупост\", споделя Муки. Тя е била щастлива и със съпруга си Нико, който е грък. Живели заедно две години и се разделили.", "date": "2017.07.21", "title": "Дъщерята на г-жа Стихийно бедствие - Муки с ново гадже"}
{"url": "https://www.24chasa.bg/novini/article/6350163", "text": "Незаконни пунктове за изкупуване на скрап, приемат отпадъци само при предварително позвъняване по телефона, за да отворят врати и да приемат стоката, пише \"Монитор\" по данни на Българска асоциация по рециклиране. Само за миналата година е имало 30 нелегални пункта за суровината. Според председателя на организацията Борислав Малинов там се предава краден материал. По тази причина работят само нощно време или в събота и неделя, когато контролът е по-труден, пише изданието. От началото на годината до момента 22 площадки са с отнети лицензи.", "date": "2017.07.21", "title": "Пунктове за скрап отварят врати само по телефона"}
{"url": "https://www.24chasa.bg/novini/article/6349675", "text": "Нов скандал избухна около 54-годишния швед Ралф Сундберг, който изрита камериерка - съдът в Бургас го пусна тихомълком под домашен арест. Както “24 часа” първи съобщи в сайта си, на 20 юли Сундберг е бил освободен от бургаския затвор и отведен под конвой в Слънчев бряг.  Конвоят на “Съдебна охрана” поел към курорта, тъй като според адвоката на шведа Никола Атанасов имало сключен договор за наем на студио в хотел “Планета”. Там Сундберг трябвало да изтърпява наложения му домашен арест. Пристигайки в хотелския комплекс обаче, се оказало, че шведът не е желан там. Управителят заявил, че хотелът не е сключвал договор за наем със Сундберг, нито е правена резервация за него. След конфузната ситуация се наложило съдът в Несебър да постанови адрес, на който шведът да бъде настанен. Това се оказало трудна задача, тъй като никой хотелиер в курорта не искал да се компрометира и да приеме шведа бияч. и настанен в апартамент в сграда “Калифорния”. Постройката се намира до паркинга на стадиона в началото на Слънчев бряг. Там Сундберг обитава студио, което няма право да напуска. Около 14 ч вчера полицейски патрул провери на място дали обвиняемият спазва мярката. Нередности не бяха открити, видя наш екип.    “Не знаех, че този швед е при нас, вече ще съм по-внимателна, като чистя. Работата ни е такава, че трябва да се нагаждаме към всичко, но боят е недопустим. Живея в същата сграда, на никого не му е приятно този човек да е тук”, каза камериерката Катя Господинова. Пускането на шведа под домашен арест дойде като гръм от ясно небе за магистратите от Несебър, които разследват случая от самото начало и два пъти потвърдиха постоянния му арест. “Научих едва на 20 юли вечерта. Това за мен е безобразие”, коментира районният прокурор на Несебър Радост Бошнакова, която е и наблюдаващ прокурор по делото. Тя заяви, че и съдът в Несебър научил по същото време, че Сундберг вече не е в затвора. Делото за мярката за неотклонение на Сундберг е минало при закрити врата на 18 юли в Бургаския окръжен съд, установи репортерска проверка. от “задържане под стража” в “домашен арест”, като първоначално е приел, че Сундберг ще пребивава на адрес в столицата, посочен от адвокат Атанасов. На 20 юли в 15 ч обаче адвокатът депозира писмо, в което уточнява, че адресът в София е невалиден и Сундберг ще бъде настанен в студио в хотел “Планета” в Слънчев бряг. Според прокурор Бошнакова адвокатът е подал невярна информация, заради което ще бъде разследван. От своя страна юристът, който работи в известна софийска кантора, твърди, че няма нарушение на закона и неговият клиент се намира на място, известно на съда, прокуратурата и полицията. Нито той, нито самият Ралф Сундберг е присъствал на съдебното заседание в Бургаския окръжен съд на 18 юли. То е било закрито, тъй като законът позволява това, когато делото е в съдебна фаза. Обвинителният акт срещу Сундберг вече е внесен в съда, чака се насрочване на дата за разглеждане на делото по същество, обясниха юристи. на медиите, както обикновено се процедира в подобни случаи. Едва в петък - 21 юли, след като лъсна скандалната ситуация, от Бургаския окръжен съд разгласиха мотивите за домашния арест на шведа. И обясниха, че заседанието е било закрито съгласно чл. 345, ал. 1 от НПК , който гласи: “въззивната инстанция ( ) разглежда частната жалба и частния протест в закрито заседание в 7-дневен срок”. Според 3-членния състав, гледал делото, основният мотив за по-лека мярка е продължителното задържане на шведа. Той е зад решетките от 6 юни, като бе арестуван 3 дни след ужасяващия ритник в лицето на камериерката Диана Петкова. Вероятно до арест изобщо нямаше да се стигне, ако клипът, запечатал бруталния ритник, не бе завъртян по български и световни медии. Тезата на Бургаския окръжен съд обаче е, че престъплението, в което е обвинен Сундберг ( ), не е тежко по смисъла на закона ( ) и спрямо такова деяние е възможно освобождаване от наказателна отговорност с налагане на административно наказание предвид необремененото съдебно минало на дееца и липсата на съставомерни невъзстановени имуществени вреди. В мотивите си съдия-докладчик Светлин Иванов пише, че законодателят изрично е ограничил периода на задържане на лица, обвинени в престъпления, които не са тежки, до 2 месеца в досъдебната фаза. “При настоящото обвинение, при отчитане на процесуалното поведение на Ралф С. и на вида и максималния размер на предвиденото в закона наказание, което може да му бъде наложено, окръжният съд в Бургас намери, че продължителността на най-тежката мярка за неотклонение вече е прекомерна и неоправдана от гледна точка на предмета на обвинението и продължаващото ненужно сурово ограничаване правата на подсъдимия, произтичащо от задържането му”, аргументира се съдът. Сред мотивите се посочва и фактът, че обвинението, повдигнато на шведа, не изисква той дори да присъства в съдебното производство. които оставиха Ралф зад решетките с мотива, че само по този начин може да се обезпечи протичането на същинското дело и налагането на определеното му наказание. В крайна сметка на 18 юли бургаските магистрати приемат, че Ралф може да изтърпява мярка “домашен арест” на адрес в София, посочен от адвокат Никола Атанасов. На предишно заседание в съда в Несебър адвокатът представи документ, според който на 5 юли 2017 г. е сключен договор за наем на жилище в София, предплатено до януари 2018 г. На 20 юли следобед обаче адвокат Атанасов сменя този адрес със студио в Слънчев бряг и съдът не се противопоставя. Пред “24 часа” столичният адвокат не пожела да коментира кое е наложило промяната и защо жилището в София вече не е актуално. “От медиите научих, че шведът вече не е в затвора. Не знам какво да мисля, аз не мога да преценя редно ли е, или не, както и колко време трябва да е зад решетките”, каза битата камериерка Диана Петкова. Тя все още взема приспивателни, за да заспи нощем, физическите болки също не са отшумели напълно. Петкова разказа, че нито шведът, нито адвокатите му са я потърсили за извинение В интервю пред “24 часа” Ралф Сундберг се извини на камериерката и на цяла България, заявявайки, че съжалява и не е лош човек, но е действал под въздействието на алкохола. Междувременно адвокатът на ритнатата камериерка предложи извънсъдебно споразумение на шведа, който да плати 50 000 лв. на Петкова. Отговор обаче няма, което означава, че в хода на делото камериерката ще бъде конституирана като граждански ищец и частен обвинител. След като бъде даден ход на делото, тя ще заяви своите претенции за нанесени неимуществени вреди. Прокуратурата пък ще настоява за най-тежкото наказание, предвидено в закона - лишаване от свобода до 3 г. независимо от чистото минало на общия работник от Швеция. - На 20 юли в 19,30 ч узнах за изменението на мярката от началника на РПУ-Несебър, и то защото имаше проблем. Информираха ме, че въпросният хотел в Слънчев бряг отказва да настани обвиняемия Сундберг. При това обстоятелство се обадих на председателя на съда в Несебър, направихме комуникация къде да бъде настанено лицето, тъй като е пред хотела и няма къде да отиде.   Веднага разпоредих проверка вярно ли е твърдението на адвокат Никола Атанасов, че чужденецът е имал сключен договор за наем със съответния хотелски комплекс или резервация. Това обстоятелство категорично излезе невярно. Извършено е престъпление - пред окръжния съд е представен документ с невярно съдържание или изявление, което не отговаря на истината. Пуснат е официален сигнал от собственика на хотела, че никога по никакъв повод не са имали договорни отношения с обвиняемия или неговия представител. - Да, за извършено документно престъпление или престъпление против правосъдието - сега събираме доказателства. Няма да оставя случая без разследване. - Съдията е бил подведен. Аз разговарях със съдия Светлин Иванов, когото безкрайно уважавам. Никога не бих подложила под съмнение неговата преценка. Той също подчерта, че е било представено доказателство за сключен договор с хотелския комплекс в Слънчев бряг, което очевидно не отговаря на истината. Всичко това е пълно безобразие. Първоначално адвокатът е посочил адрес в столичния кв. “Красна поляна”. После се оказва, че договорните отношения там са прекратени и е осигурен адрес в Слънчев бряг, като се цитира точно мястото, дори номерът на студиото. Обаче става ясно, че няма такова нещо.", "date": "2017.07.21", "title": "Никой в Слънчев бряг не иска пуснатия тихомълком швед, ритнал камериерка"}
{"url": "https://www.24chasa.bg/novini/article/6349647", "text": "За първи път у нас кемпер ще обикаля страната и ще предлага безплатни консултации, арт-терапии и др. в подкрепа на жените с рак на гърдата. Розовият кемпер е на фондацията на Нана Гладуиш “Една от 8”. Той е на стойност близо 143 хил. лв., от които 112 854 лв. са събрани с дарения и е част от проекта “Сърдечни приятелки”. В следващите 6 месеца мобилният клуб ще посети над 25 града в страната и главни онкологични болници. Той ще предложи на жените с рак на гърдата индивидуални информационни и практически консултации, индивидуални психологически консултации, техники за справяне със стреса, съвети за хранене по време на лечение, арт-терапии, групови занимания, съвети от професионален гримьор, раздаване на аксесоари за жени с рак на гърдата и др., кулинарен блогър ще се готви в кухнята на кемпера.  Обиколката из страната започва още следващата седмица, като първите градове, които ще посети, са Дупница и Кюстендил на 24 юли, след което Благоевград и Самоков на 25 юли.  „Имаме вече кемпер! От тук нататък той трябва да работи, да обикаля страната и да помага напълно благотворително, абсолютно без пари“, каза при откриването на мобилния клуб Нана Гладуиш. Самата тя обяви преди месец, че отново е започнала борба с коварната болест.  \"Когато правиш нещо с любов и желание, то не само ти се отдава, но може да те накара да забравиш за болестта\", сподели още Нана, разказвайки за това, как работата около откриването на розовия кемпер я е накарало да забрави за болите от лечението.  Подробна информация с графика на посещенията ще бъде поетапно обявявана на сайта на фондацията www.ednaot8.bg.", "date": "2017.07.21", "title": "Розов кемпер на фондация \"Една от 8\" тръгва из страната в подкрепа на жените с рак на гърдата"}
{"url": "https://www.24chasa.bg/novini/article/6349900", "text": "59-годишен австриец е удрял и душил българска проститутка в Клагенфурт, съобщават от австрийската полиция за местното издание oe24.at. След извършване на услугата от нашата сънародничка мъжът си поискал парите обратно. Причината - не бил доволен от дължината на акта. Жената отказала да върне платената сума. Тогава клиентът я атакувал, като дори заплашил да убие проститутката. Според полицията австриецът ударил българката, изритал я в корема и започнал да я души. Освен това опитал няколко пъти да откъсне от врата на проститутката златна верижка. След като тя истерично започнала да вика за помощ, той я оставил. В опит да се измъкне 59-годишният мъж обявил, че иска да подаде жалба за измама, защото жената му била обещала услуги, които така и не извършила. В крайна сметка обаче той бил този, срещу когото била заведена жалба.", "date": "2017.07.21", "title": "Австриец бие и души наша проститутка, заради кратък акт си поискал парите"}
{"url": "https://www.24chasa.bg/novini/article/6350066", "text": "Фирма “Фериботен комплекс” АД, която превозва пътници, коли, тирове и камиони от Оряхово до Бекет и обратно, успя да спести общо 1,9 млн. лв. данъци и лихви към държавната хазна. Това стана възможно, след като две съдебни инстанции - административният съд в София и Върховният административен съд (ВАС), решиха, че тировете са багаж на шофьорите им. “Приемам го като виц”, коментира премиерът Бойко Борисов на заседанието на кабинета в сряда. За съдебните решения се разбра, след като правителството публикува в петък стенограма от заседанието. На него финансовият министър Владислав Горанов съобщава на колегите си, че на 17 юли 2017 г. след “задълбочен анализ” ВАС отхвърля жалбата на НАП срещу отмяната на ревизионен акт, защото тирът е багаж на шофьора. “Това само го споделям, за да разберете колко е които възникват пред нея”, казва Горанов. “Когато говорим за съдебна реформа, тя прониква във всяка част на нашия обществен и икономически живот и стига до там, че тирът става багаж на шофьора”, допълва министърът. Тук се включва и Борисов. “Аз, освен да го приема като виц, не мога да допусна, че е истина”, казва той. После се обръща към вицепремиера, ресорен за правосъдието, Екатерина Захариева и към правосъдния министър Цецка Цачева с въпроса дали правителството е пратило писмото до магистрати от Брюксел да дойдат да проверят и работата на съда, както го направиха за прокуратурата през 2016 г. “И ето по такива теми да се произнесат и да си обясняват”, казва премиерът. “Аз не мога да го приема, че е вярно, въпреки че Горанов чете дела”, допълва той. После Борисов дава пример с машинистите, на които целият влак също може да им е багаж. “Ние искаме от НАП да събере приходи, да има за заплати, за пенсии, а тирът - багаж”, казва министър-председателят. Той поръчва на Цачева да провери решението. “Точно затова са тези проверки, или ние не ги наричаме проверки, а механизъм за подкрепа и подпомагане. Нека да ни подкрепят и да ни подпомогнат, но не може НАП да кажат: Не събираме или сме осъдени, или няма да си съберем приходите от този тир , защото той се явява багаж на шофьора. Проверете го”, заръчва Борисов. Всъщност две съдебни инстанции обявяват тира за багаж. На всичкото отгоре НАП е осъдена да плати и 9 хил. лв. адвокатски хонорар на юристите на фирмата, защото е загубила делото. Решението на ВАС е окончателно и не подлежи на обжалване. Първото решение е на Софийския административен съд, другото - на ВАС, осмо отделение. Делото се гледа в административния съд от съдия Евгения Иванова на 9 февруари 2017 г. в едно заседание. Явяват се юрист от НАП и адвокат на фирмата, която се занимава с превоз по р. Дунав от 2001 г. Делото е образувано по жалба на “Фериботен комплекс”АД, което оспорва ревизионен акт от 10 август 2016 г., потвърден на 10 септември 2016 г. от шефа на дирекция “Обжалване и данъчно-осигурителни практики” при Централно управление на НАП-София. В ревизионния акт са установени задължения по Закона за данъка върху добавената стойност (ЗДДС) в размер на От дружеството обжалват. Аргументите им са, че данъчните неправилно тълкуват закона и не отчитат \"спецификите\" на фериботния транспорт. Юристите на фирмата се позовават на друго съдебно решение на двете съдилища по дело между “Фериботен комплекс” АД и НАП от 2012 г., което е било в тяхна полза. От това следва изводът, че веднъж вече дружеството не е платило данък, защото тировете са били третирани като багаж. Фактическата обстановка не била променена, но въпреки това предишното решение, което те представят като доказателство, не било взето предвид от ревизорите на НАП. Вместо това искали да им начислят 20% ставка за превоза на тирове, ремаркета и камиони. Основният спор се върти около текст от ЗДДС. Той казва, че има нулева ставка, когато превозът на пътници се извършва от страната до място извън страната и обратно, както и между две места в страната. За превоз на пътници се приема и превозът на багажа и колата, когато тя е с човека. Затова съдилищата приемат, че след като а в него има и шофьор, значи това е багажът му. Основният аргумент е, че както не се облага дружеството с данък, затова, че на ферибота пътуват хора с багаж и коли, така не бива да се облага затова, че има хора с тирове. Данъчните са на мнение, че в случая с превоза на тирове не може да се приложи нормата за нулева ставка, която важи при международните пътувания на пътници. Според НАП, след като пътуването започва от България и завършва в Румъния, договорът за превоз с български ферибот е сключен в страната ни. Следователно трябва да бъде приложено българското търговско право. Данъчните приемат, че всъщност договорът за превоз на тира се сключва именно с цел да пътува камионът, а не да се вози шофьорът например. С документа превозвачът се задължава да придвижи с кораб пътника и багажа му до определено място срещу заплащане. Доказателство за това пътуване е издаването на билет, за който се плаща, и цена, в която влиза и ръчният багаж. “Обемът или тежестта на вещите, които представляват личен багаж и се превозват в помещенията за пътници, се определят от превозвача. Багажът, надвишаващ установените граници, се приема за превоз със същия кораб срещу заплащане на допълнителна цена. Софийският административен съд в своето решение първо споменава споразумението между министерствата на транспорта на България и Румъния за превоз с кораби на коли и хора между двете държави от 2000 г. Според него всички превозни средства задължително трябва да бъдат с придружител. Тоест още в споразумението са разграничени видовете превоз - такъв на пътници и техния багаж и на товарни и пътнически превозни средства, които задължително трябва да бъдат с придружител. Ако нямат шофьор, не могат да продължат своя път. Според съда цената на превоза чрез ферибот не се определя обаче от стойността или тежестта на товара, нито от други фактори, които обикновено влияят върху цената, която пък, от друга страна, ще бъде обложена с ДДС. Съдиите от ВАС Мирослав Мирчев, Василка Шаламанова и Мария Радева приемат, че поради което отделното ѝ облагане с ДДС води до нарушаване на принципа на данъчния неутралитет. Това е така, тъй като за изпращача на товара по договора за превоз или на доверителя по спедиторския договор е без значение по какъв начин ще бъде изпълнена доставката, т.е. ще бъде превозена стоката, за която вече му е начислен ДДД - да ли по вода воден транспорт или суша, мотивират се те. Това обаче не давало основание на властите да облагат втори път с ДДС същата доставка, ако бъде предпочетено превозът на товара да се осъществи чрез фериботна платформа, казват съдиите. Според тях е недопустимо двете данъчни норми да се тълкуват разширително. Магистратите смятат, че Веднъж щяло да се плати данък върху сумата, която фирмите плащат, за да ползват услугата, и втори път като част от таксата за фериботния превоз между Оряхово и Бекет, която обективно е включена в цената на услугата. Цената се включва при определянето на митническата стойност на товарите, които ще бъдат предмет на внос или износ от страната и които ще подлежат на облагане с мито и ДДС.  “Фериботен комплекс” АД се контролира от бизнесмена Мелик Пашаев, който живее в България от 1996 г. В борда на дружеството е дъщеря му Лияна. Фериботният комплекс в Оряхово е бил смесено дружество между Българската стопанска камара (БСК) и бившето Главно управление на Строителни войски (ГУСВ). След това с увеличение на капитала се включват и фирми на Пашаев. Преди 10 г. имаше напрежение между съсобствениците в комплекса - ГУСВ, БСК и дружествата около Пашаев, включително и обвинения в рекет. Той е собственик и на земи в Банско и по Черноморието, където е построил офис и жилищни сгради. Има хотели в София. Освен това е собственик и на продуцентската компания “Жокер медия”, която организира и концерти на световноизвестни звезди в поп музиката. Има и верига от пекарни, както и стоматологична клиника. Мелик Пашаев е архонт, както и Слави Бинев. Разказвал е, че е посветен от Старозагорския митрополит Галактион. В историята с абсурдното и смехотворно решение на административния съд се разбра, че още при първото постановяване една от съдийките по делото - Здравка Шуменска, има особено мнение по присъдата по административно дело №2181/2013. Тя го изразява, но присъдата е друга. Ето нейното становище, което звучи доста убедително. Особено мнение на съдия Здравка Шуменска С настоящото особено мнение застъпвам становището, че оспореният пред административния съд – София-град, ревизионен акт е законосъобразен, а съдебното решение е постановено в нарушение на материалния закон. В разпоредбата на чл. 29, ал. 1 от ЗДДС е регламентиран като облагаема доставка с нулева ставка превозът на пътници, като в ал. 2 е посочено, че за превоз на пътници се смята и превозът на стоки и МПС, когато са част от багажа на пътника. В §1, т. 55 от ДР на ЗДДС е дадено определение на личен багаж по смисъла на ЗДДС – “целият багаж, който пътникът е в състояние да представи на митническите власти при пристигането си, както и багажът, който представя по-късно, ако разполага с доказателство, че при отпътуването му този багаж е бил регистриран като придружаващ към компанията, отговорна за превозването на пътника”. Тези правни норми са относими към случаите на превоз на пътници и техния багаж по смисъла на §1, т. 55 от ДР на ЗДДС, но не и към превоз на товари с пътно превозно средство. В разпоредбата на чл. 128 от ЗДДС изрично е уредено, че когато основната доставка се съпътства от друга доставка и плащането е определено общо, се приема, че е налице една основна доставка. По делото няма спор, че процесните доставки се отнасят до превози на камиони и ремаркета тир, с които се превозват различни товари, както и водачите на тези ППС. В тези случаи съпътстваща доставка, понеже това е изрично регламентирано за този вид фериботен превоз с оглед необходимостта от управление на превозното средство при качване и слизане от ферибота. На основание чл. 128 от ЗДДС следва да се приеме, че е налице основна доставка по превоз на ППС заедно с товара му. В случая жалбоподателят осъществява услуга превоз на товари и пътнически превозни средства, които задължително трябва да бъдат с придружител, по силата на цитираното споразумение. Тази услуга е самостоятелна и не е част от услугата по превоз, спедиторска услуги и други услуги, осъществявани от трети лица, които се явяват получатели на фериботната услуга. Доколкото услугата по транспорт на стоки – МПС, е извършена в рамките на ЕС, то мястото на изпълнение на тази доставка на услуга ще се определя по общия ред, уреден в чл. 22 от ЗДДС. За този вид доставки мястото на изпълнение е на територията на държавата членка, от която започва транспортът на стоките, а по делото това място на изпълнение е територията на Р България. Директива 2006/112/ЕС и ЗДДС предвиждат изключения от общия ред на облагане по отношение на международния транспорт на стоки и пътници, които следва да бъдат тълкувани стриктно, понеже това са данъчни норми, с императивен характер. Когато предмет на този транспорт е багаж или МПС, не е предвидено освобождаване, а превозът на пътниците като придружители на багажа или на МПС се явяват съпътстващ. Неоснователно е позоваването в обжалваното решение на чл.391 и приложение Х част от т.10, от Директива 2006/112/ЕО, с оглед на изричната редакция на т.10 относима към превоз на пътници и транспорт на стоки, които ги придружават, като багаж или МПС или доставки на услуги, свързани с превоза на пътници. В глава ІІІ ЗДДС са регламентирани изчерпателно изключенията за облагаеми доставки с нулева ставка, включително при превози на стоки, свързани и осъществявани с международен транспорт, и между тях не са доставките от вида на процесните. В тази връзка следва да се има предвид и чл.21 и чл.22 от ЗДДС, в които е регламентирано мястото на изпълнение на доставката и доколкото няма спор, между страните, че получатели на процесните доставки са български, регистрирани по ДДС лица и лица, нерегистрирани по ДДС в други държави-членки, съгласно чл. 86, ал. 1, чл. 82 и чл. 67 ЗДДС, правилно са определени процесни задължения по ЗДДС и РА в обжалваната му част се явява законосъобразен.", "date": "2017.07.21", "title": "Фирма се спаси от 1,9 млн. лв. ДДС, возела с ферибот тирове като багаж"}
{"url": "https://www.24chasa.bg/novini/article/6349992", "text": "“Обединените патриоти” внасят нов Закон за защита при свръхзадлъжнялост на физическите лица, обявиха от парламентарната им група. “Става дума за така наречения частен фалит. Правим защитна фигура, за да може човек с дългове да не бъде до края на живота си тормозен заради тях”, обясни Волен Сидеров. Депутатът Искрен Веселинов допълни, че това е стъпка към премахване на фигурата на вечния длъжник. Предложението предвижда да се въведе абсолютна давност от 10 години за всякакъв вид задължения. След това спират да се трупат лихви. То вече бе подкрепено на първо четене в зала и очакванията са да бъде подкрепено и на второ.", "date": "2017.07.21", "title": "Патриотите със закон за частния фалит"}
{"url": "https://www.24chasa.bg/novini/article/6349999", "text": "България ще забрани всякакво строителство в защитената зона “Калиакра”, но вече построените вятърни паркове, голф игрище и хотели там няма да бъдат разрушавани. Това гласи постигнатото между страната и ЕК извънсъдебно споразумение по делото, което комисията води срещу България от 2013 г. За постигнатото споразумение съобщи екоминистър Нено Димов. Другата договорка с Брюксел налага въвеждане на система за ранно предупреждение, която да спира перките при започваща миграция на птиците. Създава се и нова защитена зона “Комплекс Калиакра”. ", "date": "2017.07.21", "title": "Без нови строежи  на Калиакра"}
{"url": "https://www.24chasa.bg/novini/article/6349737", "text": "Почти два месеца след обира в дома на 71-годишната Марийка Илиева, сестра на Цар Киро, полицията залови тримата бандити, задигнали 5,6 кг златни бижута и пари. Това стана при спецоперация на служители от Пловдив, Търново и Варна на 19 юли, информира МВР. Задържаните са от старопрестолния град и от морската столица. Криминално проявени са и са осъждани. Тримата атакували дома на Марийка през нощта на 28 май в пловдивското с. Йоаким Груево, където живее част от родата на Кирил Рашков, и завързали сестрата на Цар Киро и 46-годишния ѝ племенник със свински опашки. Преди това им теглили здрав бой. Нападателите предварително знаели, че в дома има голямо количество златни накити. Успели да отмъкнат 5,6 кг бижута и пари. При операцията на 19 юли били претърсени 9 адреса и иззети множество златни накити, маски, дрехи, симкарти и други вещи, свързани с престъпната дейност на тримата. Хората в Йоаким Груево разказват, че в селото има богаташки ромски къщи, облепени в мрамор, а вратите им - украсени с каменни лъвове. Семейството на Марийка Илиева демонстрирало благополучие. Навремето съпругът ѝ бай Марин лежал в затвора, но отдавна бил на свобода и си гледал старините. Забогатял от алкохол.", "date": "2017.07.21", "title": "Хванаха бандитите, взели 5 кг злато от сестрата на Цар Киро"}
{"url": "https://www.24chasa.bg/novini/article/6349591", "text": "2016 година се оказва преломна за Антоанета Шарлашка и семейството й, но за съжаление не за добро. В началото на годината жената разбира, че има рак на дясната буза, т. нар. диагноза карцинома букце декстра. Новината преобръща не само нейния живот, но и този на децата й, които се оказват неспособни да й помогнат в лечението. А нуждата от него става все по-спешна, след като направените до момента химио- и лъчетерапии не помагат. \"Мислехме си, че е само образувание, което ще бъде излекувано. Дори и мама така ни представяше нещата. Ходеше сама по болници и изследвания, не искаше никой да я придружава, и ние вярвахме, че нещата са безобидни и поправими. Щадяла ни е, но не след дълго нещата станаха ясни\", разказват децата на Антоанета, Александра и Любомир. Лечението започва с лъчетерапии, но те не дават резултат, защото само след няколко процедури се получава сраствене на горната и долната челюст и Антоанета все по-трудно започва да отваря устата си и да се храни. За 2 месеца тя сваля 40 кг. Тогава лекарите й назначават и химиотерапия, защото болестта прогресира още повече. Антоанета започва да говори трудно, приема само пасирани храни, които трябва да са съобразени с диагнозата й и да поддържат показателите й в граници. \"Имахме списъци с храни за различните отклонения – ниско кръвно, нисък хемоглобин, ниски левкоцити и т.н. Обикаляхме от едно лицево-челюстно светило на друго – във всички болници, до които успяхме да се доберем, но резултат нямаше\", разказват децата й. Чрез роднини успяват да запишат час за преглед в специализираната клиника \"Gustave Roussy\" в Париж, където отиват през ноември. \"Там направиха необходимите прегледи и останаха учудени защо не е направена операция още в началото преди терапиите, защо не е направено нищо, за да се ограничи свалянето на килограми, чрез вкарване на сонда за хранене през стомаха\", обяснява Александра. Няколко дни след като се прибират в България, от клиниката в Париж изпращат и оферта на стойност 74 865,40 евро само за химиотерапията. Цялостното лечение ще излезе между 144 281,80 и 320 500,00 евро, в зависимост от това колко продължително ще бъде то. Сумата не включва разходи за път, престой и т.н. До момента събраната сума е 20 000 лева. \"Суми, извън възможностите ни, определят от тук нататък лечението и живота на нашата майка. А ние искаме да я видим отново здрава, хранеща се и говореща нормално. Искаме да я върнем към нормален и пълноценен живот и отново да видим широката й усмивка. Затова се обръщаме към Вас, добри хора и най-сърдечно молим за Вашата подкрепа!\", призовават Александра и Любомир.", "date": "2017.07.21", "title": "150 000 евро са нужни на Антоанета, за да пребори рака"}
{"url": "https://www.24chasa.bg/novini/article/6350116", "text": "Руската адвокатка, която се е срещала с Доналд Тръмп младши в предизборната кампания на баща му миналата година, е представлявала военно поделение на руското разузнаване. Това сочат съдебни документи, с които днес се е сдобила агенция Асошиейтед прес, съобщи БТА. Документите от 2011 и 2012 г. показват, че Наталия Веселницкая е била адвокат на военно поделение 55002 на руската Федерална служба за сигурност (ФСС) по съдебно дело за права върху недвижим имот. Съдът е отсъдил в полза на Федералната агенция по управление на държавното имущество. Руската агенция за държавните имоти е завела делото, за да си възвърне собствеността върху пететажна сграда в северен район на Москва, заемана от военното поделение. Съдебните документи сочат, че сградата, която е била притежавана от съветското министерство на електронната промишленост, след разпадането на СССР е била продадена на две частни компании. Ищецът по делото твърди, че приватизацията е била незаконна и че военното поделение на ФСС ползва спорния имот от 2007 г., след като двете компании губят през 2006 г. първото дело за собствеността и после обжалват присъдата чак до 2012 г. Сега сградата се заема от държавната компания \"Електронинторг\", която работи за военните. През юни 2016 г. най-големият син на президента републиканец Тръмп, зет му и тогавашният шеф на предизборния му екип се срещат с Веселницкая. На тримата било казано, че рускинята притежава документи, злепоставящи кандидатката за президент на демократите Хилари Клинтън. Мнозина смятат, че тази среща е част от опитите на руското правителство да помогне на кампанията на републиканците, посочи АП. Агенцията припомни, че впоследствие Веселницкая отрече публично да има каквито и да било връзки с руското правителство, но посредникът, уредил контакта, заяви, че тя разполагала с информация от генералната прокуратура на Русия.", "date": "2017.07.21", "title": "Адвокатката, срещнала се с Тръмп мл., представлявала руското разузнаване"}
{"url": "https://www.24chasa.bg/novini/article/6349848", "text": "Вокалистът на американската рок група “Линкин Парк” Честър Бенингтън се самоуби и шокира хилядите си фенове по целия свят. Новината късно в четвъртък предизвика цунами от емоционални и тъжни публикации във всички социални мрежи. Цяла нощ парчетата на групата бяха най-споделяното нещо във фейсбук, а световни величия в музиката обявиха 20 юли за трагичен ден. 41-годишният Бенингтън се обесил с колана си на вратата в дома си в Палос Вердес близо до Лос Анджелис, потвърдиха властите. Тялото му било открито от чистачката около 9 ч сутринта в четвъртък, защото в къщата нямало никой друг. Бенингтън бил на почивка със съпругата си Талинда в щата Аризона, но се върнал сам в Лос Анджелис в сряда. Вокалистът на “Линкин Парк” решил да се раздели с живота на рождения ден на своя близък приятел Крис Корнел - фронтмена на групата “Саундгардън”, който също се обеси след концерт в банята на хотелската си стая на 18 май. На 20 юли Корнел щеше да стане на 53 г. Бенингтън пя на погребението му и тогава каза: “Ти ме вдъхновяваше по много начини, за които дори не подозираше. Талантът ти бе чист и нищо не можеше да му съперничи. любов и сърдечна болка - всичко това смесено в едно. Предполагам, че всички сме такива. Ти ми помогна да разбера това.” Приятелите и близките на Бенингтън са напълно шокирани, защото нищо не подсказвало, че той замисля самоубийство. Те обаче признават, че след смъртта на Корнел “Честър вече не беше същият”, разкрива в. “Дейли мейл”. Бенингтън от дълги години страдаше от проблеми с наркотиците и алкохола, отбелязва ТMZ. Според сайта той е казвал, че му минават мисли за самоубийство, защото като 7-годишен бил подложен на сексуално насилие от по-възрастен приятел. Това продължило до 13-годишната му възраст. “Като повечето хора бях страшно уплашен да говоря за тези неща. Това беше ужасяващо преживяване”, разказа той през 2008 г. Честър започнал да се напушва още на 11 г. след развода на родителите си. После минал на по-твърди наркотици - основно на кокаин и метамфетамини. Самият той казва, че след всичко, което е преживял, не е трудно да се разбере защо е посегнал към дрогата. Певецът с уникален глас споделяше, че е станал хроничен алкохолик, а негови приятели напомнят, че често се е налагало да пътува в отделен автобус от групата заради тежките запои. Благодарение на втората си жена след 2007 г. Бенингтън прави огромно усилие да се отърве от пороците си. През 2011 г. заявява в интервю, че е “чист”: “Вече не пия. Избрах да съм трезвен. Пиех в последните 6 години, но вече не искам да съм този човек”. Честър Бенингтън е роден на 20 март 1976 г. във Финикс, Аризона, в семейството на полицейски инспектор и медицинска сестра. След раздялата на родителите си момчето остава с баща си и една от сестрите си. Другите две деца заминават с майката. Когато е на 17 г., Честър решава да отиде при майка си, която е толкова потресена от изпитата му фигура на изтощен наркоман - тогава той тежи 49 кг, че го затваря за няколко месеца вкъщи, за да му помогне да остави дрогата. По-късно обаче епизодите на “пропадане” започват да се повтарят. Първият инструмент, на който Честър започва да свири, е пиано. От 1993 до 1997 г. той е вокалист на групата Grey Daze, с която записва два албума, но заради разногласия я напуска. Денем момчето работи в “Бъргър Кинг”, а вечер репетира. По онова време е толкова беден, че за да разнася поръчките, а го прави със скейборд. Тогава среща и първата си жена Саманта. Тъй като нямат пари за халки, те си ги татуират на безименните пръсти. Честър е толкова запален по татуировките, че не само изпъстря цялото си тяло, но и основава верига студия за татуиране. Когато забогатява, певецът си купува най-скъпия автомобил, но бързо го продава в eBay и подарява парите на приют за животни. Към “Линкин Парк” Бенингтън се присъединява през 1997 г. и това е златният шанс на групата. Първоначално тя трябвало да се казва “Линкълн Парк”. Честър предложил това име, защото често на път към студиото в Санта Моника минавал през парка Линкълн. Оказало се обаче, че интернет домейна с това название е зает, и групата леко го видоизменила. Така се ражда “Линкин Парк”. Музикантите, чийто стил е определян от повечето критици като ню метъл, са номинирани 6 пъти за “Грами”, като печелят наградата два пъти. Имат седем студийни албума, от които са продадени над 70 милиона екземпляра. Още дебютният Hibryd Theory става тотален хит и се разпродава в 30 млн. копия. След големите успехи са също вторият албум Meteora, както и Соllisiоn Course, записан съвместно с рапъра Джей Зи. Именно в смесването на стиловете - метъл, рап, електронна музика, бе голямата сила на “Линкин Парк”. Приживе Честър Бенингтън особено с очите. Той носеше очила, без които не виждал почти нищо. Няколко пъти е влизал в болница, включително и за тежка очна операция. През 2015 г. групата трябваше да прекрати турнето си, защото фронтменът си нарани крака. Самоубийството на Честър Бенинтгън дошло като гръм от ясно небе за останалите членове на прочутата формация, които същия ден трябвало да участват във фотосесия с него... Снимките трябвало да бъдат направени един час след като било открито безжизненото му тяло. “Шокиран съм и сърцето ми е разбито”, написа в туитър другият основен вокалист на гупата Майк Шинода. Последният клип на “Линкин Парк” на песента Talking To Myself излезе в същия ден, когато намериха Бенингтън обесен. Само за часове клипът натрупа милиони гледания. Певецът бе страстен фен на футболния клуб “Ипсуич”. Той бе и екоактивист, поради което темата за замърсяването на планетата често се появяваше в песните на групата. На 27 юли бандата трябваше да стартира турнето си One More Light от град Мансфийлд, щата Масачузетс. Честър оставя вдовица и 6 деца. От първия си брак със Саманта Мари Олит той има син. Двамата се развеждат през 2005 г. Другите пет деца, две от които са осиновени, са от брака му с Талинда Бентли, бивш модел на “Плейбой”. ", "date": "2017.07.21", "title": "Вокалистът на “Линкин Парк” се обеси на врата в дома си (Обзор, видео)"}
{"url": "https://www.24chasa.bg/novini/article/6349699", "text": "Община Варна се зае да се пребори със средиземноморската цикада, която унищожава поголовно цветя, храсти и листа по дърветата във Варна. Това каза д-р Антоанета Тончева - директор на общинското предприятие “Дезинфекция, дезинсекция, дератизация” във Варна. “По решение на община Варна за първи път в България стартира проект за биологична борба с цикадата. От Гърция са закупени 20 гнезда с миниоси, които паразитират само върху цикадите, не жилят и не нападат хора. Методът се оказва ефективен начин да се попречи на бързото разпространение на вредителя в страната и възможност да се контролира популацията”, обясни д-р Тончева. Методът действал и в други държави - миниосите паразитират върхи цикадите и за няколко години досадните и вредни насекоми намаляват силно. В различни райони на града чието развитие и адаптация ще се проследява от специалисти по растителна защита. В края на отчетния период ще бъде изготвен анализ за ефективността на проекта на този етап, каза още експертката. Д-р Тончева напомни, че борбата със средиземноморската цикада чрез химически препарати се е оказала неефективна. Биоцидите, разрешени за употреба на обществени места, не повлияват върху вредителите, а препаратите за растителна защита, които са ефективни, са опасни за използване. Metcalpha pruinosa е инвазивен вид цикада, внесен в Италия през 70-те и установен в България през 2004 г. Той и културни растения. Ларвите се забелязват през късна пролет или в началото на лятото. Покрити са с бял восъчен налеп и изглеждат пухкави. Смучейки сок от младите леторасли на растението гостоприемник, те отделят т.нар. медена роса, която привлича пчели, оси и мравки. В края на лятото и началото на есента женските снасят по около 100 яйца, което е предпоставка за масово намножаване. Липсата на естествен неприятел ускорява този процес и през 2015 и 2016 г. във Варна се наблюдаваше изключително развита популация на цикадата.", "date": "2017.07.21", "title": "Биологична война! Варна купи 20 гнезда миниоси от Гърция, за да изтреби цикадите"}
{"url": "https://www.24chasa.bg/novini/article/6349519", "text": "Общо 400 са регулаторните режими по отношение на управлението на инвестиционния процес в България. Това е показало проучване по проект за усъвършенстването на инвестиционната политика чрез електронното управление. 400-те режима са част от 49 действащи закона. Това посочва в писмен отговор на въпрос на депутата от “БСП за България” Димитър Данчев вицепремиерът Томислав Дончев. От данните става ясно, че три администрации са въвели административни информационни системи за електронни услуги. Системата е отворена за подаване на заявления по общо 5 електронни услуги, предоставяни от регионалното и земеделското министерство. По този проект са въведени и общо 10 електронни услуги, отчита още вицепремиерът. Дончев отбелязва, че има предложени законопроекти за промени в 49-те закона, чрез които да се облекчат регулациите. Предвидено е премахването на 242 режима и облекчаването на други 158 режима. Облекчаването означава удължаване на срокове, отпадане на изисквания за документи и такси и др.  ", "date": "2017.07.21", "title": "Премахват 242 режима, пречат на инвестициите"}
{"url": "https://www.24chasa.bg/novini/article/6349842", "text": "Жана Немцова, дъщерята на покойния руски опозиционен политик Борис Немцов, обжалва присъдите на подсъдимите по делото за убийството на нейния баща, съобщи за Интерфакс адвокатът Олга Михайлова. „Ние, като представители на Жана Немцова, подадохме апелационна жалба срещу присъдата на Московския окръжен военен съд, с която искаме отмяна на решението и връщането на делото в Прокуратурата“, поясни Михайлова, предава Фокус. „Категорично не сме съгласни с квалификацията на действията на подсъдимите по чл. 105 от Наказателния кодекс на Руската федерация (убийство) и считаме, че техните действия трябва да бъдат квалифицирани по чл. 277 от Наказателния кодекс на Руската федерация (посегателство срещу живота на държавен или обществен деятел), с оглед на това, че Борис Ефимович Немцов бе депутат и съпредседател на „Парнас“, рязясни адвокатът на Жана Немцова.", "date": "2017.07.21", "title": "Дъщерята на Борис Немцов обжалва присъдата по делото за убийството му"}
{"url": "https://www.24chasa.bg/novini/article/6349815", "text": "46-годишен мъж бе задържан, след като пиян открадна “Мини Купър” в софийския кв. “Витоша”. На 17 юли собственикът на колата я оставил запалена и слязъл да си вземе цигари. В този момент Р. К., който пиел алкохол наблизо, се качил в колата и тръгнал да върти кръгчета с нея. Полицаите от 4-о РУ обаче бързо го задържали. Заради чистото му съдебно минало прокуратурата го е пуснала срещу подписка.", "date": "2017.07.21", "title": "Пиян краде “Мини Купър”, хващат го"}
{"url": "https://www.24chasa.bg/novini/article/6349882", "text": "Владимир Путин посети руската правозащитничка и критичка на съветските и руските власти Людмила Алексеева, за да я поздрави за 90-ия ѝ рожден ден, предаде АП. Руският президент честити рождения ден на правозащитничката в нейния московски апартамент и двамата пийнаха по чаша шампанско. Алексеева в продължение на десетилетия защитава демократичните права и е един от най-острите критици на Путин. След срещата руският президент се появи на Арбат, поговори с минувачи, прегърна и целуна блондинка. ", "date": "2017.07.21", "title": "Путин пи шампанско с  правозащитничка на 90 г."}
{"url": "https://www.24chasa.bg/novini/article/6349871", "text": "Европейската комисия може да наложи на Полша глоба, ако тя приеме спорния закон за реформа на съдебната система. Полският интернет портал onet.pl, цитиран от ТАСС, твърди, че глобата “може да достигне 300 хиляди евро за всеки ден на действието” на този закон, нарушаващ законодателството на ЕС. За налагане на толкова висока глоба не се налага единодушно одобрение от всички страни членки. Според ЕК одобреният в четвъртък от депутатите в Сейма законопроект за съдебна реформа намалява независимостта на съдебната система и я поставя под контрола на политиците. В петък законопроектът влезе в Сената. Полша бе залята с протести във всички големи градове срещу планираната реформа. Само във Варшава пред президентския дворец се събраха 50 000 души. Демонстрантите призоваха президента Анджей Дуда да наложи вето на закона за Върховния съд, който дава на изпълнителната власт повече лостове да влияе върху състава на съда. Остро недоволство будят и други два закона, които според критиците им унищожават независимостта на съдебната система и са заплаха за демокрацията. Премиерката Беата Шидло заяви в тв обръщение, че промените са срещу неефикасността на съдебната система, и обеща, че правителството няма да се поддаде на натиска на “полски или чужди защитници на интересите на елитите”. ", "date": "2017.07.21", "title": "Брюксел глобява Полша - маха  независимата съдебна система"}
{"url": "https://www.24chasa.bg/novini/article/6349917", "text": "Нужен нов подход и поглед към земеделските земи на ниво Европейски съюз, защото много страни-членки се оплакват от неетични практики като изкуствено повишаване на цената на аренда. Това каза председателят на комисията по земеделие в НС и член на ГЕРБ Десислава Танева пред  . Десислава Танева заяви, че по въпроса за продажбата на земеделски земи няма да се угажда нито на коалиционните партньори, нито на опозицията, а ще се търси удовлетворяването на националния и публичния интерес. \"Имаме подкрепа от българските евродепутати да защитим националните си интереси. Стари страни-членки като Германия и Франция поставят болезнени въпроси за свръхконцентрацията на земеделски земи в структури, които не са земеделски и не използват земеделската земя по предназначение. Земята се разглежда като стока, от чиято търговия може да се печели. Крайно необходим е нов поглед върху земеделската земя - като природен, а не като икономически ресурс\", каза още Танева.", "date": "2017.07.21", "title": "Танева: Ще инициираме законодателна инициатива за земите в ЕС"}
{"url": "https://www.24chasa.bg/novini/article/6349873", "text": "Президентът Доналд Тръмп назначи финансиста от Уолстрийт Антъни Скарамучи за директор на комуникациите на Белия дом, съобщи Ройтерс, цитиран от БТА. Говорителят на Белия дом Шон Спайсър подаде оставка, предаде Франс прес, като се позова на американски медии. Според източници на Асошиейтед прес Спайсър е подал оставка след като президентът Доналд Тръмп назначи днес за директор на комуникациите на Белия дом финансиста от Уолстрийт Антъни Скарамучи. За назначението на Скарамучи и оставката на Спайсър все още няма официални съобщения от Белия дом.                                                                                                                                                                                                                                                                                                                       ", "date": "2017.07.21", "title": "Тръмп назначи финансист от Уолстрийт, говорителят на Белия дом подаде оставка (Обновена)"}
{"url": "https://www.24chasa.bg/novini/article/6349827", "text": "4 т суджук, 60 кг телешка пастърма и филе “Елена” поискал депутат от ГЕРБ от търговец в Добрич от името на премиера, без самият Бойко Борисов да предполага за това. Това съобщи главният прокурор Сотир Цацаров. Той внесе в петък искане за сваляне на имунитета на Живко Мартинов. Рекетът над търговеца продължил 5 г., през които депутатът го плашил с репликата: “Ще бъде смачкан бизнесът.” “Колкото и смехотворно да звучи това, въпросният суджук, предоставян на 4 пъти по 1 тон, е на обща стойност 45 000 лв. Доколкото е видно от материалите по проверката, е изготвен по специална рецепта, която включва и еленско месо и по думите на народния представител е предназначен лично за министър-председателя. Дори един суджук обаче не е достигнал до него”, увери Цацаров. 4 т месо били извозени в склад на Мартинов, където суджукът се сушал. Проверката започнала през април по сигнал на потърпевш. На 17 юли лично Борисов препратил на прокуратурата проверка на ДАНС по случая. Освен това същият търговец бил принуден от Мартинов да мебелира офис на ГЕРБ в Добрич. Бил предупреден, че ако не изпълни заръката, “ще понесе неблагоприятни последици от агенцията по безопасност на храните и от полицията”. Оказало се, че офисът бил не на ГЕРБ, а личният на депутата. Мартинов изнудвал и зам. полицейски началник в Добрич. Принуждавал го да анулира фиш, да прекрати проверка и да освободи тирове с незаконен пясък от плажа в с. Кранево. През 2014 г. депутатът си позволил да притиска разследващи, вещи лица и окръжния прокурор на Добрич да смачкат дело за 2-ма загинали при катастрофа по непредпазливост срещу бившия зам.-министър на финансите Красимир Катев. Цацаров увери, че тези опитите не са сполучили. Депутатът взел страха на местните, че всички уволнения и назначения в Добрич минават през него, казва обвинението. По-късно вчера Бойко Борисов разпореди да бъдат освободени всичмки членове на областното и на общинското ръководство на ГЕРБ в Добрич, като зам.-шефът на партията Цветан Цветанов информира за това незабавно Изпълнителната комисия. Тя ще гласува решението в понеделник. ", "date": "2017.07.21", "title": "Депутат от ГЕРБ искал 4 тона суджук уж от името на премиера (Обзор)"}
{"url": "https://www.24chasa.bg/novini/article/6349850", "text": "С писмо до спецпрокуратурата лидерът на БСП Корнелия Нинова поиска списъка на политици, финансирани от КТБ. Тя се позовава на доклада на прокуратурата, в който се казва, че материалите могат да бъдат очертани в няколко направления: “финансиране на политици” и “получавани парични суми в брой по нареждане на обвиняемия Василев”. И ние, политиците, и обществото имаме нужда от пълна прозрачност, само с връщането на чувството за справедливост можем да сложим край на модела КТБ, а и на модела на политиката на прехода, правена задкулисно, за пари, заяви Нинова. Нямало значение от коя политическа партия са политиците. Ако има такива от БСП, те ще си понесат отговорността, зарече се лидерката. “Става въпрос за изчистване на политическия и икономическия живот в България. И за поставяне на нови основи - почтеност, на други правила”, допълни тя. Главният прокурор Сотир Цацаров в отговор ѝ препоръча да си прочете Наказателно-процесуалния кодекс. Оттук нататък делото ще се разгледа в съд при отворени врати. Спецсъдия Виржиния Петрова бе разпределена вчера на случаен принцип да гледа КТБ. Тя е част и от състава, който решава процеса за атентата на Сарафово през 2012 г. Предстои съдийката да се запознае с всичките 1360 тома за източване на 2,7 млрд. лв. от банката и да прецени дали да насрочи делото, или да го върне на прокуратурата за доразследване.", "date": "2017.07.21", "title": "Нинова чака списък на всички  политици, финансирани от КТБ (обзор)"}
{"url": "https://www.24chasa.bg/novini/article/6349981", "text": "Около 300 хил. дка гори са засегнати от корояд и фитопатогенни гъби. Нападенията със силна степен са на около 75 хил. дка, 40 хил. от които са от корояд. “Голяма част от територията на страната е поразена от корояд и гъбни вредители, това налага вземането на спешни мерки” заяви зам.-министърът на земеделието Атанас Добрев по време на инспекция в стопанствата Ардино и Женда. “Този проблем не е само на служителите на горите, а на цялото българско население. Трябва да се търси решение”, заяви той. Короядните петна се разширяват с метър на ден, а лечението е само със сеч, казаха експерти. Проблем се оказва и откриването на собствениците на частни гори, защото понякога става дума за няколко наследници. Междувременно короядът бързо се размножава и напада и здравите дървета, затова се изисква бърза намеса. ", "date": "2017.07.21", "title": "Секат гори заради корояд"}
{"url": "https://www.24chasa.bg/novini/article/6349814", "text": "Мощно земетресение край гръцкия о. Кос и турския курорт Бодрум предизвика силна паника сред местните жители и туристите и отне живота на двама души, предадоха световните агенции. Ранените са стотици. Вдигнало се е малко цунами от труса, което заляло 100 м от брега. Загиналите на о. Кос са туристи - турчин, на 39 г., и швед, на 22 г., съобщиха местните власти. Няма данни за пострадали българи, успокоиха от МВнР. Българин, живеещ на о. Кос, потвърди пред БНР, че Трусът бил с магнитуд 6,7 според Американския геофизичен институт и със сила 6,6 според сеизмологичната обсерватория “Кандили” в Истанбул. Той станал в 1,31 ч през нощта. В следващите часове били регистрирани поне 160 вторични труса, най-силният от които със сила 4,8. Петима души са сериозно ранени на о. Кос, а по-леко пострадалите са над 200. Сред тежко ранените има Хората бягали в ужас от сградите, някои скачали от терасите. Имаше удряне, имаше клатене. Имаше много викове, крясъци и истерия, разказа шотландски инструктор по гмуркане пред в. “Дейли мейл”. Десетки хиляди туристи прекараха нощта навън на о. Кос. Земетресението нанесе щети на църкви, минарето на стара джамия се срути, пострада замък от XIV век и други исторически сгради. Властите съобщиха, че няма информация за ранени бежанци и мигранти в лагерите на о. Кос. Отменени бяха пътуванията с фериботи от и за острова. Летището обаче продължи да работи, пътната мрежа и инфраструктурата са в добро състояние, посочи говорител на гръцкото правителство. Спасители проверяват дали няма затрупани хора под рухналите къщи. В съседна Турция нанесените щети са по-малко, отбелязват агенциите. Там няма и жертви, но по данни, изнесени от премиера Бинали Йълдъръм, ранените са 360 Повечето са със счупени кости, без опасност за живота. В Бодрум се срутил покривът на обществената болница, болните били евакуирани.Няма разрушени домове, тъй като жилищните сгради в курорта са ниски. Туристи описват, че “Беше нереално. Тъкмо си лягах, когато целият хотел се разтресе”, казва пред “Дейли мейл” почиващ британец. Той видял как тълпи от хора изхвърчали навън по бельо, с одеяла и възглавници в ръце. “Страшно е! Всички туристи са извън хотелите и изпитват страх да се върнат по стаите. Няма материални щети и жертви поне тук в Мармарис”, разказа пред struma.com певицата от Благоевград Ани Никова, която работи в близкия до Бодрум курорт. По информация на турската агенция Доган след силното земетресение и последвалите вторични трусове към курорта Бодрум се е вдигнало малко цунами. Наводнени са приземните и първите етажи, както и мазета в десетки офиси, магазини и хотели. При ударите на вълните, продължили около три минути, са изтръгнати дървета с корените, някои са паднали върху коли и са изпочупили прозорци на сгради. Много летовници си тръгват, понеже се страхуват от нови трусове, пишат турски медии. Земетресението е станало на дълбочина 7,8 км. То не било усетено в Истанбул поради отдалечеността от епицентъра. Не са го усетили и летуващите на Халкидики българи, които наскоро преживяха катастрофални наводнения. Затова пък хората на Крит и Родос също са бягали в паника. В 13,30 ч вчера на о. Крит е регистриран нов трус с магнитуд 4,3. Според сеизмолозите трусът е станал по разлома в залива Гьокова, който продължава до залива Сорос. Земетресението е най-силното в района от 1926 г., когато земята се е тресла със сила 7,7.", "date": "2017.07.21", "title": "Трус в Турция и Гърция вдигна цунами, уби 2-ма, рани стотици (Обзор, видео)"}
{"url": "https://www.24chasa.bg/novini/article/6350004", "text": "Със 74% е намаляла загубата   на “Стомана индъстри” през 2016 година и е 13,17 млн. лв., показва финансовият отчет, публикуван в Търговския регистър. За 2015 г. загубата на дружеството е била 51,2 млн. лв. През миналата година продажбита са намалели с 12% до 523,2 млн. лв. Разходите за материали обаче са свити с по-голям процент, а при себестойността на продукцията има спад от 18,5% до 468,9 млн. лв. Това е довело и до намаляване на загубата. ", "date": "2017.07.21", "title": "Със 74% е намаляла загубата на \"Стомана\""}
{"url": "https://www.24chasa.bg/novini/article/6349762", "text": "„Заедно с водещи представители на лесовъдската наука, неправителствени организации, централна и местна власт трябва да уведомим медиите и обществеността, че гората на Родопите съхне. Голяма част от територията на страната е поразена от корояд и гъбни вредители, това налага взимането на спешни мерки“. Това заяви заместник-министърът на земеделието, храните и горите Атанас Добрев по време на инспекция в горските територии на ДГС Ардино и ДЛС Женда, поделения на Южноцентрално предприятие, съобщиха от пресцентъра на земеделското министерство. Участие в нея взеха учени от Института по гората към БАН и Лесотехническия университет, областните управители на най-засегнатите области в страната - Кърджали и Смолян, както и представители на Община Ардино. Основна причина за увеличаване на нападенията е добрата хранителна среда за развитие на короядите. Тя е следствие на голямото количество увредена дървесина - над 2 млн. куб. метра от абиотични фактори – ветровали, ветроломи, ледоломи и снеговали, и невъзможността за бързото й извличане и усвояване в рамките на 1 година, поради високия процент недостъпни терени. \"Процесът е обезпокоителен и е наложителна спешна човешка намеса\", заяви академик Александър Александров от Института по гората към БАН. \"Короядните петна се разширяват понякога и с метър на ден и трябва да лекуваме тази гора и това става със сеч. На места се засяга и дървесината около короядните петна, където короядът се е преместил и започва да ползва хранителната среда\", каза още той. Това, което има да се решава не засяга само институциите, а и всички собственици на гори. Предстои труден период на извличане и усвояване на тази дървесина и нека да оставим лесовъдите да си свършат работата, подчерта акад. Александров. Размерът на засегнатите площи е много динамичен и не може да се направи точна оценка, но по последна информация са приблизително около 300 хил. дка. В последните години проблемът се разраства и разширява. От средата на 2016 г. в страната се наблюдават тревожни тенденции за увеличаване на размера на засегнатите иглолистни култури. В сравнение с 2015 г. е регистриран ръст на засегнатите площи от 66 хил. дка на 180 хил. дка или близо 3 пъти. Само до месец юли 2017 г. засегнатите площи са колкото за цялата 2016 г. Съхнещите гори са с възраст 40-50 г., която се определя като пределна за тези изкуствени насаждения , посочиха представителите на научните среди. Изпълнителният директор на Изпълнителна агенция по горите Григор Гогов информира, че в засегнатите райони са ограничени сечите на здрава дървесина и се приоритизира усвояването на увредената. Той посочи, че се идентифицират собствениците на засегнатите гори, на които се правят предписания за предприемане на мерки за провеждане на санитарни сечи и други мероприятия.", "date": "2017.07.21", "title": "Горите на Родопите съхнат, предупреждават институции и учени"}
{"url": "https://www.24chasa.bg/novini/article/6349640", "text": "Преди десет дни, обещах на хората от Асеновград, че правителство и местна власт ще бутнат незаконните къщи в циганската махала.   принудително. Това написа вицепремиерът Валери Симеонов във фейсбук.  \"Следващата седмица е рунд 2, който ще завърши по подобен начин. Циганите ще разберат, че не са по-силни от закона, че не могат да градят държавата в държавата и че няма повече да получават права без задължения. Този кабинет обръща нова страница в отношенията на държавата към затъналите в беззакония цигански гета\", написа още Симеонов. ", "date": "2017.07.21", "title": "Валери Симеонов: Циганите ще разберат, че не са по-силни от закона"}
{"url": "https://www.24chasa.bg/novini/article/6349672", "text": "Председателят на ГЕРБ Бойко Борисов разпореди на заместник-председателя на партията Цветан Цветанов да предприеме незабавни действия за информиране на членовете на Изпълнителната комисия с предложението за освобождаване на всички членове на областното ръководство на ПП ГЕРБ – Добрич. Това съобщиха от пресцентъра на партията. Освен това председателят на ГЕРБ предлага на ИК да освободи общинския ръководител, общинския организационен секретар и членовете на общинското ръководство на ПП ГЕРБ – Добрич. Освен освобождаването на членовете на областното и общинското ръководство, предложението на Бойко Борисов включва още да бъдат утвърдени нови ръководства на областната и общинската структури. Решението на Изпълнителната комисия ще бъде гласувано и приведено в действие още в понеделник.", "date": "2017.07.21", "title": "Суджуците обезглавиха ГЕРБ-Добрич! Борисов изхвърля цялото ръководство"}
{"url": "https://www.24chasa.bg/novini/article/6349767", "text": "Софийска градска прокуратура е внесла в съда обвинение за данъчно престъпление срещу журналистката Соня Колтуклиева вчера. Тя не е платила данъци върху парите, които е получила от банкера Цветан Василев, потвърдиха източници от разследването пред \"24 часа\". Става въпрос за 30-40 хиляди лв.  В КТБ е открит архив, където всяко плащане към политици, журналисти или спортисти е пазено, заедно с резолюцията на тогавашния председател на надзорния съвет Цветан Василев. Въпреки че формално не е имал изпълнителна власт, всяко плащане е ставало след негова санкция. Всички искания били пращани до секретарката му и собственоръчно Цветан Василев пишел резолюция. Такава резолюция е била открита и за Соня Колтуклиева и затова прокуратурата е отделила тази част от разследването и е била направена проверка дали тв журналистката е платила данъци върху тези пари. Въпреки, че страничните дела около разследването \"КТБ\" се отделят в самостоятелни разследвания, материалите по тях остават и в главното дело, по което вчера бяха обвинени 18 души.", "date": "2017.07.21", "title": "Соня Колтуклиева на съд, че не платила данъци върху парите от Цветан Василев"}
{"url": "https://www.24chasa.bg/novini/article/6349288", "text": "Клод Риш, който е сред най-обичаните актьори на френския театър и кино, почина на 88-годишна възраст след дълго боледуване, заяви дъщеря му Делфин, цитирана от Франс прес, предава БТА.  Той е участвал в около 50 театрални постановки и близо 80 филма, сред които \"Стрелящи чичовци\" (1963). Във филма Риш изпълнява ролята на бъдещ зет на персонажа на Лино Вентура. Сред по-известните продукции с неговото участие са също \"Дъщерята на Д'Артанян\", \"А защо да не живеем заедно\", \"Астерикс и Обеликс: Мисия Клеопатра\". \"Той е като джаз изпълнител, който всеки път импровизира за свое собствено удоволствие и за да впечатли другите\", бе заявил режисьорът Бертран Таверние, който е работил заедно с Риш над няколко филма. Клод Риш стана офицер на Ордена на Почетния легион, а през 2002 г. получи почетна награда \"Сезар\".", "date": "2017.07.21", "title": "Почина актьорът Клод Риш"}
{"url": "https://www.24chasa.bg/novini/article/6349209", "text": "Палестинци осъдиха поставянето на нови метални детектори от израелските власти близо до джамията Ал Акса в Ерусалим, където богомолци се събраха за петъчните молитви, предаде ДПА, съобщи БТА. Десетки богомолци скандираха \"Народът иска да освободи Ал Акса\" пред Лъвската порта на стените на Стария град на Ерусалим. Наред с поставените през уикенда метални детектори, израелската полиция каза, че мъже мюсюлмани под 50-годишна възраст няма да бъдат допускани днес на спорното свещено място Площада на джамиите, където се намира Ал Акса. На мястото в последно време бяха извършени няколко нападения. Миналата седмица там бяха убити двама израелски полицаи. Палестинците, на които беше забранено да влизат в района, се молиха на площадите и уличките наблизо. Палестинският президент Махмуд Абас призова САЩ да окажат натиск върху Израел да отмени новите мерки за сигурност, които подхранват напрежението в района на спорната светиня в Ерусалим. Палестинската осведомителна агенция УАФА съобщи, че Абас е отправил призива снощи в телефонен разговор със съветника на Белия дом Джаред Къшнър, посочва ДПА. Палестинският президент е предупредил, че обстановката на мястото, известно сред мюсюлманите като Благородното светилище, а сред евреите като Храмовия хълм, е \"много критична\" и може да излезе от контрол. Абас съкрати свое посещение в чужбина и се прибра у дома тази сутрин, за да се занимава с изострящата се криза.", "date": "2017.07.21", "title": "Палестинци на протест в Ерусалим срещу израелските мерки за сигурност (Снимки)"}
{"url": "https://www.24chasa.bg/novini/article/6349286", "text": "Турция е представила на германските власти списък с над 680 компании, заподозрени че подкрепят тероризма. Това информира днес Ройтерс, позовавайки се на източник от службите за сигурност, съобщи БТА. Бройката е близо десет пъти по-голяма от съобщената първоначално от германски медии. Германският вестник \"Цайт\" писа в сряда, 19 юли, че в списъка са големи концерни като \"Даймлер\" и БАСФ, припомня Ройтерс. Турският вицепремиер Мехмет Шимшек обаче същия ден опроверга информацията, заявявайки в Туитър, че тези твърдения са \"напълно фалшиви\".", "date": "2017.07.21", "title": "Турция включила над 680 германски компании в черен списък?"}
{"url": "https://www.24chasa.bg/novini/article/6349295", "text": ", е 33-годишният Божидар Колев, многократно лекуван от психическо заболяване. Момичето и възрастната жена са негови поредни жертви, казаха местни жители пред “ “. Несебърлията е задържан за срок от 24 часа, като с прокурорска преписка отново е приведен в специализираното болнично заведение. Жители на Несебър разказаха, че първоначално той е бил кротко момче, работел е за кратко като охраните. Психичното му заболяване се отключило преди години след меле, в което той е бил удрян. Станал агресивен, имал мания за преследване и се забъркал в серия страховити сценарии. Бил е лекуван няколко пъти в психиатрични заведения и очевидно нередовният прием на хапчета го кара да изпада в крайни състояния. Преди години той дори е скачал гол от влака край Чирпан в движение, като обяснението му за това било, че композицията щяла да отлети към Марс, а той трябвало да остане на земята. През последните месеци Божидар бил сравнително добре, дори работел като охрана, но имал инцидент с нож и го изгонили. \"Явно отново е спрял хапчетата, този човек е опасен, скоро може да убие някой\", коментираха жители на Несебър, които са потресени от факта, че хора като младия мъж се разхождат на свобода.", "date": "2017.07.21", "title": "Божидар от Несебър, който нападна момиче и възрастна жена, пребил и французин преди 3 г."}
{"url": "https://www.24chasa.bg/novini/article/6349300", "text": "От януари 2019 г. отглеждането на животни с ценна кожа за стопански цели в Чехия ще бъде забранено, след като чешкият Сенат одобри снощи поправка в закона за защита на животните, която забранява този вид стопанска дейност, предаде Франс прес, цитирана от БТА. Текстът беше приет миналия месец от Камарата на депутатите. Той ще добие силата на закон, след като бъде утвърден от президента Милош Земан. Според авторите му законът може да спаси близо 20 000 животни в страната, главно лисици и видри, убивани всяка година заради ценната им кожа. Допитване показа наскоро, че около 83 процента от чехите подкрепят забраната. По данни на медии в Чехия сега функционират девет ферми за развъждане на животни с ценна кожа. Собствениците им ще получат компенсации, чийто размер предстои да бъде уточнен от министерството на земеделието. С приемането на забраната Чехия се нарежда до страни като Великобритания, Австрия, Швейцария и Холандия. Основната част от фермите за животни с ценна кожа в света се намират в скандинавските страни, Китай и САЩ.", "date": "2017.07.21", "title": "Чехия забранява отглеждането на животни с ценна кожа със стопанска цел"}
{"url": "https://www.24chasa.bg/novini/article/6349322", "text": "Администрацията на президента Доналд Тръмп ще забрани на американски граждани да посещават Северна Корея, съобщиха американски официални представители, цитирани от Асошиейтед прес. Решението идва няколко седмици след смъртта на американският студент Ото Уормбиър, който бе осъден и хвърлен в затвора в Северна Корея, където изпадна в кома. Властите в комунистическата държава тогава побързаха да го освободят и да го върнат в САЩ, но той почина няколко дни след завръщането си в родината, без да се свести. Цитираните служители казаха днес, че държавният секретар Рекс Тилърсън е решен да наложи \"географска забрана за пътуване\" за Северна Корея, съгласно която използването на американски паспорти за влизане в тази страна ще стане незаконно. Те добавиха, че ограничението ще влезе в сила 30 дни след като съобщението за забраната бъде публикувано във Федералния регистър. Не е ясно обаче кога ще стане това. В публикувания днес номер на изданието такова съобщение не се съдържа. Две туроператорски фирми, които организират групови посещения в Северна Корея, съобщиха, че вече са били уведомени за решението. Според законите на САЩ държавният секретар има пълномощия да обявява ограничения на валидността на американските паспорти за страни, с които САЩ са във война, когато са в ход въоръжени враждебни действия, или когато има неминуема заплаха за здравето и физическата безопасност на пътуващи там американци. \"Географски ограничения за пътуване\" се прилагат рядко, но са били използвани от различни американски администрации в миналото, когато някоя страна е била обявявана за небезопасна, припомня АП. САЩ, Южна Корея и други страни често обвиняват Пхенян, че задържа чужди граждани, за да изтръгва дипломатически отстъпки. Най-малко трима американски граждани в момента се намират под арест в Северна Корея.", "date": "2017.07.21", "title": "САЩ забраняват на американци да пътуват в Северна Корея"}
{"url": "https://www.24chasa.bg/novini/article/6349333", "text": "Областният управител на Кърджали Никола Чанев предотврати тежка катастрофа на пътя Ардино – Кърджали, задържайки мъртво пиян шофьор зад волана на „Опел“ с кърджалийска регистрация в района на село Кьосево, съобщиха от областната управа. Около 13,30 часа служебният автомобил на областна администрация засякъл водач във видимо неадекватно състояние, извършващ некоординирани маневри на платното и застрашаващ сигурността на движението. По настояване на Чанев шофьорът бил изведен от колата, а ключовете му - отнети до идването на контролните органи. Пристигналият на място пътен патрул установи, че нарушителят е 29-годишен мъж от с. Кобиляне, който признал, че е злоупотребил с алкохол и че не му се случва за първи път да кара в нетрезво състояние. Взетата му с дрегер проба обаче надхвърли и най-смелите очаквания – апаратът отчете 3,35 промила.", "date": "2017.07.21", "title": "Областният управител на Кърджали задържа мъртво пиян шофьор (Снимка)"}
{"url": "https://www.24chasa.bg/novini/article/6349348", "text": "През този сезон бизнесът по морето прави по-малко нарушения в сравнение с предходни години, каза днес пред журналисти във Варна вицепремиерът Валери Симеонов, цитиран от БТА. Според него дисциплиниращ ефект върху бизнеса са оказали проверките на различните институции. Симеонов уточни, че и заведенията вече се съобразяват с правилата и повечето спазват изискванията за нощния шум. Като добър пример в това отношение той посочи дискотеките и ресторантите по Крайбрежната алея във Варна, от чиито децибели през това лято няма оплаквания. Във Варна днес вицепремиерът се срещна с представители на различни контролни институции и общини. В хода на разговора стана известно, че има оплаквания от шума, предизвикан от заведения пред три хотела в комплекс \"Златни пясъци\". Зам.-кметът на крайморския град Тодор Иванов посочи, че на нарушителите вече са съставени актове. Въпреки това има повторни прояви. Началникът на местната структура на Комисията за защита на потребителите Христо Милев отчете, че до момента в комплексите са направени 180 проверки и са наложени 7 акта. Директорът на Областната дирекция по безопасност на храните Златина Димова допълни, че инспекторите са извършили 486 проверки. Съставените актове са 14, а бракуваните храни са 114 килограма. Като най-драстичен случай Димова отчете дейността на ресторант в комплекса \"Св.св. Константин и Елена\". За него е била издадена заповед за затваряне, но въпреки това собственикът е продължил да работи, заради което се е наложило да се намеси и полицията. Такива срещи с институциите ще се провеждат вече регулярно, каза след заседанието вицепремиерът Симеонов. Той посочи, че за разрешаването на проблемите не е необходимо да се променя законодателството. Според него мерки могат да бъдат взети и чрез подзаконови актове на министерствата или наредби на общините. Държавата ще продължи да си върши работата, и когато трябва, ще прилага включително и сила, за да се спазват правила, каза вицепремиерът.", "date": "2017.07.21", "title": "Валери Симеонов: Бизнесът по морето вече прави по-малко нарушения"}
{"url": "https://www.24chasa.bg/novini/article/6349346", "text": "Бившата вокалистка на Биг Бенд Благоевград Анели Никова е била близо до епицентъра на днешното силно земетресение в Егейско море. Благоевградчанката работи в Мармарис, който се намира съвсем близо до Бодрум, където най-силно се е усетил трусът с магнитуд 6,8 по скалата на Рихтер, съобщи  . Анели призна, че това е най-силният земен трус, който е усетила през живота си: \"Страшно е! Всички туристи са извън хотелите и изпитват страх да се върнат по стаите. Няма материални щети и жертви поне тук в Мармарис.\"", "date": "2017.07.21", "title": "БГ певица за труса в Турция: Ужасно е, всички са в паника"}
{"url": "https://www.24chasa.bg/novini/article/6349377", "text": "Кадри от дрон показват опустошения остров Кос след силното земетресение от 6,5 по скалата на Рихтер, което бе регистрирано в ранните часове на петък. Кметът на град Кос потвърди пред местни медии, че има двама загинали, които са чуждестранни туристи.                                                                                                                                                                                                                                                                                                                       ", "date": "2017.07.21", "title": "Кадри от дрон показват опустошенията на остров Кос след труса (Видео)"}
{"url": "https://www.24chasa.bg/novini/article/6349390", "text": "Базираната във Великобритания Hystead Limited, собственост на Hyprop Investment, обяви, че е купила дружеството, собственик на The Mall на “Цариградско шосе”. Стойността на сделката е 156 млн. евро, значително по-малко от спряганите в публичното пространство през последните месеци около 200 млн. евро. По сделката се преговаря от средата на миналата година. Тя ще стане факт, едва след като получи одобрението на регулаторните органи. Собственик на The Mall е гръцката “Асос Кепитъл” на корабния магнат Виктор Рестис. Купувачът обяви, че изпраща екип от 23 души в България, за да “подсигурят запазването на добрия стандарт в управлението на мола”. Засега не е ясно дали в стойността на сделката се включват и помещенията на бившия магазин “Карфур” на приземния етаж. След затварянето му преди две години това помещение бе придобито от финансиращата банка. ", "date": "2017.07.21", "title": "Първо в \"24 часа\": Продадоха The Mall на британско дружество за 156 млн. евро"}
{"url": "https://www.24chasa.bg/novini/article/6349388", "text": "Тази година плажовете в Бяла са с високо микробиологично замърсяване. Това каза д-р Дочка Михайлова, директор на Регионалната здравна инспекция – Варна по време на среща на Областния координационен център по туризъм във Варна с участието на вицепремиера Валери Симеонов, предаде „Фокус“. Тази тенденция се наблюдава и на трите плажа в Бяла. „Не се налага затваряне на плажовете. Досега те бяха чисти, но вече не е така“, подчерта д-р Михайлова. Подготвено е писмо до кмета на Община Бяла, защото ако темповете на замърсяване се запазят, е възможно да се стигне и до затваряне на плажове. До този момент източникът на замърсяването не е установен. РЗИ съвместно с Министерството на туризма е извършила текуща проверка на всички плажове и готовността им за посрещане на туристи, като компетенциите на здравната инспекция са по отношение на пунктовете – лекарски, долекарски, санитарен транспорт. Здравната инспекция контролира и чистотата на морската вода в зоните за къпане, като има правомощията да затвори съответния плаж, ако той не отговаря на изискванията. Д-р Михайлова отбеляза, че тази година всички периодични изследвания на Офицерски плаж са нормални. „По-високи са стойностите на микробиологичните замърсители, но са в границите на нормата и не се изискват мерки за затваряне на плажа, както беше миналата година“, каза д-р Михайлова. На Офицерския плаж тази година е установено ново заведение, за което са информирани компетентните органи. След извършени проверки е установено, че заведението отговаря на всички санитарни изисквания и не замърсява плажа. Според д-р Михайлова, замърсяването тази година се придвижва от Офицерския плаж към Южния и Аспаруховия плаж. Според последните резултати Офицерският плаж е с по-ниски показатели на микробиологични замърсители, отколкото плажовете в Бяла.", "date": "2017.07.21", "title": "Плажовете в Бяла с високо микробиологично замърсяване"}
{"url": "https://www.24chasa.bg/novini/article/6349404", "text": "Парламентът на Молдова призова Русия да изтегли от Приднестровието своите войски, които поддържат мироопазващите операции в региона, предаде ТАСС, цитиран от БТА. \"Присъствието на руските военни в източните части на страната нарушава конституционните разпоредби за независимостта, суверенитета, териториалната цялост и неутралитета на Република Молдова\", заявиха депутатите в одобрена днес декларация. Те призоваха да бъде завършено изтеглянето на боеприпаси и оръжия, останали в непризнатото Приднестровие от времето на разпадането на СССР. Според тях е необходимо руската мироопазваща мисия в зоната на приднестровския конфликт да се преобразува в гражданска под международен мандат. Молдовският президент Игор Додон определи приетата от парламента декларация като провокация. \"Категорично осъждам тази поредна провокация. Тези действия имат за цел да влошат отношенията с Руската федерация и да подкопаят постигнатите успехи\", каза той. Според него \"подобни заявления не могат да бъдат разработени и приети от самите власти без влияние отвън\". По думите му декларацията се вписва в поредицата действия на парламентарното мнозинство под ръководството на Демократическата партия на Молдова \"за нагнетяване на обстановката в региона и на първо място по отношение на Русия\". \"Външният министър\" на Приднестровието Виталий Игнатиев призова ръководителя на мисията на Организацията за сигурност и сътрудничество в Европа (ОССЕ) в Молдова Майкъл Скенлан да възобнови преговорите във формат \"5+2\" (Молдова, Приднестровие, ОССЕ, Русия, Украйна и наблюдатели от Съединените щати и Европейския съюз) във връзка с засилването на напрежението в района.", "date": "2017.07.21", "title": "Молдова призова за изтегляне на руските войски от Приднестровието"}
{"url": "https://www.24chasa.bg/novini/article/6349352", "text": "Къмпинг \"Каваци\" може да остане без ток и вода, тъй като разходите се погасяват от дружество, което доскоро е стопанисвало зоната за отдих, и оспорва легитимността на новия наемател,  Партидите за ток и вода се водят на дружество, което доскоро официално държеше къмпинга, и по думите на юридическия му представител Мирослав Стойков, продължава да осигурява издръжката. Заплащането на тока и вода най-вероятно нямаше да може да бъде осъществено по независещи от дружеството причини, което ще предизвика хуманитарна криза в къмпинга. Според административния представител на дружеството Валентин Расопов новият наемател няма лиценз за туристическа дейност, нито компетентен персонал за къмпинга. Той си има най-елементарна поддръжка, като започнеш от остъкление, от душове. Разходът е 13 хиляди за ток и около 8 хиляди за вода. Мария Гъркова, пълномощник на новата фирма - наемател, посочва, че ще направят нужните постъпки, за да може туристите да къмпингуват спокойно. И в това число евентуално да сменим партидите на ток, вода. Все пак ние сме с валидни документи", "date": "2017.07.21", "title": "Къмпинг \"Каваци\" може да остане без ток и вода"}
{"url": "https://www.24chasa.bg/novini/article/6349414", "text": "В събота ще бъде възстановено автомобилното движение по ул.“Кракра“ в София. Това съобщиха от пресцентъра на Столична община, цитирани от \"Фокус\". Ремонтът на ул. „Кракра“, който започна на 1 юни 2017 г. е първият етап от реконструкцията на бул. „Дондуков“. Извършена е подмяна на релсовия път на старото трамвайно трасе и контактната мрежа. По релсовия път са поставени специални гумени заглушители, с цел намаляване на шума. По искане на Столична община в проекта за ул.“Кракра“ са изградени две допълнителни релсови стрелки в посока ул.“Янко Сакъзов“, което дава възможност за десен завой към паметника на Васил Левски. Паралелно с дейностите по релсовото трасе се извърши и рехабилитация на пътното платно , тротоарите, изцяло се подмени тръбната мрежа и се постави LED осветление. В събота сутринта по ул. „Кракра“ ще бъде възстановено движението за автомобили. Предвид строително-ремонтните дейности по бул. „Дондуков“ и въведената временна организация на движението, коли и автобуси ще се движат по ул.“Кракра“ в двете посоки. Ремонтът на бул. „Княз Ал.Дондуков“ продължава, като от събота ще бъде затворен за движение в участъка между бул. „Васил Левски“ и ул.„Кракра“. В момента се извършва смяна на водопровода в зоната на булеварда.", "date": "2017.07.21", "title": "В събота възстановяват движението по ул. “Кракра“ в София след ремонта"}
{"url": "https://www.24chasa.bg/novini/article/6349517", "text": "Спецсъдия Виржиния Петрова е разпределена на случаен принцип да гледа мегаделото за източване на над 2,5 млрд. лв. от КТБ срещу банкера Цветан Василев и други 17 души, съобщиха от спецсъда. Първоначално заради повреда в сървъра за разпределяне на делата на случаен принцип, който се намира във Висшия съдебен съвет, от спецсъда съобщиха, че съдия по делото КТБ ще бъде определен чрез жребий в понеделник. Минути по-късно обаче проблемът бил отстранен. Виржиния Петрова е част от съдебния състав по делото за атентата на летище Сарафово през 2012 г. Преди да стане спецсъдия, тя правораздаваше в Софийския районен съд. Работила е и като прокурор. Обвинителният акт по КТБ надхвърля 11 хил. страници, а делото е 1360 тома. Предстои съдът да се запознае с всички материали и да прецени дали да насрочи делото, или да го върне на прокуратурата за доразследване. Прокурор по КТБ е шефът на спецобвинението Иван Гешев.", "date": "2017.07.21", "title": "Съдийка по делото Сарафово поема мегапроцеса КТБ"}
{"url": "https://www.24chasa.bg/novini/article/6348857", "text": "Двама рецидивисти, пребили жена за 5 лева, бяха осъдени ефективно след близо година и половина, предаде   . Потресаващото нападение е станало в монтанското село Княжева махала на 11 ноември 2015 година и от тогава досега жертвата на бруталните нападатели чакаше правосъдие. Сцената на агресия се разиграла към 23 часа областния град. Когато многократно осъжданите мъже видели, че жената е сама, решили да действат и да й вземат парите. Двамата нападатели обаче нямали никаква представа, че възрастната жена е останала само с 5 лева. Д.И.Д. и Б.В.З. я нападнали и със заплахи поискали всичките й спестявания. Жената започнала да плаче и да обяснява, че няма никакви пари, но бандитите не й повярвали. Двамата започнали да я налагат с юмруци в главата, лицето и гърба. Тогава жената извадила последните си 5 лева и им ги дала. Двамата избягали, но по-късно били заловени от органите на реда, а преди дни магистратите от районния съд в Лом решиха колко време да лежат зад решетките. Д.И.Д. бил осъден на шест месеца лишаване от свобода, което да изтърпи при първоначален строг режим. Наказанието на Б.В.З. пък е доста по-сурово, заради дебелото му криминално минало. Той получил 4 година затвор при първоначален „строг” режим. Присъдата подлежи на обжалване пред окръжния съд Монтана.", "date": "2017.07.21", "title": "Двама рецидивисти пребиха жена за 5 лева в Монтанско"}
{"url": "https://www.24chasa.bg/novini/article/6348925", "text": ", съобщава македонската „ТВ НОВА“, цитирана от “Фокус“.  „Министерството на устойчивото развитие и туризма информира туристите, хотелиерите и други заинтересовани лица, че според твърденията на службите за извънредни ситуации, ситуацията е стабилна и сигурна, пожарите са локализирани, а населените места, както и туристически обекти, вече не са в опасност“, се казва в разпространеното изявление. Властите изразиха огромна благодарност към НАТО и страните-партньори за оперативната подкрепа при гасенето на горските пожари. ", "date": "2017.07.21", "title": "Подгорица потвърди: Пожарите в Черна гора вече не са заплаха за туристите"}
{"url": "https://www.24chasa.bg/novini/article/6348939", "text": "11 военнослужещи от състава на Военновъздушните сили (ВВС) и хеликоптер Ми-17 от военно формирование 32 040 (Крумово) с окачен съд тип „бомбибак” участват в гасенето на големите горски пожари в Република Черна гора, информираха от пресцентъра на Министерство на отбраната. Още в деня на пристигането в Подгорица 19 юли 2017 г. бе извършен разузнавателен полет, след което започна гасене на огъня в района на селата Пипери и Копили, община Подгорица. За 3 часа машината направи 10 захода за гасене на пожара от въздуха. Във вчерашния ден хеликоптерът извърши 22 захода над район, северно от Подгорица. Българските военнослужещи и хеликоптерът остават в Подгорица в помощ на черногорските власти за погасяването на пожарите.", "date": "2017.07.21", "title": "Военнослужещи и хеликоптер на ВВС подпомагат гасенето на пожари в Черна гора"}
{"url": "https://www.24chasa.bg/novini/article/6348941", "text": "Началникът на отбраната генерал-лейтенант Андрей Боцев проведе двустранни срещи с началника на Генералния щаб на Въоръжените сили на Италия – генерал Клаудио Грациано и с началника на Генералния щаб на Грузия генерал-майор Владимир Чичибая, съобщават от пресцентъра на министерство на отбраната.  Пред колегите си генерал-лейтенант Андрей Боцев изказа задоволство от съвместното участие и отличното представяне на представители на въоръжените сили на трите държави в мащабното многонационално учение “Saber Guardian 17”. На срещата си генерал-лейтенант Боцев и генерал Грациано подчертаха, че подписаната през февруари 2017 г. спогодба за военно сътрудничество между министерствата на отбраната на България и на Италианската република разширява възможностите за тясно сътрудничество между видовете Въоръжени сили. „Към момента със задоволство можем да отбележим, че е в ход изпълнението на мисията по усилена охрана на въздушното пространство от територията на Р България, със сили и средства на българските и италианските Военновъздушни сили“, заяви генерал-лейтенант Боцев. Той посочи и други примери за ефективно партньорство между въоръжените ни сили – взаимодействието между Военноморските сили (ВМС) на двете държави, което има своите традиции с присъствието на италиански офицер-консултант в Щаба на Командването на ВМС, както и участието през 2017 г. на български военнослужещи от Сухопътните войски в тактико-техническото учение в планински условия, проведено в района на Алта Вал Бадия, Италия. Дискутирани бяха въпроси по отношение на променящата се среда на сигурност в международен план, сред които и бежанският поток от юг, чието овладяване бе посочено като едно от най-големите предизвикателства пред засегнатите страни. В срещата с грузинския си колега – генерал-майор Владимер Чичибая началникът на отбраната генерал-лейтенант Андрей Боцев подчерта, че като член на Европейския съюз и НАТО България оказва последователна и принципна подкрепа на Грузия по отношение на политическото й асоцииране и икономическата интеграция с Европейския съюз, както и относно стремежа й за присъединяване към Алианса. „Бих искал да отбележа доброто развитие на диалога и практическото сътрудничество между въоръжените сили на двете държави, осъществяващата се обмяна на опит в сферата на трансформацията в сектора за отбрана, процеса на изграждане на способности, модернизацията и повишаването на ефективността на Въоръжените сили“, заяви генерал-лейтенант Боцев. Обсъдени бяха и възможности за бъдещо развитие на съвместната подготовка между двете държави.", "date": "2017.07.21", "title": "Обсъдиха двустранното военно сътрудничество с представители от Италия и Грузия"}
{"url": "https://www.24chasa.bg/novini/article/6348978", "text": "Районният съд в Балчик наложи глоба на румънски турист за непристойно поведение на публично място в черноморския комплекс \"Албена\", съобщиха от пресцентъра на Съдебната палата в Добрич. Нарушителят Иван Й. на 29 години е признат за виновен, че на 17 юли около 18 часа в ресторант на хотел е нарушил обществения ред и спокойствието на присъстващите туристи и персонала като е събул късите си панталони и бельо. До проявата се стигнало, след като сервитьори направили забележка на чужденеца, че влиза в ресторанта във видимо нетрезво състояние и гол до кръста,обут в шорти. В съдебната зала мъжът обяснил,че е възприел забележката, но, тъй като не разбирал езика,си събул панталона, за да покаже, че това не е бански, а панталон и под дрехата има бельо. Според показанията на един от свидетелите обаче летовникът се е съблякъл на два пъти като втория път събул и бельото си, което предизвикало възмущението на присъстващите, между които е имало и деца. При опит да бъде изведен от ресторанта чужденецът бутнал единия от сервитьорите. Румънският турист не е обжалвал наложеното му административно наказание и вече е заплатил глобата от 100 лева за хулигантската си постъпка, посочват от Съдебната палата.", "date": "2017.07.21", "title": "Румънец събу гащи в ресторант в Балчик, глобиха го"}
{"url": "https://www.24chasa.bg/novini/article/6348846", "text": "Практиката да се източват държавни предприятия, собственост на МО, е дългогодишна, обяви по време на парламентарния контрол вицепремиерът и министър на отбраната Красимир Каракачанов, предаде БТА. Въпросът към него беше на депутата от БСП Николай Цонков за финансовото състояние на \"ТЕРЕМ - ЛЕТЕЦ\" ЕООД и сключвани договори от дружеството, тъй като имало съмнения за злоупотреби и източване. Според справката, прочетена от трибуната на НС от Каракачанов, за първото тримесечие на тази година печалбата на въпросното дъщерно дружество е била около 293 000 лв., над 700 хиляди лева са били собствените средства. През второто тримесечие на годината е отчетена загуба от около 250 000 лв. Ако има достатъчно данни за наличие на извършено престъпление, то виновните трябва да бъдат разследвани и да получат съответното наказание, както и да понесат отговорност, подчерта министърът.Той поиска от депутата, ако разполага с информация, да я предостави на компетентните органи.", "date": "2017.07.21", "title": "Каракачанов: Дългогодишна практика е да се източват държавни предприятия, собственост на МО"}
{"url": "https://www.24chasa.bg/novini/article/6349006", "text": "28-годишен пловдивчанин е задържан за хулиганство на пътя. Божидар Кръстев е обвиняем по бързото производство, съобщи прокуратурата. На 20-и юли той се движил с рено меган. Пред него карала жена с опел корса. Тя направила маневра и Божидар помислил, че му засича пътя. Той скочил от колата и започнал да я обижда. С ръка счупил предното обзорно стъкло на автомобила й. После се качил в реното си и продължил. Пострадалата тръгнала след него, опитвайки се да го заснеме с телефона. Кръстев я видял, ядосал се и скочил отново от колата си. Грабнал от ръцете й телефона и го хвърлил на земята, като го строшил. Така й нанесъл щета за 355 лева. Божидар е задържан за 72 часа с постановление на наблюдаващия прокурор. Той е осъждан за кражба на една година „лишаване от свобода“ условно с четири години изпитателен срок, като присъдата е влязла в сила на 6 февруари 2016 г., и настоящото деяние е извършено в този срок. Бързото производство ще бъде внесено за разглеждане в съда в законния срок.", "date": "2017.07.21", "title": "Хулиган потроши колата и телефона на шофьорка в Пловдив"}
{"url": "https://www.24chasa.bg/novini/article/6348967", "text": "Специалната прокуратура в Македония поиска да бъде арестуван бившият премиер Никола Груевски, обвинен по случая \"Титаник\" за изборни нередности, защото смята, че той може да избяга, а защитата на Груевски смята, че обвинението срещу бившия премиер е повдигнато след определения от закона срок, съобщава македонският информационен сайт 24вести, предаде БТА. Прокуратурата обяви, че Груевски отказвал да се яви за разпит, въпреки че редовно получавал призовки. Връчени му били 10 призовки, от които приел само една, а останалите били взети от охраната му. Защитата му пък заяви, че бившият премиер само веднъж е получил призовка по редовния начин. Прокуратурата смята, че има опасност Груевски да избяга поради голямото му състояние в банкови сметки, което би му осигурило живот и извън Македония. Според прокуратурата Груевски имал десет милиона денара, 46 хиляди евро и седем хиляди швейцарски франка. /едно евро е равностойно на 62 денара./ Защитата на Груевски твърди, че срокът за предявяване на обвинение е изтекъл и съдът не трябва да разглежда тези обвинения. Прокуратурата внесе обвиненията на 30 юни около 21 часа, а отбраната на Груевски посочва, че работното време за прриемане на нови дела е до 16 часа. Груевски заяви днес на заседание на Апелативния съд, че не е извършил престъпление и против него се води политическа хайка. Той каза, че се готви за победа на изборите, а не да бяга. \"Прокуратурата няма доказатерлства против мене. Единственият свидетел против мене е /премиерът Зоран/ Заев. Едва чакам да започне съдебният процес, за да се увери обществеността, че съм невинен\", каза Груевски, цитиран от агенция МИА.", "date": "2017.07.21", "title": "Прокуратурата в Македония иска арест за бившия премиер Никола Груевски"}
{"url": "https://www.24chasa.bg/novini/article/6349009", "text": "23-годишен мъж е с опасност за живота след побой. Това съобщиха от ОДМВР - Хасково. Тази сутрин, в 00.10 часа, в РУ - Хасково е получен сигнал за инцидента. Пристигналият на улица „Хр. Ботев” автопатрул е установил пострадалия, който е транспортиран в болницата. Според медиците, момчето е с установена фрактура на черепа, кръвоизлив в мозъка и е неконтактен. След проведени издирвателни действия, криминалистите са задържали заподозрените в извършването на побоя – трима младежи на 16 години (двама от Хасково и момче от село Малево) и 17-годишен хасковлия. По първоначални данни скандалът се е разразил след разменени обиди в социалната мрежа. Работата по образуваното досъдебно производство продължава.", "date": "2017.07.21", "title": "Мъж е с опасност за живота след побой в Хасково"}
{"url": "https://www.24chasa.bg/novini/article/6349024", "text": "Съдебното дело на ЕК срещу България приключва със забрана за ново строителство на Калиакра, съобщиха от пресслужбата на Министерството на околната среда и водите /МОСВ/. Министърът на околната среда и водите Нено Димов е постигнал най-благоприятните за страната ни договорености с Европейската комисия по съдебното дело за изградените вятърни генератори в защитена зона \"Калиакра\". Той е запознал с тях кметовете на Шабла - Мариян Жечев, на Каварна - Нина Ставрева, и представителите на бизнеса. В резултат на преговорите с ЕК се е стигнало до решение да не бъдат премахвани изградените до момента вятърни генератори, голф игрище, къщи, хотели, вилни селища, инфраструктура в защитената зона. Същевременно се изисква налагането на забрана за издаването на нови разрешения за всякакво строителство на територията. До края на септември България трябва да гарантира, че вече съществуващата част от системата за ранно предупреждение за прелитащи птици е в действие и да предложи график за нейното доизграждане, така че да обхване всички оператори на генератори. До пълното изграждане на системата трябва да бъдат предвидени временни мерки за тези, които все още не са обхванати от нея. Това означава спиране на работата на вятърните турбини по време на миграционните периоди на птиците. Министър Димов ще трябва да издаде заповед за обявяване на зона \"Комплекс Калиакра\", в която да има забрани за извършване на строителство. Трябва да бъдат изменени заповедите за защита на птиците в зони \"Калиакра\", \"Белите скали\" и \"Било\", които да включат мерките, свързани със системата за ранно предупреждение, и такива за опазване на видовете и местообитанията. Предстои да бъде обявена защитена зона \"Комплекс Калиакра\", която се намира в землищата на с. Тюленово, община Шабла, с. Камен бряг, с. Свети Никола, с. Българево, Каварна, с. Божурец, с. Топола, община Каварна и Балчик, община Балчик, с обща площ 483 362. 770 дка, от които 437.272 кв. км морски пространства.", "date": "2017.07.21", "title": "ЕК забрани строителство на нос Калиакра"}
{"url": "https://www.24chasa.bg/novini/article/6349045", "text": "Министърът на регионалното развитие и благоустройството Николай Нанков съобщи по време на парламентарния контрол, че е оптимист, че въпросът на депутата Павел Шопов за довършването на пътя Бургас-Несебър и превръщането му в 4-лентов, ще е последният по темата в рамките на това Народно събрание, предава БТА. Той посочи, че работата по отделните отсечки не е прекъсвала, като каза, че е имало трудоемки отчуждителни дейности, обжалване на процедури за избор на строител и строителен надзор и промени в инвестиционните проекти. Министърът информира, че за обхода на Ахелой има готов технически проект, одобрен подробен устройствен парцеларен план, има приключили отчуждителните процеди, но обществената поръчка за строителството се обжалва. След няколко седмици се очаква да бъде оттеглена жалбата, коментира министърът и допълни, че за този участък има и финансиране, и пълна проектна готовност. За участъка Ахелой-Поморие има технически проект. След довършването на обществената поръчка, която също е била обжалвана, започва отново строителството. За обхода на Поморие има технически проект, както и подробен устройствен парцеларен план, но там се бави отчуждителната процедура, има и археологически дейности. Чака се да приключат и двете процедури, за да започнат реални дейности, има избран и подписан договор със строител, каза министърът. По въпроса за извеждането на трафика от Бургас министърът каза, че има технически проект за обходен път, като новата пътна връзка ще бъде направена като първи етап от предвидения с общ устройствен план обходен път на града и ще е 4-лентов път, свързващ пътя София-Бургас и пътя Бургас-Варна, изнесен северно от жилищния комплекс \"Изгрев\". За терена на обекта е избран парцеларен план, одобрен със заповед от 2016 г., която обаче се обжалва пред Административния съд, каза министърът и посочи, че през октомври - на втора инстанция, е насрочено заседанието.", "date": "2017.07.21", "title": "Нанков: Оптимист съм за довършването на пътя Бургас-Несебър"}
{"url": "https://www.24chasa.bg/novini/article/6349058", "text": "Продължава интензивната сеизмична активност в Гърция, където днес в 13,30 ч. е регистриран земен трус с магнитуд 4,3 по Рихтер южно от курортния град Йерапетра на остров Крит, съобщава гръцкото издание \"Нафтемборики\", предаде БТА. Според сеизмологичния институт в Атина епицентърът на труса е локщализиран на 44 км южно от Йерапетра надълбочина 10 км. Според Европейския средиземноморски сеизмологичен център трусът е бил с магнитуд 4,4 по Рихтер. Няма данни за пострадали и разрушения .", "date": "2017.07.21", "title": "Земетресение 4,3 по Рихтер разлюля остров Крит отново"}
{"url": "https://www.24chasa.bg/novini/article/6349072", "text": "Германският президент подписа закона за легализиране на гей браковете, което означава, че той ще влезе в сила наесен, предаде Асошиейтед прес, цитирана от Фокус. Парламентът одобри закона на последното си заседание на 30 юни преди парламентарните избори през септември. Това стана, след като канцлерът Ангела Меркел заяви, че ще позволи на депутатите от партията си да гласуват по съвест. Днес политическият кабинет на президента съобщи, че германският държавен глава Франк-Валтер Щайнмайер вчера е подписал законопроекта. Той ще влезе в сила най-рано на 1 октомври.", "date": "2017.07.21", "title": "Президентът на Германия подписа закона за гей браковете"}
{"url": "https://www.24chasa.bg/novini/article/6349054", "text": "Народният избраник от ГЕРБ Живко Мартинов е притискал търговец от Добрич да му даде 4 т суджук, 60 кг телешка пастърма и филе \"Елена\" за Бойко Борисов, без самият премиер да предполага. Това съобщи главният прокурор Сотир Цацаров, който поиска снемане на депутатския имунитет на Мартинов, за да бъде обвинен.  Месарските изделия били извозени с бус в склад на депутата в Добрич, където суджукът се изсушавал. \"Колкото и смехотворно да звучи, въпросният суджук предоставян на 4 пъти по 1 тон е на обща стойност 45 хил. лева. Доколкото е видно от материалите по проверката, е изготвен по специална рецепта, която включва и еленско месо и по думите на народния представител, е предназначен лично за министър-председателя\", посочи Цацаров. Добави, че \"дори един суджук не е достигнал до министър-председателя\". Освен това търговецът бил заплашван да мебелира офиса на ГЕРБ в Добрич иначе \"ще ти бъде смачкан бизнесът\", предупреждавал го депутатът. Оказало се, че мъжът мебелирал не офиса на ГЕРБ, а личния офис на Мартинов.  Цацаров разказа още, че депутатът е принуждавал зам. началник на МВР в Добрич да анулира фишове и да прекратява проверки. Карал го да освободи и ТИР с незаконен пясък от плажа в Кранево. През 2014 г. депутатът опитал да притисне окръжния прокурор на Добрич, разследващи и вещи лица по дело за катастрофа с обвиняем бивш зам.- министър. Мартинов обаче не сполучил, тъй като прокурорът не се поддал на влияние. Депутатът от ГЕРБ плашил в града, че всички уволнения и назначения минават през него, добави още Цацаров.  Това е десетото искане за сваляне на имунитет на депутат в рамките на 44-ия парламент.", "date": "2017.07.21", "title": "Депутатът Мартинов рекетирал търговец за суджуци, уж за премиера"}
{"url": "https://www.24chasa.bg/novini/article/6349091", "text": "Под председателството на министър-председателя Бойко Борисов в Министерския съвет се проведе първото заседание на Съвета по сигурността от началото на мандата на правителството. Приети бяха вътрешните правила за провеждане на заседанията. На премиера беше представен отчет за работата на Съвета през 2016 г., както и План за дейността му за настоящата година. Това съобщиха от правителствената информационна служба. На заседанието участниците одобриха проект на План за изпълнение на Стратегията за противодействие на радикализацията и тероризма през 2017 г. Одобрен беше и годишен доклад за състоянието на националната сигурност на страната през 2016 г., който предстои да бъде разгледан на заседание на Министерския съвет и след това от Народното събрание. Секретарят на Съвета по сигурността представи доклад за постъпила информация, свързана с възможностите за интегрирано управление на ресурсите в сферата на сигурността и отбраната. Това е етап от работата в съответствие със становищата и предложенията, направени по време на последното заседание на КСНС.", "date": "2017.07.21", "title": "Борисов проведе първо заседание на Съвета по сигурност към МС"}
{"url": "https://www.24chasa.bg/novini/article/6348885", "text": "Шведът Ралф Сундберг, който ритна камериерка в Слънчев бряг, в момента стои под ключ в хотелска стая в комплекс \"Калифорния\" в Несебър и не отваря на никого, установи репортерска проверка. Преди минути екип на \"24 часа\" опита да разговаря със Сундберг. Той отвори за секунди вратата, след което я заключи отново. \"Не знаехме, че този швед живее при нас, естествено не ни е приятно да имаме такъв съсед\", сподели Катя Господинова, която живее на шестия етаж на сградата и чисти етажите на комплекса. Жената сподели, че отсега нататък ще е по-внимателна, когато почиства етажа, на който е настанен шведа, тъй като знае какво е причинил на нейната колежка - камериерка и се страхува за собствената си сигурност. \"Ще гледам да стоя по-настрана, не одобрявам подобно поведение\", сподели Катя Господинова. Сундберг ще остане на този адрес, тъй като първоначално посоченият хотел \"Планета\", в който според адвоката на шведа той е имал резервация, е отказал да го приеме. Голяма част от хотелиерите в Слънчев бряг не искат да рискуват името си заради 54-годишния побойник.  Полицията не е успяла да го изведе.     ", "date": "2017.07.21", "title": "Шведът Ралф стои заключен, не отваря на журналисти (Обновена, видео)"}
{"url": "https://www.24chasa.bg/novini/article/6348632", "text": "България значително е намалила генерираните битови отпадъци през последните години. Това съобщиха от пресслужбата на Министерството на околната среда и водите, цитирайки данни от доклад на Икономическата комисия за Европа на ООН (ИКЕ на ООН), която е извършила преглед на постигнатото от страната ни в областта на околната среда. Това е третият преглед на резултатите, който обхваща периода 2007-2015 г. Целта е била да се провери напредъкът и изпълнението на препоръките от втория преглед през 1999-2000 г. Според оценката по отношение на битовите отпадъци е постигнат много добър резултат и по процент обхванато население в организираното управление на отпадъците - вече 99.6 на сто от българите. Отбелязва се и напредък в изграждането и модернизирането на съоръженията за пречистване на отпадъчни води. Друг критерий в прегледа, по който България е оценена високо, е постигнатото в биоразнообразието. Според анализа за 10 години броят на защитените територии е увеличен с 43 на сто - резултатът е отчетен през 2014 г. спрямо 2004 г. За същия период площта на защитените територии е нараснала с 25.56 на сто. По показателите за качество на въздуха е регистрирано модернизиране на системата за мониторинг. Наблюдава се значително намаляване на вредните емисии. Изградена е и система за мониторинг на шума. Сериозен напредък има при използването на енергия от ВЕИ, като делът й достига 16.3 на сто през 2012 г., с което е изпълнена целта от поне 16 на сто през 2020 г. В доклада са набелязани и препоръки за подобряване на политическата рамка за управление на околната среда, по-широко прилагане на финансовите инструменти, подобряване на мониторинга, управлението на водите, управлението на отпадъците, качеството на въздуха и биоразнообразието.", "date": "2017.07.21", "title": "България значително е намалила битовите отпадъци"}
{"url": "https://www.24chasa.bg/novini/article/6348634", "text": "Общо 21 чужденки - съпруги на джихадисти, са били открити в тунел в иракския град Мосул, съобщава британсият вестник \"Times\",  Сред тях имало пет германки, две канадки, три туркини, три рускини и французойка с четири деца. Една от омъжените за терористи била 16-годишната германка Линда Венцел. Тя била омъжена за чеченец, боец от ИДИЛ. Венцел е изпратена в Багдад, където разследването по случая ще продължи. Тя потвърдила пред иракския депутат Виан Дакхил, че е пристигнала от Германия и е била омъжена за боец от чеченски произход. Майката на Линда също разпознала дъщеря си. Дакхил заявил за „Times”, че иракските власти няма да се съгласят германката да бъде екстрадирана, защото е пристигнала в страната с цел да се присъедини към терористична организация и трябва да бъде наказана по законите на Ирак. Миналата седмица министър-председателят Хайдел ал Абади официално обяви победата над ИДИЛ в Мосул. Джихадистите контролираха града повече от три години.", "date": "2017.07.21", "title": "Откриха джихадистки съпруги от Европа и Канада в тунел в Мосул"}
{"url": "https://www.24chasa.bg/novini/article/6348653", "text": "Парламентът отхвърли законопроекта на БСП за предучилищно и училищно образование, предвиждащ отпадане на държавното финансиране на частните училища, съобщава „Фокус“. „За“ законопроекта гласуваха 66 народни представители, „против“ – 84 и „въздържали се“ - 38 , с което той бе отхвърлен. Предложените промени предвиждаха още основните държавни образователни стандарти да се приемат от Народното събрание, въвеждане на правилото един учебник по предмет за всеки клас, както и минимален праг от 4% за финансиране на образованието. В рамките на дебата депутатът от БСП Донка Симеонова заяви, че промените в Закона за училищното и предучилищното образование на БСП целят качествено образование и равен достъп на всички деца до него. От своя страна зам.-министърът на образованието Таня Михайлова обясни, че предложените от БСП разпоредби част от държавните образователни стандарти да се приемат от Народното събрание поставят юридически проблеми. Според заместник-председателя на ПГ на ГЕРБ Снежана Дукова в зала не се разглеждаше закона за предучилищното и училищното образование на Корнелия Нинова, а закон от 1911 г.", "date": "2017.07.21", "title": "Парламентът отхвърли законопроекта за предучилищно и училищно образование"}
{"url": "https://www.24chasa.bg/novini/article/6348652", "text": "Звездата на американския футбол О. Джей Симпсън получи право на условно освобождаване от затвора, след като излежа девет години за опит за въоръжен грабеж, съобщиха осведомителните агенции. Комисията за предсрочно освобождаване в Кърсън сити реши, че той ще може да излезе от затвора през октомври, инфомира БТА. Седемдесетгодишният спортист бе осъден през 2008 г. на 33 години затвор за това, че през 2007 заедно със свой приятел нахлу в хотелска стая в Лас Вегас при колекционер на спортни трофеи и заплашвайки го с пистолет, му отне купи, които е спечелил. Преди това, през 1994 г., той бе оправдан в процес за двойно убийство, който прикова вниманието на цяла Америка. Спортистът бе обвинен, че е убил съпругата си Никол Браун и приятеля й Рон Голдман. През 1997 г. бе осъден за плати глоба от 33,5 милиона долара по граждански иск, заведен от близки на Голдман. Решението за предсрочното освобождаване бе взето след емоционално изслушване, на което Симпсън каза, че за деветте години в затвора е осъзнал грешките си и че иска да прекара живота си с роднините си и четирите си деца. Комисията прецени, че имайки предвид доброто му поведение в затвора и факта, че това е била първата му присъда, той представлява минимален риск за обществената сигурност и може да бъде пуснат условно. Деветте години, които спортистът прекара в затвора, са минималният срок, който се изискваше, за да се обсъжда молбата му за предсрочно освобождаване.", "date": "2017.07.21", "title": "О. Джей Симпсън ще бъде освободен предсрочно"}
{"url": "https://www.24chasa.bg/novini/article/6348686", "text": "Директорът на турската сеизмологична служба Халюк Йозенер оповести, че по последни данни  , съобщава Догу хабер ажансъ (ДХА), цитирана от “Фокус“.  В станцията на пристанище Бодрум измереното цунами е било максимум 13 сантиметра, посочва още ДХА.", "date": "2017.07.21", "title": "По последни данни трусът в Егейско море е с магнитуд 6,6, цунамито до 13 см."}
{"url": "https://www.24chasa.bg/novini/article/6348680", "text": "ТИР-ът е багаж на шофьора. това е приел в свое решение на Върховният административен съд, с което се отменя ревизионен акт на Националната агенция по приходите. Това казва на правителственото заседание вчера министърът на финансите Владислав Горанов. Премиерът Борисов допуска, че това е виц. Ето стенограмата: “Владислав Горанов: Това, което искам да споделя с вас е, че с Решение № 9395 на Осмо отделение на Върховния административен съд от 17 юли 2017 г. след задълбочен анализ Административният съд отхвърля жалбата на НАП срещу отмяната на ревизионен акт, като стига до извода, че ТИР-ът е багаж на шофьора. Това само го споделям, за да разбирате колко е трудно понякога на администрацията да се справи със сложните казуси, които възникват пред нея. Когато говорим за съдебна реформа, тя прониква във всяка част на нашия обществен и икономически живот и стига до там, че ТИР-ът става багаж на шофьора. Бойко Борисов: Аз освен да го приема това като виц, не мога да допусна, че това е истина. Владислав Горанов: Има го на сайта на съда, Решение № 9395 от 17 юли. В името на народа и следва. Бойко Борисов: Затова госпожа Захариева и госпожа Цачева, нали пратихме едно писмо, защото дори най-малкият коментар по темата ще се приеме, че едва ли не се месим или нещо казваме, до Брюксел, съдиите и прокурорите, така както искахме за прокурорите, така и за съдиите да дойдат и ето по такива теми да се произнесат и да си обясняват там, просто ако това е вярно. Аз не мога да го приема, че е вярно, въпреки че Горанов чете дела, да приемеш че камионът, ТИР-ът отзад ти е багажа, значи машинистът може целият влак да му е също багаж по тази логика с товарите. Просто не ми се ще. Затова да се иска проверка и на съдии и на прокурори, както беше по прокурорите, вие сте искали, но ето по такива дела да дойдат и обяснявайте се. Ние искаме от НАП да събере приходи да има за заплати, да има за пенсии, ТИР-ът - багаж. Сега това не е само, в края на краищата ако е така, разбира се. И го провери дали е така. И госпожа Цачева като отиде на Висшия съдебен съвет. Това малко звучи като синджирът си дойде, козата я няма. Точно за това са тези проверки или ние не ги наричаме проверки, а механизъм за подкрепа и подпомагане. Нека да ни подкрепят и да ни подпомогнат, но не може НАП да кажат не събираме или сме осъдени или няма да си съберем приходите от този ТИР, защото той се явява багаж на шофьора. Повтарям, проверете го.” ", "date": "2017.07.21", "title": "Съдът: ТИР-ът е багаж на шофьора. Борисов: Приемам го като виц (Стенограма)"}
{"url": "https://www.24chasa.bg/novini/article/6348702", "text": "Без резултат приключи издирването на 16-годишния Кристиян. Това каза кметът на Триград Цветан Славков, цитиран от “Фокус“. По думите му преди дни е имало информация, че Кристиян е бил видян от жени, отишли за гъби, но тя се е оказала невярна. При инцидента пострадаха петима души. Сред тях е и 6-годишно момиче. Случаят се наблюдава от Районната прокуратура в Девин, образувано е досъдебно производство. Издирването на момчето продължи 12 дни и в него се включиха служители на МВР и местни доброволци.", "date": "2017.07.21", "title": "Кметът на Триград: Спираме издирването на 16-годишния Кристиян"}
{"url": "https://www.24chasa.bg/novini/article/6348703", "text": "Европейската комисия може да фокусира повече вниманието си върху борбата срещу киберзаплахите и киберпрестъпността, отбеляза министър-председателят Бойко Борисов по време на срещата му в Министерския съвет със заместник-председателя на ЕК и комисар по работни места, растеж, инвестиции и конкурентоспособност Юрки Катайнен. Това съобщиха от пресцентъра на Министерски съвет. Според премиера Борисов това ще бъде в интерес на сигурността всички държави-членки на ЕС, предвид бързото развитие на технологиите. По време на разговора беше обсъдена темата за предстоящото българско председателство на Съвета на ЕС през 2018 година. Борисов изтъкна, че едно от трите ключови послания на страната ни ще бъде конкурентоспособността на европейската икономика. Акцент ще бъде поставен върху подкрепата на предприемачеството, растежа и работните места, задълбочаването на Икономическия и паричен съюз, устойчивата околна среда и ефективен Енергиен съюз. Двамата се обединиха около значението на европейските средства и тяхното ефективно и разумно използване, така че да се постигне максимален ефект за гражданите на ЕС. Премиерът Борисов изтъкна, че благодарение на европейската солидарност, в страна ни се реализират редица проекти от голяма обществена полза. Той даде пример с метрото в София и други обекти в сферата инфраструктурата и екологията.", "date": "2017.07.21", "title": "Борисов: Борбата с киберпрестъпността изисква повече внимание от ЕК"}
{"url": "https://www.24chasa.bg/novini/article/6348715", "text": "Главният прокурор Сотир Цацаров поиска имунитета на Живко Мартинов, депутат на ГЕРБ от Добрич.  Причината за искането са данни събрани от прокурор от спецзвеното по антикорупция на прокуратурата. Същата информация е потвърдена от ДАНС, след направена проверка. Повече подробности по случая държавното обвинение ще предостави днес на брифинг в Съдебната палата. ", "date": "2017.07.21", "title": "Цацаров поиска имунитета на депутата от ГЕРБ Живко Мартинов"}
{"url": "https://www.24chasa.bg/novini/article/6348719", "text": "Трябва да се положат усилия да се доведе до край процедурата за купуването на новия изтребител, която вече е на пет години. Това каза в сутрешния блок на телевизия Европа бившият министър на отбраната Ангел Найденов. Според него крайният и най-нежелан вариант е отказ на правителството от сделка. \"След решението на парламентарната комисия, трябва да се вземе решението на правителството за продължаване на преговори с участниците, финализиране на тези преговори, което, като време, поне до този момент, експертите казват, че отнема от 6 месеца до 1 година, следователно няма как да се сключи договора в рамките на 2017-та година и няма как да бъдат използвани средствата, които бяха заложени в бюджета за първата вноска за реализиране на проекта\", каза Ангел Найденов. Ангел Найденов каза още, че е възможно модернизацията на отделните видове войски да върви паралелно. Той изрази надежда, че до края на годината ще бъде финализирана процедурата за новите патрулни кораби, да се сключи договор и да се ползват средствата, които са предвидени за целта в бюджета.", "date": "2017.07.21", "title": "Ангел Найденов: До 1 г. може да отнеме сключването на сделка за нов боен самолет"}
{"url": "https://www.24chasa.bg/novini/article/6348724", "text": "През следващите седмици САЩ ще забранят на американските граждани да посещават Северна Корея, предава Франс прес, цитирана от Фокус. Подготвяната мярка, която потвърдиха две туристически агенции, ще бъде наложена само няколко седмици след смъртта на американския студент Ото Уормбиър. Според източниците на агенцията забраната ще влезе в сила на 27 юли, когато се отбелязва годишнината от края на Корейската война. Ще бъде даден 30-дневен гратисен период на американците, които вече се намират в изолираната комунистическа страна.", "date": "2017.07.21", "title": "САЩ въвеждат забрана за посещение на Северна Корея"}
{"url": "https://www.24chasa.bg/novini/article/6348731", "text": "Силна експлозия е разтърсила южните райони на египетската столица Кайро, съобщава TACC, цитирана от “Фокус“. Към момента няма данни за причините за взрива. Няма постъпила информация за жертви или пострадали.                                                                                                                                                                                                                                                                                                                        ", "date": "2017.07.21", "title": "Силна експлозия разтърси южните райони на Кайро"}
{"url": "https://www.24chasa.bg/novini/article/6348723", "text": "БСП ще изпрати писмо до Специализираната прокуратура - молим да бъде оповестен списъкът на политиците, които са финансирани от КТБ. Това каза лидерът на БСП Корнелия Нинова пред журналисти във връзка с обвинителния акт за КТБ, предаде Агенция „Фокус“. „Вчера Специализираната прокуратура внесе обвинителен акт по КТБ и обяви един документ публичен - „Общ поглед върху модела КТБ“. В този документ и в публичните изявления на прокуратурата има констатации, че от КТБ са финансирани политици“, заяви Нинова и обясни, че БСП ще изпрати писмо до административният ръководител на Специализираната прокуратура прокурор Иван Гешев с молба този списък да бъде оповестен. Нинова мотивира искането си с това, че КТБ е огледало на целия Преход – бизнес, икономически и политически интереси. По думите ѝ всичко това е на гърба на народа. „С това разследване, с връщането на чувството за справедливост можем да сложим край на модела КТБ, а и на модела на политиката на Прехода, правена по този начин – задкулисно, в личен интерес, за пари, обвързаности, особено на политическата класа. Ето защо имаме нужда и ние, и обществото от пълна прозрачност. Нека този списък на политиците бъде оповестен публично“, призова лидерът на БСП. Попитана защо само името на Николай Бареков е било оповестено вчера, Нинова заяви, че може би няма конкретна причина. „Това още повече засилва аргумента ни да не е този или онзи само, а да се изнесе пълната информация. Обществото има нужда от тази прозрачност и от пълната истина за КТБ“, каза Нинова. В отговор на въпрос дали смята, че има и други политици освен Бареков, тя отговори, че не смята нищо, а цитира доклада на прокуратурата, в който се посочва, че има финансиране на политици и получаване на парични суми от Цветан Василев на различни лица от политическия живот. Попитана как ще постъпи, ако се окаже, че сред тези политици има и такива от БСП, Нинова заяви, че към този въпрос и чувството за справедливост се отнася принципно.", "date": "2017.07.21", "title": "Нинова: Спецпрокуратурата да публикува списъка на политиците, финансирани от КТБ"}
{"url": "https://www.24chasa.bg/novini/article/6348741", "text": "Турският министър на министърът на икономиката Нихат Зейбекчи заяви, че германските инвестиции в Турция са напълно гарантирани от турското правителство и законите, предаде Ройтерс, цитирана от БТА. В интервю за агенцията Зейбекчи опита да намали увеличаващото се напрежение между двете страни съюзнички в НАТО, като посочи, че кризата с Германия е временна и двете страни трябва да се въздържат от думи, които може да причинят дълготрайни икономически загуби. Твърденията, че турските власти са предали на Германия списък с компании, свързани с мюсюлманския проповедник Фетхуллах Гюлен, не са верни. Това е фалшива информация, каза Зейбекчи пред Ройтерс късно снощи. Кризата между Германия и Турция е временна, добави Зейбекчи. Тази седмица германският в. \"Цайт\" писа, че турското правителство е предало на германските власти списък с имената на 68 лица и компании (включително Даймлер и БАСФ), които Анкара подозира в подкрепа на тероризма и в частност във връзки с Гюлен. Според турските власти мрежата на живеещия в САЩ Гюлен стои зад опита за преврат на 15 юли м. г.", "date": "2017.07.21", "title": "Турски министър: Инвестициите на Германия в страната ни са гарантирани"}
{"url": "https://www.24chasa.bg/novini/article/6348738", "text": "“Това, което се случи през последните дни с промяната на мярката на шведа Ралф Сундберг и пускането му под домашен арест е безобразие.“ Делото се е гледало при закрити врата и за мен също бе изненада, когато научих, направо получих шок“, сподели пред \"24 часа\" районният прокурор на Несебър Радост Бошнакова. \"Не подлагам на съмнение обаче решението на колегата от бургаския окръжен съд, който безкрайно уважавам. Явно той е бил подведен, но аз няма да оставя нещата така\", добави прокурорката. Тя е и наблюдаващ прокурор по делото с шведа, брутално изритал в лицето камериерка в Слънчев бряг. Прокурорката се закани, че ще разследва адвокатът на шведа Никола Атанасов от София за документно престъпление, тъй като се оказва, че е подал документ с невярно съдържание в бургаския окръжен съд. Става дума за предоставен документ, според който Ралф Сундберг имал резервация в хотел “Планета“ в Слънчев бряг, където да изтърпява мярката си “домашен арест“. От хотела обаче категорично отричат да имат някакъв наем за договор с лицето и когато шведът е бил конвоиран до въпросния хотел на 20 юли, излизайки от затвора чужденецът изобщо не е допуснат до хотелския комплекс. След създалата се суматоха затова къде все пак да бъде настанен той, с разпореждане на районен съд Несебър е настанен в апартамент в квартал \"Стадиона\" в Слънчев бряг. В момента в жилището пред сграда “Калифорния“ има полицейска охрана. ", "date": "2017.07.21", "title": "Прокурорката по делото на шведа - бияч: Адвокатът му е дал неверен документ!"}
{"url": "https://www.24chasa.bg/novini/article/6348763", "text": "Окръжна прокуратура-гр. Плевен внесе обвинителен акт в Окръжен съд-гр. Плевен срещу 26 годишния неправоспособен Веселин М. от с. Брегаре, Плевенска област, за това, че на 14.02.2017 г., в с. Брегаре, Плевенска област, при управление на лек автомобил „Мерцедес Ц-320”, нарушил правилата за движение по пътищата, като се движил с по-висока от установената скорост – 128.75 км/ч – и по непредпазливост причинил смъртта на брат си Емил М., като деянието е извършено от него в пияно състояние – 2.1 промила. Предстои насрочване на делото за разглеждане от съда.", "date": "2017.07.21", "title": "Предадоха на съд мъж, убил брат си при катастрофа"}
{"url": "https://www.24chasa.bg/novini/article/6348716", "text": "Честър Бенингтън изгуби битката с \"демоните си\" вчера, след дълга борба срещу наркотиците и депресията, пише \"Мирър\". Неговата смърт потресе милиони хора по света. Смяташе се, че вокалистът на Линкин Парк се е преборил с депресията, която го следваше през по-голямата част от живота му. Той оставя зад себе си любящо семейство, сред което е втората му съпруга Талинда Бентли, която го спасява от ръба и казва, че животът им заедно ги прави силен по начин, по който никога не е смятала за възможен. Аферата им започва през 2004 г., когато техен общ приятел ги запознава. Няколко дни след като се срещат, те започват да живеят заедно. Талинда, която е бивш модел на „Плейбой“, има три деца с Честър - 11-годишният Тайлър Лий и близнаците Лила и Лили. Честър се жени за Бентли, малко след като се развежда с първата си съпруга - Саманта Мари Олит. В интервю през 2009 г. Честър разкрива, че втората му съпруга му помага адски много да се бори с депресията. \"Разводът ми беше едно от най-лошите и най-хубавите неща, които някога са ми се случвали в живота. Всичко, за което бях работил толкова упорито, изчезна. Всичко. Беше трудно да се откажа от всичко това, беше трудно и за моето его. Отидох да живея в Санта Моника и през цялото това време бях изтощен. Но в крайна сметка се научих, че трябва да продължа напред. След развода ми аз се влюбих. Запознах се с Талинда и си знаех, че това е жената за мен. Тя се премести да живее при мен седмица, след като започнахме да излизаме. 41-годишният Честър често пише любовни послания към съпругата си: \"Дай ми усмивка. Дай ми знак, за да проправя пътя си и да получа това, за което дойдох, защото ти не дойде лесно.... И тогава попадам в океан, вътре в очите ти, вземи ме по-навътре, където цялата болка Умира.\" В друг любовен стих в инстаграм Честър пише следното: \"Очите й са като стрелите изстреляни от носа на Купидон. Усмивката й като каньони, в които съм паднал. Гласът й е като врабче. Пръстите й като копринената прежда и това пази тялото ми топло. Думите й са като вятър, който те гъделичка.\" Часове след смъртта на Честър, единственият пост, който е останал в профила на Талинда в инстаграм, е снимка от годишнина от сватбата им през януари 2016г.", "date": "2017.07.21", "title": "Съпругата на Честър Бенингтън опита да спаси него и бурната им любов"}
{"url": "https://www.24chasa.bg/novini/article/6348765", "text": "Българи, които са се намирали  , разказаха за  , че трусът се е усетил силно и хората са се уплашили. Стоян Барабаров, който работи на остров Кос, разказа, че трусовете са продължили през цялата нощ и е имало паника. „Хората пищяха по горните етажи, страшничко си беше. Имаше доста други трусове, които продължиха цяла нощ, може би повече от 50“, разказа Барабаров. Той работи в хотел и през цялата нощ и сутринта е успокоявал притеснените туристи. Бяха доста уплашени, всички излязоха на улиците. Имаше хора, които спяха по улиците. Имаше и такива по дискотеките, които не са разбрали заради алкохола, добави той. В Бодрум единствената организирана група е от около 30 души. Местният им екскурзовод Руслан Иванов разказа за bTV, че всички те са добре и не са изплашени. По думите му местните не са били толкова притеснени, колкото туристите и чужденците, тъй като курортът е в земетръсна зона. „Силно се усети. Стреснаха се хората, защото не беше слабо земетресението, но въпреки това нямаше паника. Хората излязоха по улиците, изчакаха да минат трусовете и се прибраха по къщите си. Местните са свикнали, но като че ли чужденци и туристи се поизплашиха повече“, разказа Иванов. Въпреки силата на труса, разрушенията в Бодрум са минимални, каза още той. Разрушения няма почти никакви, паднала е мазилка от няколко минарета, две или три, тъй като са по-стари. Иначе самите сгради са до два етажа по правило, добави той. Самият Руслан е от Перник и казва, че трусът от 5,6 по Рихтер от 2012 г. го е стреснал повече. „Тук може би, понеже епицентърът е във водата, затова се усети по-слабо“, предположи той. ", "date": "2017.07.21", "title": "Българи в зоната на труса: Усети се силно, страшничко беше"}
{"url": "https://www.24chasa.bg/novini/article/6348783", "text": "Турските власти са изпратили кораб на , за да бъдат евакуирани над 200 турски граждани, съобщава ТАСС, предава БТА.   Работим по евакуацията от Кос на над 200 наши граждани. Заради щети, нанесени на пристанището и митницата на острова местните власти не приемат кораби от Бодрум или от различни части на Гърция. Договорили сме се обаче да бъде изпратен кораб до пристанище, разположено в близост до основното пристанище на острова, посочи пресслужбата. На кораба ще бъдат качени част от турските туристи, които ще бъдат транспортирани до Бодрум, след което корабът ще извърши второ плаване до Кос. Турското министерство на външните работи потвърди гибелта на гражданин на Турция на остров Кос по време на земетресението. За съжаление загина един турски гражданин. Друг гражданин бе тежко ранен и е транспортиран в болница в Атина. Още един турчин се намира в болница със счупен крак, той изрази желание да се върне в родината си, се казва в съобщението на пресслужбата. Двама души загинаха при мощното земетресение с магнитуд 6,7 по Рихтер (според Американския геофизичен институт). Над 200 души бяха ранени при труса, засегнал остров Кос и турското егейско крайбрежие. Досега са регистрирани над 160 вторични труса, съобщава електронното издание на турския в. \"Миллиет\".", "date": "2017.07.21", "title": "Турция изпрати кораб на гръцкия о-в Кос за евакуирането на над 200 турски граждани"}
{"url": "https://www.24chasa.bg/novini/article/6348827", "text": "Пловдивският районен съд уважи искането на прокуратурата и остави в ареста 20-годишният Цветан Петков. Заедно с брат си Петър те биха бременна жена на магистрала \"Тракия\" преди дни. Цветан твърди, че не е посягал на 20-годишната жена. Магистратите наложиха най-тежката мярка, мотивирайки се с факта, че Петков има влязла в сила присъда неотдавна и можел да извърши друго престъпление. Той е признат за виновен и е получил 2 г. условно за нанасяне на средна телесна повреда. Брат му Петър бил в тежко състояние в Пирогов със счупена челюст, стана ясно в пловдивския съд. Полицаи са открили свидетел на побоя. Това е жена, която твърди, че е видяла как братята налагат 31-годишния мъж и бременната му приятелка. Очевидката обаче не могла да посочи кой е посегнал пръв. Самият Цветан Петков отрича той и брат му да са започнали кавгата. По данни на полицията причината за побоя е било натоварено движение в лявата лента на магистралата, което попречило на братята бързо да се придвижат. След като изпреварили двойката, те им засекли пътя и принудили 31-годишният шофьор да спре. Последвал бой. Биячите били заловени на входа на София.", "date": "2017.07.21", "title": "Единият от братята биячи на магистралата  остава в ареста"}
{"url": "https://www.24chasa.bg/novini/article/6348797", "text": "Окръжна прокуратура – Пловдив наблюдава дело за убийството на дете на 1 година и 10 месеца, извършено на 18 срещу 19 юли 2017 г. в град Стамболийски. Това съобщиха от пресцентъра на Апелативна прокуратура-Пловдив. След извършени от разследващите полицаи при отдел “Криминална полиция” към ОДМВР – Пловдив множество незабавни действия по разследването, е установено, че извършител на тежкото престъпление е майката на детето, която е задържана. Предстои днес да й бъде повдигнато обвинение и да бъде задържана от наблюдаващия прокурор за срок от 72 часа.  ", "date": "2017.07.21", "title": "18-годишна удушила бебето си в Стамболийски"}
{"url": "https://www.24chasa.bg/novini/article/6348828", "text": "Предвижда се изграждането на затвор с център за обучение на персонала на територията на Кремиковци. Той ще има 200 килии за 400 затворници. Това заяви министърът на правосъдието Цецка Цачева в отговор на въпрос по време на седмичния парламентарен контрол. Затворът ще има разгърната площ от 7500 кв.м, а в учебния център към него ще бъде с капацитет от 100 обучаеми. Изграждането му трябва да започне в началото на 2018 г. , каза още Цачева. Затворът ще отговаря на всички европейски стандарти. Финансирането на проекта ще бъде по линията на Норвежкия финансов механизъм, обясни министърът. По думите на Цачева не може да бъде цел на едно управление да насища територията на страната с обекти за изтърпяване на наказания. Тя обаче призна, че само с реновиране не може да се изпълнят ангажиментите по отношение на европейските норми за условията за изтърпяване на наказания \"лишаване от свобода\". Правосъдният министър заяви, че е наложително изграждането на нов затвор. Цецка Цачева каза още, че през последните три години са ремонтирани и реновирани множество затворнически общежития и затвори - в Бургас, Варна, Ловеч, Стара Загора и други.", "date": "2017.07.21", "title": "Цачева: През 2018 година започваме да строим нов затвор в Кремиковци"}
{"url": "https://www.24chasa.bg/novini/article/6348800", "text": "Жена беше подведена под отговорност за убийството на мъжа си по свидетелство на папагала й Бъд, който не спирал да крещи \"Недей да стреляш, недей да стреляш!\", пише в. \"Метро\", предава БТА. Кървавата драма се разиграла през месец май 2015 година. Пернатото повторило последните призиви на господаря си Мартин Дърам, преди да бъде разстрелян от съпругата му Глена. Тя гръмнала цели пет пъти половинката си, преди да посегне на себе си. Глена от град Мичиган си причинила рана на главата в опит за самоубийство, но лекарите успели да я спасят. След убийството на Мартин папагалът Бъд станал собственост на бившата съпруга на покойника, Кристина Келър. Времето минавало, а папагалът непрекъснато повтарял \"Недей да стреляш\" с гласа на застреляния. Това били последните думи преди смъртта му. Присъдата срещу Глена Дърам ще бъде произнесена на 28 август и по всяка вероятност тя ще получи доживотно наказание.", "date": "2017.07.21", "title": "Папагал помогна в разследването \nна убийството на господаря си (Видео)"}
{"url": "https://www.24chasa.bg/novini/article/6348706", "text": "Изследвания на Европейския орган за безопасност на храните е установило, че по отношение на оловото не съществува праг, под който експозицията на децата на олово да не води до сериозни последици за здравето. Дори ниското наличие на олово може да причини увреждане на нервната система на мозъка на детето през първите му 7 години и това да доведе до намаляване на когнитивните му функции, т.е. възможността на детето да възприема повече информация. Това се посочва в проект на Постановление, което правителството ще приеме през месец август, предаде  Вносител на постановлението е министърът на икономиката Емил Караниколов и то касае промяна на Наредбата за изискванията към детските играчки, която ще бъде приведена според изискванията на европейска директива.", "date": "2017.07.21", "title": "Караниколов предлага мерки за играчките, пълни с олово над нормата"}
{"url": "https://www.24chasa.bg/novini/article/6348858", "text": "Повече от 3000 разрешителни за сезонна работа у нас на граждани на трети страни са издадени към момента. Това коментира в Русе министърът на туризма Николина Ангелкова, предава БТА. Почти 2900 работници са само от Украйна. Ангелкова обясни, че само в \"Албена\" са заети над 1000 души от тази страна. Министърът на туризма обясни, че още през миналата година са били приети промените в закона за трудовата мобилност и трудовата миграция, така че да могат да се издават разрешителни за работа до 90 дни при облекчени условия за седем дни. \"Това е възможност на работодателите, като всеки един сам преценява какво да направи - дали да наеме работници от трети страни, дали да се възползва от квалификационните и преквалификационните центрове и да вложи в образование и обучение на кадри още от ученическата скамейка\", обясни Ангелкова.", "date": "2017.07.21", "title": "Ангелкова: Над 3 000 чужденци са на сезонна работа у нас"}
{"url": "https://www.24chasa.bg/novini/article/6348936", "text": "Доброволно се отказвам от имунитета си, заяви депутатът от ГЕРБ Живко Мартинов, на когото по-рано днес главният прокурор Сотир Цацаров поиска снемане на полагащата се по закон защита срещу съдебно производство. От години ме атакуват леви сили, обяви в кулоарите на парламента народният представител от Добрич. Недоброжелателите му дължали наеми за имоти, собствеността на трите му фирми.", "date": "2017.07.21", "title": "Депутатът от ГЕРБ Живко Мартинов се отказва от имунитета си"}
{"url": "https://www.24chasa.bg/novini/article/6348883", "text": " Това установили разследващите. Той бил пъхнат в устата на момиченцето, което е на година и 10 месеца и е причинил смъртта, като е спрял притока на въздух, твърдят съдебни медици. Пловдивската окръжна прокуратура наблюдава случая и ще задържи заподозряната майка за 72 часа. Стамболийски настръхна от зверството, извършено на 17-и срещу 18 юли т.г. Клошар открил в четвъртък вечерта трупът на детето в покрайнините на града. То било съблечено голо, имало само памперс. До него били намерени и дрехите му. Все още се изясняват причините за убийството. Майката Гергана била от село в Северозападна България и от известно време дошла да живее в Стамболийски. Засега разследващите са установили, че извършител на тежкото престъпление е майката.", "date": "2017.07.21", "title": "Майката убийца от Стамболийски пъхнала чорап в устатата на детето"}
{"url": "https://www.24chasa.bg/novini/article/6348917", "text": "Районната прокуратура в Козлодуй внесе за разглеждане в съда обвинителен акт срещу Б.Илиев за изнудване с цел имотна облага. Обвиняемият Илиев вече е осъждан, като срещу него има висящо и неприключено в окръжния съд във Враца дело за убийство. Известен е като личност с висока степен на обществена опасност, познат е на органите на МВР и поддържа връзки с криминално проявени лица от региона. Пострадалият Т.Т. се познавал с обвиняемия Илиев, като през м. ноември 2016 г. го помолил за паричен заем в размер на 200 лв., поради нужда от средства за лечение. Исканата сума му била дадена с условие за погасяването й в срок от една седмица и лихва от 200 лв. Пострадалият не успял да се издължи в срок и му занесъл едно прасе с намерението да го даде на Илиев и впоследствие сумата за него да бъде приспадната от задължението. Заемодателят го взел, като оценил животното за сумата от 80 лв. В същото време той заявил на длъжника, че поради просроченото задължение ще трябва всяка седмица да му дава по 200 лв. Това условие два пъти било изпълнено от пострадалия. След тези събития обвиняемият Илиев срещнал на улица жената, с която Т.Т. живеел на съпружески начала, и съобщил, че заради закъснението на погасяване на заема му дължат до март 2017 г., на всяко 25-то число, да изплащат сумата от 300 лв. В противен случай „ще бъдат пребити от синовете му“. Бабата на пострадалия Т. му дала дебитната си карта, по която получавала пенсия от 160 лв. месечно, която той предал на Илиев, за да тегли сумата от банкомата, за да погасява задължението си. Няколко дни по-късно бащата на пострадалия се видял с Илиев и му съобщил, че няма да му се дават повече пари за задължението, тъй като са дали достатъчно и да остави сина му на мира. На 26 декември 2016 г. сутринта пред дома на пострадалия Т.Т. спрял автомобил, от който излезли обвиняемият Илиев с двамата му синове, които носели по една метална тръба и отправяли заплахи на висок глас. След предупреждение от страна на стопаните, че ще се обадят в полицията, тримата се оттеглили. На местопроизшествието пристигнал полицейски патрул, който установил случилото си и извършил действия по издирването на извършителите с цел предупреждение. Следващите дни изнудването продължило чрез обаждания по мобилен телефон, както на пострадалия, така и на негов роднина, за което Т.Т. съобщил в полицията. Два дни по-късно пострадалият при полицейско наблюдение предал на Илиев сумата от 200 лв., след което Илиев, заедно със сина му, били задържани от органите на реда. В хода на досъдебното производство обвиняемият не се призна за виновен в това, че чрез сила и заплашване принудил пострадалия мъж да му плати сумата от 860 лв. за даден от него заем в размер на 200 лв. Предстои насрочване на делото от съда.", "date": "2017.07.21", "title": "Излащан с прасе дълг отива на съд в Козлодуй"}
{"url": "https://www.24chasa.bg/novini/article/6349119", "text": "Европеският съюз е готов да помогне на Гърция за преодоляване на  . Това обяви еврокомисирят за хуманитарната помощ Христос Стилианидис, цитиран от ТАСС, предава БТА. Внимателно следим ситуацията след земетресението в Егейско море и Евросъюзът е готов да помогне, каза Стилианидис. В петък земетресение с магнитуд 6,3 по Рихтер разлюля турския бряг и гръцкия остров Кос, причинявайки жертви и разрушения. Епицентърът на труса бе локализиран на 10 км от турския курорт Бодрум и на 16 км от гръцкия остров Кос. След това са регистрирани десетки вторични трусове с магнитуд от 4 до 4,7 по Рихтер. ", "date": "2017.07.21", "title": "ЕС ще помогне на Гърция в справянето с щетите от земетресението на остров Кос"}
{"url": "https://www.24chasa.bg/novini/article/6349148", "text": "Министерството на туризма ще работи Дунав да стане привлекателен за гости от цяла Европа. Това намекна в Русе министър Николина Ангелкова, която откри в дунавския град кръгла маса „Римска граница на територията на трансграничния регион Румъния-България“. Пред журналисти след кръглата маса министър Ангелкова коментира, че ще подкрепи дунавските общини и лично община Русе в усилията да се инициират промени в Закона за водите, за да може да се използва крайбрежието на река Дунав и то да се превърне в притегателен център за привличане на туристи. Това ще позволи на областните управители и общините в зоните около реката да се обособят центрове за почивка на гражданите и на туристите, особено през лятото. „Богатството, което природата ни е дала, трябва да се развива, за да привличаме повече български и чуждестранни туристи“, заяви министърът. „Русе има огромен потенциал като туристически регион и може да бъде с водеща роля в развитието на културно-историческия туризъм особено след като градът вече е седалище на Българо-румънския технически секретариат по приоритетна област 3 на Дунавската стратегия”, призна Николина Ангелкова. Инициативата е в рамките на проекта Програма Interreg V-A Румъния-България 2014-2020 г. и е с водещ партньор Асоциацията на дунавските общини „Дунав” (АДО). „Целта на проекта е да се стимулира използването на общото културно наследство в трансграничния регион чрез развитие и промотиране на интегрирания туристически продукт. Министерството подкрепя създаването на съвместни туристически маршрути и услуги, насочени както към традиционните пазари, така и към нови далечни дестинации като Китай, Индия, Япония и др.“, каза министър Ангелкова. Тя допълни, че в момента се проучва възможността за създаването на общи продукти с Гърция, Румъния и Сърбия, които да са насочени към китайския пазар. Страната ни има какво да предложи на китайските туристи, като през 2016 г. е отчетен ръст от 24% спрямо 2015 г.“, подчерта министър Ангелкова. Според нея, новият туристически маршрут „Римска граница на територията на трансграничния регион Румъния-България“ ще надгради реализираните преди две години проекти на Съвета на Европа „Пътят на римските императори“ и „Пътят на виното“. Това показва усилията, полагани за промотирането на Русе като туристическа дестинация пред перспективни пазари като Индия и Япония, които Световната организация по туризъм (СОТ) оценява високо като източник на приходи с цел туризъм. Хубаво е да сме подготвени със съвместни продукти за далечните пазари. Това е предизвикателство за следващите 5 години. Анализите показват, че 11% от чужденците, които посещават България, идват с цел културен туризъм, отбеляза министърът. Радвам се, че община Русе е толкова активна и полага усилия за реализиране на потенциала в областта за туризма. По думите на министър Ангелкова освен рекордна за целия български туризъм, 2016 година бе изключително успешна и за Русенския регион с ръст над 5% на пренощувалите лица и с над 11% увеличение на приходите. „Русе е център на Дунавския туристически район и в града ще бъде седалището на организацията за управлението му. Министерството на туризма ще подпомогне създаването и функционирането на организациите на туристическите райони със средства по Оперативна програма „Иновации и конкурентоспособност“, каза министърът.", "date": "2017.07.21", "title": "Министерството на туризма ще работи Дунав да стане привлекателен за туристи"}
{"url": "https://www.24chasa.bg/novini/article/6349160", "text": "Ловешката болница постепенно започва да излиза от кома /диагнозата й бе поставена от зам.-министърът на здравеопазването/. Подобрението в статуса на лечебното заведение се потвърждава от първите парични преводи. Те бяха обещани от министърът проф. Николай Петров преди дни в Ловеч, а днес вече поетия ангажимент е изпълнен. Тази информация е подал прокуристът д-р Георги Васев до областния управител Георги Терзийски. На персонала на областната болница са преведени вече дължимите заплати за периода 1 февруари - 30 април в размер на 330 000 лв. Направен е и превод към МБАЛ - Троян в размер на 5 600 лв., като средствата са дължими за медикаменти и консумативи. До края на деня ще бъде заредена и болничната аптека на МБАЛ \"Проф. д-р Параскев Стоянов\" с лекарства и консумативи на стойност 15 хил. лв. Освен това днес за разплатени и 17 700 лв. за просрочени вземания по трудови договори на напуснали служители на ловешката болница, съобщават от пресцентъра на областната управа. Днес сме извършили и минимални плащания на добра воля към кредитори в общ размер на 31 080 лв, от които зависи функционирането на работата. С това искаме да покажем добрата воля на новото ръководство за възстановяване на добрите взаимоотношения с контрагентите, подчерта д-р Васев. Той информира още, че продължават разговорите за разсрочване на стари вземания, като радващата новина е, че от вчера, всички запори са вдигнати.", "date": "2017.07.21", "title": "Ловешката болница бавно излиза от кома"}
{"url": "https://www.24chasa.bg/novini/article/6349177", "text": "От 4 на 6 г. затвор беше увеличено наказанието на Любомир Трайков, който на 18 ноември 2016 г. при катастрофа уби трима души на бул. \"Руски\" в Пловдив. Решението е на пловдивския апелативен съд. Според него наказанието, което следва да изтърпи синът на транспортния бос, е 9 г. Но тъй като той признал вината си, делото се гледа по съкратеното производство, а санкцията се намаля с една трета. В мотивите си апелативният съд посочи, че наказанието трябва да бъде увеличено поради високата скорост, с която  Трайков е управлявал \"Ауди А7\" - 99 километра в час. Тя значително надвишава разрешената за движение в градски условия. А и в кръвта му е открита концентрация на алкохол от 0,8 промила. В мелето загинаха Атанас Ламджиев, баща на три деца, Виолета Стоянова и студентката Полина Стоянова. Апелативният съд увеличи и наказанието на Трайков, с което е лишен от право да управлява МПС, от шест на седем години. Решението подлежи на обжалване пред ВКС.", "date": "2017.07.21", "title": "Дадоха още 2 г. затвор на Любомир Трайков, помел трима в Пловдив"}
{"url": "https://www.24chasa.bg/novini/article/6349180", "text": "Новото видео, към песента „Talking to myself”, излезе часове преди смъртта на Честър Бенингтън . Линкин Парк изненадаха феновете си с новия си албум „One More Light”, който излезе през месец май. А новото им видео е монтаж от техни участия на живо, пише сайтът irishexaminer.com. Дейв Фаръл, който е басист на групата, попита феновете си какво мислят за песента, часове преди да разбере за смъртта на Честър. Малко по-късно той сподели пост в Туитър с думите „С разбито сърце съм“.", "date": "2017.07.21", "title": "Линкин Парк пуснаха новото си парче, часове преди смъртта на Честър (Видео)"}
{"url": "https://www.24chasa.bg/novini/article/6349207", "text": "В квартал „Овча купел“ ще бъдат изградени 3.8 км метролинии и 4 нови метростанции, които ще свържат квартала с централната градска част. Само след по-малко от две години и половина, жителите на кварталите, които са трудно обезпечени с градски транспорт в момента, ще могат да стигат до центъра на града за между 12 и 14 минути. Това каза кметът на София Йорданка Фандъкова по време на церемонията по даване на ход на същинските строителни дейности на Линия 3 от метрото в столицата, съобщава „Фокус“. „Проектът за метрото, най-големият и успешен проект, финансиран с европейски средства, е ясно доказателство за ефекта от партньорството между Европейската комисия, националното правителство и Общината. Разбира се, ефектите са безспорни и всички софиянци знаят това“, посочи Фандъкова. По думите ѝ днес започват същинските строителни дейности по изграждането на втория етап от третата линия на метрото. „Важни са също и спестените вредни емисии, вследствие именно на използване на най-екологичния градски транспорт. Очакваме общо, след построяването на третата линия, спестените количества вредни емисии да бъдат около 90 000 тона годишно. Този показател за мен е изключително важен“, каза тя. Кметът на София припомни, че метрото се финансира в последните години със средства от Европейската комисия. „Общо стойността на този участък е близо 102 млн. евро. От тях 68.5 млн. са безвъзмездно европейско и национално финансиране. Столичната община инвестира в този участък 33.4 млн. лв. Най-трудната част, преди да започнем, това са отчуждителните процедури. Около 2.5 млн. сме изплатили за отчуждение и право на преминаване“, съобщи Фандъкова.", "date": "2017.07.21", "title": "Фандъкова: След около 2 г. жителите на „Овча купел“ ще стигат до центъра за 12 до 14 мин."}
{"url": "https://www.24chasa.bg/novini/article/6349171", "text": "Подаде оставка Марк Корало - говорител на външния юридически екип на президента на САЩ Доналд Тръмп, предаде Ройтерс, съобщи БТА. Това е съобщил самият Корало в декларация, разпространена чрез електронната му поща. Той не посочва причините за оттеглянето си. Напоследък в медиите се появиха твърдения, че Тръмп извършва реорганизация на своя юридически екип.", "date": "2017.07.21", "title": "Оттегли се говорителят на външния юридически екип на Тръмп"}
{"url": "https://www.24chasa.bg/novini/article/6349205", "text": "Адвокатите на банкера Цветан Василев не защитават обществена кауза. На тях им се плаща от обвиняемия. Това коментира главният прокурор Сотир Цацаров във връзка с внасеното дело за източване на над 2,5 млрд. лв. от КТБ в съда и изявления на защитниците, че обвиненията не са надеждни. Обвинителят отговори и на лидера на БСП Корнения Нинова за искането й да бъде оповестен списъкът на политиците, които са финансирани от КТБ. \"Предстои делото да се разгледа в съд при открити врати\", каза  Цацаров и препоръча на соцдепутатката да си прочете Наказателно-процесуалния кодекс. Отделно от голямото дело КТБ Цацаров увери, че се водят и още 23 разследвания. Едно от тях - за данъчно престъпление вчера било внесено в Софийския градски съд.", "date": "2017.07.21", "title": "Цацаров: Адвокатите на Цветан Василев не защитават обществена кауза"}
{"url": "https://www.24chasa.bg/novini/article/6349189", "text": "Българите не трябва да се притесняват след снощния силен трус, който удари Гърция и Турция. Проф Димо Солаков от БАН заяви за  , че за този регион сеизмичната активност е съвсем нормална. В момента продължават вторичните трусове, някои от които може да са с по-висок магнитуд. \"За този регион сеизмичната активност е съвсем нормална. Остров Кос и курортът Бодрум се намират в една доста сеизмична зона. Там земетресенията достигат няколко сантиметра на година, докато за България, те са десетки пъти по-малко\", каза проф. Солаков Той заяви, че в момента сеизмичната обстановка е нормална за след такова силно земетресение. ", "date": "2017.07.21", "title": "БАН: Няма последствия за България след трусовете в Егейско море"}
{"url": "https://www.24chasa.bg/novini/article/6349252", "text": "Министърът на земеделието, храните и горите Румен Порожанов се срещна в Анкара с министъра на храните, земеделието и животновъдството на Република Турция Ахмет Факъбаба, съобщават от пресцентъра на министерството на земеделието, храните и горите.  Двамата обсъдиха възможностите за повишаване на стокообмена в земеделския отрасъл. По време на срещата министрите направиха преглед на текущата ситуация в животновъдния сектор с цел повишаване на търговията. Министър Порожанов и турският му колега се договориха за сътрудничество в различни сфери, както и за обмен на опит в областта на селекцията и нововъведенията при семената и посадъчния материал. Двамата се договориха през септември тази година, в Анкара, да се проведе съвместен Комитет по земеделие. Работните групи по организацията му ще започнат дейност още от следващата седмица.", "date": "2017.07.21", "title": "Порожанов обсъди с турския си колега възможностите за повишаване на стокообмена в сектора"}
{"url": "https://www.24chasa.bg/novini/article/6349262", "text": "Турският премиер Бинали Йълдъръм днес отхвърли критики на германските власти, които според него целят да предизвикат колебания сред инвеститорите, като добави, че Турция е толкова сигурна, колкото и Германия, предаде Ройтерс, цитиран от БТА. Коментарите на Йълдъръм пред журналисти след петъчната молитва идват, след като Берлин предупреди гражданите си, че пътуването и работата в Турция носят рискове за сигурността. Турският премиер каза, че Турция иска Германия да вземе мерки срещу бойците от забранената Кюрдска работническа партия /ПКК/ и мрежата на живеещия в САЩ проповедник Фетхуллах Гюлен, когото турското правителство обвинява за осуетения опит за преврат преди година.", "date": "2017.07.21", "title": "Йълдъръм: Турция е толкова сигурна държава, колкото и Германия"}
{"url": "https://www.24chasa.bg/novini/article/6349268", "text": "България е въвела ефективно превантивно и компенсаторно средство за защита срещу лоши условия на задържане с приетите от Народното събрание на 25 януари 2017 г. промени в Закона за изпълнение на наказанията и задържането под стража (ЗИНЗС). В последните години бяха предприети и редица мерки за справяне с пренаселеността и лошите материални условия, като например новите правила за разпределение и трансфер на лишени от свобода, ремонтите в местата за лишаване от свобода, изграждане на две нови затворнически общежития в Дебелт и Разделна и др., съобщават от пресцентъра на министерството на правосъдието.  Това посочва Европейският съд за правата на човека (ЕСПЧ) в решението си от 20 юли 2017 г. по делата Атанасов срещу България и Апостолов срещу България, с което обяви за недопустими жалбите срещу България, подадени от двама лишени от свобода. Жалбите са подадени съответно на 21 февруари 2017 г. и 16 март 2017 г., след влизане в сила на по-голямата част от промените в ЗИНЗС. Този закон, изготвен от работна група в Министерство на правосъдието, беше приет в изпълнение на пилотното решение на ЕСПЧ „Нешков и други срещу България“, групата решения „Кехайов срещу България“ и дългогодишните препоръки на Комитета за предотвратяване на изтезанията към Съвета на Европа. Настоящото решение съдържа оценката на ЕСПЧ за направената законодателна промяна в изпълнение на тези препоръки. Първият жалбоподател, е настанен в Затвора в гр. Стара Загора през декември 2016 г. и понастоящем пребивава там. Оплаква се от пренаселеност и ограничен достъп до топла вода. Вторият жалбоподател, е бил настанен в Затвора в гр. Пловдив в периода ноември 2015 – септември 2016 г. Оплаква се от пренаселеност и лоши условия на задържане. Двамата жалбоподатели повдигат оплаквания за лошите условия на задържане в нарушение на забраната за нечовешко или унизително отношение (чл. 3 от Конвенцията), както и за липсата на ефективни средства за защита в тази връзка (чл. 13 във връзка с чл. 3 от Конвенцията). На първо място, ЕСПЧ прави подробен обзор на законодателните промени, приети от Народното събрание на 25 януари 2017 г. На второ място, ЕСПЧ се спира на конкретните нови разпоредби на чл. 276-283 от ЗИНЗС, т.нар. превантивно средство за защита. В решението „Нешков и други срещу България” е констатирано, че в българската правна система не съществува ефективно превантивно средство за защита срещу лоши условия на задържане и пренаселеност. Превантивното средство представлява процедура, чрез която лишеният от свобода може да постигне прекратяване на едно положение, с което се нарушават негови права. Европейският съд намира, че въведеното ново производство отговаря на изискванията на практиката на ЕСПЧ и е ефективно. На трето място ЕСПЧ подробно разглежда специфичното производство за обезщетяване на вреди, предвидено в чл. 284-286 от ЗИНЗС, и намира, че новите разпоредби преодоляват критиките на Съда, направени по отношение на действащия преди измененията ред за обезщетяване на вреди, причинени на лишени от свобода, по чл. 1 от ЗОДОВ. Накрая, ЕСПЧ посочва, че двете нови производства трябва да бъдат използвани от лишени от свобода, които повдигат оплаквания за лоши условия на задържане, преди да подадат жалби до Съда в Страсбург. На базата на гореизложеното, жалбите са отхвърлени като недопустими.", "date": "2017.07.21", "title": "Съдът в Страсбург: България работи за справяне с лошите условия в затворите"}
{"url": "https://www.24chasa.bg/novini/article/6349525", "text": "Турският президент Реджеп Тайип Ердоган осъди коментарите на Берлин, че Турция не е сигурна държава за пътуване и инвестиции. Ердоган призова Германия да се стегне и да се вземе в ръце и посочи, че предупреждението на германското вънншно министерство срещу пътувания в Турция е неоснователно и злонамерено,  Те (Германия) не могат да ни изплашат с тези заплахи, би трябвало да знаят това, каза в реч в Истанбул Ердоган, цитиран от Франс прес. Турският президент също коментира критиките към турската съдебна система, като заяви, че турските съдилища са по-независими от германските. Германското правителство също трябва да даде отчет за терористите, които е подслонило, каза Ердоган. Турският премиер Бинали Йълдъръм също отхвърли коментарите на германските власти, че Турция не е сигурна страна за пътуване и инвестиции. След петъчните молитви Йълдъръм заяви, че целта на подобни изказвания е да посее съмнения в инвеститорите, но че Турция е точно като Германия.", "date": "2017.07.21", "title": "Ердоган: Германия не може да ни изплаши"}
{"url": "https://www.24chasa.bg/novini/article/6349535", "text": "Твърденията на директора на ЦРУ Майкъл Помпейо, че Русия се била месила в американските избори в течение на повече от осем години, минават границата на разумното, заяви днес руският външен министър Сергей Лавров, цитиран от ТАСС. \"Да се твърди, че сме се месили в американските избори през 2008 и 2012 г. означава, че президентът Барак Обама дължи на нас победите си. Оставям това без коментар, то минава границите на разумното\", каза министърът в интервю за телевизия \"Ен Би Си нюз\", предава БТА. Лавров призова Вашингтон по отношение на Сирия да се съсредоточи върху одобрените от Съвета за сигурност на ООН задачи. Той каза, че работата по оформянето на южната зона за деескалация в Сирия ще приключи в най-скоро време. Лавров изрази съмнения в секретността на информацията, предадена му от американския президент Доналд Тръмп на срещата им във Вашингтон през май. На въпрос може ли кризата на Корейския полуостров да се реши със смяна на режима в Пхенян, Лавров отговори, че Русия не вярва във смяната на режими където и да било.", "date": "2017.07.21", "title": "Лавров: Твърденията на шефа на ЦРУ за руска намеса минават границата на разумното"}
{"url": "https://www.24chasa.bg/novini/article/6347705", "text": "Награден фонд от 13 000 лева осигурява Министерството на регионалното развитие и благоустройството (МРРБ) за победителите в конкурса за най-качествено и красиво саниран блок по Националната програма за енергийна ефективност на многофамилни жилищни,  . На победителите ще бъдат раздадени първа, втора и трета награда, съответно 6 000, 4000 и 3000 лева. Те обаче ще се харчат целево – единствено за облагородяването на околоблоковото пространстно на санирания блок. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Изпращайте ги на online@vgb.bg. В първата половина на септември авторитетно жури от архитекти и строителни експерти ще обявят победителите в конкурса и ще раздадат щедрите награди на победителите. Инициативата за фотоконкурса е на \"24 часа\",  . Първи ни  . Ремонтът на блока му (жк \"Митко Палаузов, бл. 12) е започнал на 30 август 2015 г. и е завършил на 2 март 2016 г. След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.07.21", "title": "Покажeте санирания блок, спечелете 13 000 лева и за съседите"}
{"url": "https://www.24chasa.bg/novini/article/6349534", "text": "\"Най-логично е да бъдат разкрити всички политици, които са били финансирани от КТБ. Заради прозрачността и общественото настроение е редно да се знаят имената ми\". Това каза лидерът на БСП Корнелия Нинова в тв предаването \"Лице в лице\" по \"КТБ е пълно огледало на годините на прехода - задкулисни договорки зад гърба на хората. Неговото решаване може да сложи край на модела на прехода. И така да тръгнем към България с други правила и други принципи. Корупция без политически чадър няма, нека да се знаят техните имена. Досега политиката се използваше за лични цели\", добави тя. \"Корупция с четене на закони не се бори, тя се бори с прилагане на закони\", отговори тя на препоръки към нея на главния прокурор Сотир Цацаров. \"Аз поисках срещата с президента Радев по въпроси за националната сигурност като свободната продажба на земеделска земя на чужденци\", добави тя. \"Тя е предназначена за производство на земеделска продукция. В закона, внесен от Порожанов, няма никаква гаранция, че земята ще бъде използвана за такива нужди, по предназначение. Нашата земя е най-евтината в ЕС, ще дойдат чужденци и ще започнат препродажби\", изрази опасенията си тя. \"Моята оценка за кабинета \"Борисов 3\" е слаба\", категорична бе тя. \"По темата \"бедност\" нищо хубаво не се случва, също и по темата за сигурността\", добави Нинова. \"Приемат се лобистки закони - като този за концесиите, държавата е разтресена от скандали. Имаше едно нещо, което можеше да ни обедини - председателството на ЕС, но ГЕРБ не предложи никакви политики. Досега се занимаваме само с кражбата на плочките в НДК\", каза още лидерът на БСП.  ", "date": "2017.07.21", "title": "Нинова: Да разкрием политиците, финансирани от КТБ, която е огледало на прехода"}
{"url": "https://www.24chasa.bg/novini/article/6349582", "text": "Още един румънски гражданин почина от морбили, с което броят на смъртните случаи достигна 32 от началото на епидемията, съобщава Медиафакс, цитира БТА. Поредната жертва на морбили в Румъния е лице на 29 години от южния окръг Долж, което се разболяло от морбили през февруари, а усложненията от болестта настъпили през юни. Центърът посочва, че броят на потвърдените до днес случаи на морбили в Румъния е достигнал 8246, с 229 повече от предишната седмица.", "date": "2017.07.21", "title": "Поредна жертва на морбили в Румъния, броят на смъртните случаи достигна 32"}
{"url": "https://www.24chasa.bg/novini/article/6349544", "text": "Гръцкият премиер Алексис Ципрас е разговарял на четири очи в Атина с Върховния представител за външната политика и сигурността на ЕС Федерика Могерини, като двамата са обсъждали отношенията между Турция и ЕС и проблема за Кипър, съобщават гръцките медии, цитирани от БТА. По време на разговорите е била дадена оценка, че перспективата за членство на Турция в ЕС минава през намирането на справедливо решение на проблема за Кипър и чрез спазване от страна на Турция на принципа за добросъседство и чрез прекратяване на нейната военна активност, изразяваща се в нарушения на въздушното и морско пространство в Егейско море. Ципрас е изразил тревога от арестите на представители на Амнести интернешънъл в Турция, като е отбелязал, че присъединителният процес и диалогът с Турция за правовата държава и човешките права сега са по-необходими от всякога.", "date": "2017.07.21", "title": "Ципрас и Могерини говорят на 4 очи в Атина за отношенията Турция-ЕС и кипърския проблем"}
{"url": "https://www.24chasa.bg/novini/article/6349593", "text": "Председателят на Европейската комисия Жан-Клод Юнкер е информирал по телефона гръцкия премиер Алексис Ципрас за готовността на Комисията да направи всичко необходимо, за да подпомогне усилията на гръцките власти за справяне с последиците от земетресението, разтърсило остров Кос, съобщават гръцките медии, цитирани от БТА. Във връзка със земетресението Жан-Клод Юнкер е изразил съболезнования и съпричастност към Гърция от страна на Комисията.", "date": "2017.07.21", "title": "Юнкер обещава по телефона помощ на Ципрас заради труса в Гърция"}
{"url": "https://www.24chasa.bg/novini/article/6349625", "text": "Състав на Шуменския окръжен съд постанови днес присъда от 6 години и 4 месеца лишаване от свобода за пастира Атанас Михайлов с която го признава за виновен в това, че   Това съобщиха от съдебната институция, цитирани от БТА. Делото е приключило в едно съдебно заседание, след като подсъдимият е признал фактите, изложени в обвинителния акт. Михайлов е осъден да заплати и по 35 000 лева на всеки от родителите на убития Реджеб, както и разноските по делото в размер на 2407 лева. 2800 лева пък е държавната такса върху уважените граждански искове. Присъдата подлежи на обжалване в 15-дневен срок пред Апелативния съд във Варна.", "date": "2017.07.21", "title": "Осъдиха на 6 години и 4 месеца затвор пастир, заклал жестоко свой колега в шуменско село"}
