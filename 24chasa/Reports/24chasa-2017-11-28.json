{"url": "https://www.24chasa.bg/novini/article/6579991", "text": "С 50 лева е глобен  Заради износени гуми камионът се завъртя на платното и го запуши. Повече от час шофьорите влизаха в София по обходно трасе през Вакарел и Нови хан. От Пътна полиция уточниха, че санкцията за износени гуми е 50 лева, а според закона грайферът трябва да е с дълбочина над 4 милиметра. Няма изискване за задължително използване на зимни гуми през студените месеци от годината. “С благодарност към колегите от Пътна полиция и с извинение към всички, чакали на магистрала “Тракия” (в участъка Траянови врата - Вакарел - София) да се премести един тир на “ски”. Да, да, на ски! Вижте гумите на героя!” Това написа регионалният министър Николай Нанков във фейсбук.", "date": "2017.11.28", "title": "Смешни 50 лева глоба за тира на ски, блокирал “Тракия” за час"}
{"url": "https://www.24chasa.bg/novini/article/6579822", "text": "Остава в сила забраната за движение на тежкотоварни автомобили с ремаркета и полуремаркета през прохода Превала, както и за Троянски проход, който е затворен за автомобили над 12 т. Това съобщи Денислав Пейчев, дежурен в ситуационния център на Агенция „Пътна инфраструктура“, цитиран от \"Фокус\". Той уточни, че републиканските пътища са проходими при зимни условия. „Към този час имаме 306 машини, които работят на терен и поддържат републиканските пътища. Все още има леки ограничения по високите части на Пазарджишка област, където по пътя Батак - Доспат и пътя Велинград - Сърница товарните автомобили трябва да се движат задължително без ремаркета и полуремаркета“, коментира Денислав Пейчев. Той каза още, че няма тежки инциденти на територията на страната и автомагистралите, основните пътни направления и първокласни пътища са отворени.", "date": "2017.11.28", "title": "306 машини чистят републиканските пътища, проходими са при зимни условия"}
{"url": "https://www.24chasa.bg/novini/article/6579833", "text": "БСП се отмята от първоначалната идея за ревизия на прехода, смята Красимир Велчев, член на Изпълнителната комисия на ГЕРБ, по повод предложението на лидера на БСП Корнелия Нинова, че тя не трябва да се ограничава само до приватизацията. „Това е нещо като отмятане от първоначалната идея, която излезе от тях и ние казахме, че ще я подкрепим. В момента, в който ние се съгласихме, че ще подкрепим такава ревизия, започнаха да поставят и други условия. При всички разговори така се получава с нашата опозиция”, заяви Велчев предаването „Лице в лице” по  . „Знаем, че при ревизия на всичко през 90-те години, особено за приватизацията, няма как да бъдат анулирани сделките”, призна той. Иначе обаче се получавало, че за 28 г. никой не е виновен за нищо. „Отчитаме, че ревизията в началото на новия век, беше извършена от тези, които направиха този грабеж ”, отбеляза той.", "date": "2017.11.28", "title": "Красимир Велчев: БСП се отмята от първоначалната идея за ревизия на прехода"}
{"url": "https://www.24chasa.bg/novini/article/6579839", "text": "Председателят на Европейската комисия Жан-Клод Юнкер заяви, че ЕС трябва да създаде „законни пътища“ за мигрантите, за да достигат до Европа, защото според него „континентът със сигурност ще се нуждае от миграция през следващите десетилетия“, съобщи Politico. „Трябва да предоставим на тези, които искат и могат да дойдат и чиято ситуация прави това възможно, законен начин да достигнат до Европа“, заяви Юнкер. „Вярвам, че ако не предложим законни пътища за мигрантите към Европа, ние ще се загубени“, добави той. Според Юнкер, ако мигрантите, „които , общо казано са бедни, не могат да влязат в Европа през предната врата, те ще си проправят път през задните прозорци“. Същевременно той добави, че е шокиран от новините, че в Либия хора се продават като роби, предава \"Фокус\". „Не мога да спя добре, когато си помисля какво се случва с хората, които са пристигнали в Либия, опитвайки се да подобрят живота си, единствено, за да се намерят в ада“, допълни Юнкер.", "date": "2017.11.28", "title": "Юнкер: Мигрантите да имат законни пътища за достигане до Европа"}
{"url": "https://www.24chasa.bg/novini/article/6579870", "text": "Премиерът Бойко Борисов замина на официално посещение в Кралство Саудитска Арабия. Подобно посещение на високо равнище се осъществява за първи път, съобщиха от правителствената пресслужба. Целта е засилване на икономическото и търговското сътрудничество между двете страни. Почетен гост по време на визитата в Кралството ще бъде Симеон Сакскобургготски.", "date": "2017.11.28", "title": "Борисов замина за Саудитска Арабия, среща се с краля"}
{"url": "https://www.24chasa.bg/novini/article/6579815", "text": " не са отстранени от работа. Срещу тях още няма обвинения и те не са задържани, тъй като все още се събират доказателства, съобщи Димитър Машов, шеф на полицията във Велико Търново. “Образувани са дисциплинарни производства за нарушение на служебната дисциплина - зареждане на гориво в туби. Сигнали, че се зарежда бензин в туби, а не в патрулките, са получени преди няколко месеца”, уточни Машов. Той благодари на фирмата, собственик на бензиностанцията, че е съдействала при проверките. “Успяхме да прегледаме доста материали, за да докажем, че има нарушение. Докладвахме на прокуратурата и “Вътрешна сигурност”, каза Машов. Дисциплинарките още не са приключили. Не е изключено да бъдат наказани и други полицаи. Разследваните засега не дават обяснения. Назначени са експертизи, които трябва да установят точното количеството на присвоеното гориво. Изяснява се и дали замесените в схемата са търгували със служебния бензин. Според разследване на “Господари на ефира” бензинът, който вместо в патрулките е влизал в туби от минерална вода, надхвърля 1 тон. В схемата били засечени над 10 униформени. От предаването обясниха, че са получили сигнала за злоупотребите от техен зрител. “Добре е да уточним, че това е количество гориво, нерегламентирано налято в туби и бутилки гориво. Ние не го наричаме кражба, поне докато не се докаже от полицията и прокуратурата”, казаха за “24 часа” от екипа на шоуто. В самия репортаж пък един от замесените полицаи твърди, че в тубите има вода, след като репортер му показа видеото. Съпругата му също се включи в защитата му. От предаването обещаха да покажат още от схемата.", "date": "2017.11.28", "title": "Полицаите, разследвани за кражба на бензин в туби и шишета, следени и снимани от 9 месеца (Обзор)"}
{"url": "https://www.24chasa.bg/novini/article/6579919", "text": "\"Пристигнах в Рияд, където ме посрещна емирът на столицата Файсаз бин Бандар ал-Сауди. Утре ще се срещна с Негово Кралско Величество Салман бин Абдулазиз ал-Сауди. Надявам се визитата да даде тласък на икономическото и търговското сътрудничество между България и Саудитска Арабия\". Това съобщи във Фейсбук премиерът Бойко Борисов. Посещение на толкова високо равнище се осъществява за първи път в историята на двустранните отношения между България и Кралство Саудитска Арабия. Целта на визитата е засилването на икономическото и търговското сътрудничество между двете страни. Ще бъдат обсъдени въпроси в ключови сфери като сигурност, енергетика, търговия, транспорт, туризъм. В Рияд българският министър-председател ще разговаря с Пазителя на двете Светини Негово Кралско Величество Салман бин Абдулазиз ал-Сауд. По-късно Бойко Борисов ще се срещне и с министъра на външните работи на Кралство Саудитска Арабия Адел ал-Джубейр и с министъра на енергетиката, индустрията и минералните ресурси Халид ал-Фалих. Почетен гост по време на визитата в Кралството ще бъде Симеон Сакскобургготски. В официалната делегация са вицепремиерите Екатерина Захариева и Красимир Каракачанов, министърът на земеделието, храните и горите Румен Порожанов, министърът на транспорта, информационните технологии и съобщенията Ивайло Московски и министърът на туризма Николина Ангелкова.", "date": "2017.11.28", "title": "Виж как посрещнаха премиера Борисов в Саудитска Арабия (Снимки)"}
{"url": "https://www.24chasa.bg/novini/article/6579955", "text": "До Нова година прокуратурата ще внесе обвинителния акт в съда по делото за турските ваксини \"Еувакс\" и \"Пентаксин\". До момента по него има четирима обвиняеми, заедно с бившия здравен министър Петър Москов, съобщи \"Единственото, което ще кажа е това, което казах и при първоначалното ми повикване тук в следствието преди година, то е, че аз съм спокоен, защото съм убеден, че съм защитил държавния интерес и финансов, и здравен, и мога да го потвърдя с факти и данни, с документи\", коментира Москов.", "date": "2017.11.28", "title": "До Нова година внасят обвинението срещу бившия министър Москов за ваксините"}
{"url": "https://www.24chasa.bg/novini/article/6579860", "text": "Премиерът Бойко Борисов определи като политическа атака, конспирация и саботаж изравянето на павета по ремонтиращия се столичен бул. “Дондуков”. Борисов отваря с гняв темата в края на правителственото заседание в сряда, става ясно от разпространената стенограма. Преди дни изпълнителят на ремонта “Трейс груп холд” обяви за провокативно премахването на павета в нощта на 23 ноември. На следващата вечер мъж отново бе заснет как вади павета. В неделя около 200 души, половината съветници и активисти от БСП, протестираха срещу кмета Йорданка Фандъкова. “Между другото, гледах клипа за протестърите, които изравят паветата по “Дондуков”. Гледахте ли го? Облечен с жилетка като на работниците, за да не би някой, ако го види, да каже, че… Представяте ли си каква наглост е това, каква политическа атака - да отидеш, да разровиш готова улица, само за да можеш на другия ден да снимаш и да организираш протести. Смятайте какъв противник имаме срещу нас!”, отсича Борисов. Фандъкова обяснява, че “това е престъпление, защото...”, но премиерът я прекъсва с думите: “То, че е престъпление, е факт. Но каква деградивна мисъл трябва да имаш - сега да седнем да мислим и да отиваме да разровим нещо, да го направим така, че да уязвим на другия ден”. И продължава: “Това са саботажи, конспиративна дейност, това е същността на оцеляването им над сто години. Това е същността на действието - конспиративна, взривяват влакове, линии, мандри…”. “Когато говори за БКП, Борисов да си извади партийната книжка от БКП и молбата за напускане от МВР, за да остане в БКП”, отвърна по-късно Корнелия Нинова. “Очевидно Марковски   го е научил вече как да говори така, че да не бъде осъждан. Не казва нищо конкретно като имена, партии, но прави внушения. Или да казва конкретно какво има предвид, или ще стане като с наркотрафикантите - ще се наложи да го казва в прокуратурата”, закани се тя. ", "date": "2017.11.28", "title": "Борисов: Каква наглост и деградивна мисъл - да разровиш готова улица, за да спретнеш протест! (Обзор)"}
{"url": "https://www.24chasa.bg/novini/article/6579808", "text": "Жители на селищата по пътя Русе - Велико Търново готвят протестни подписки срещу вариантите за трасе на новата магистрала, които са изместени на запад и се отдалечават на над 30 км от Горна Оряховица. Два от представените за обсъждане от Агенция “Пътна инфраструктура” варианти, условно наречени червен и комбиниран, предвиждат новият аутобан, който започва на 3 км източно от Русе и свършва след Дебелец, в търновския участък да преминава близо до селата Иванча, Стефан Стамболово, Водолей и Хотница, вместо да са близо до Крушето, Янтра, Поликраище и Самоводене, както е сега. Именно тези варианти са съвместими със защитените природни зони и екоекспертите препоръчват по едно от тях да се реализира инвестиционното намерение за новата магистрала. Според доклада по ОВОС третият - син вариант, е напълно несъвместим спрямо влиянието върху териториите на природни резервати и защитени зони по “Натура 2000”. Именно в участъка Бяла – Велико Търново изграждането на магистралата ще причини висока смъртност на земноводни и влечуги, ще засегне обитанията на прилепи и вълци, на добруджанския хомляк и пъстрия смок. Това заключение на екипа по ОВОС обаче предизвика недоволство в залата в Горна Оряховица, където хората застанаха зад синия вариант, който преминава източно на селата Каранци, Раданово, Сашево, Куцина, западно на селата Крушето и Янтра, между Поликраище и Първомайци, западно на с. Самоводене и се насочва към път I-4, който се пресича западно от с. Леденик. “При другите два варианта на цялата горнооряховска община може да се сложи кръст”, категоричен бе кметът на Поликраище Марин Тодоранов. Зам.-кметът на общината Николай Георгиев също подкрепи синия вариант. “Смятаме, че е добре магистралата да мине покрай по-голям град, с летище и най-големия жп възел в Северна България. Вярно е, че асфалт не се яде, но всички искаме хляб”, каза той. “Хората ли са по-важни, или това откъде ще мине пъстроцветният гущер”, попита професорът математик Георги Георгиев, който е инициирал сдружение за спасяване на Поликраище, тъй като без магистрала селото ще загине. “Това не е само движение, там, където има път, има инвестиции, има живот Хората покрай сегашния главен път ще ги изгоните! Близо до синия вариант живеят около 80 000 души в общините Полски Тръмбеш, Горна Оряховица, Лясковец, Стражица”, продължи емоционално той и връчи писмено изложение с десетки въпроси на представителите на пътната агенция. Водещият проектант на автомагистралата инж. Кольо Червенков обаче се мотивира, че синият вариант за трасе е над 2 пъти по-скъп като строителна стойност и експлоатационни разходи. Освен това е опасен за реализация и от гледна точка на пътната безопасност. “Целта на магистралата не е да обслужва една община, а да бъде изнесен тежкотоварният транзитен трафик извън населените места, който създава опасност. Път 1-5 ще продължи да функционира и да обслужва локалния трафик”, каза Червенков. Според него след изграждането на магистралата нищо не пречи да бъде направено скоростно четирилентово трасе, пътни възли, но това е въпрос на допълнителна разработка. На общественото обсъждане присъстваха десетки горнооряховци, областният управител проф. Любомира Попова, местният депутат от БСП Явор Божанков, представители на администрацията. По-рано вариантите за новата магистрала бяха обсъдени и с хората от община Павликени. В късния следобед представянето бе във Велико Търново. Агенция “Пътна инфраструктура” ще продължи до 1 декември обсъжданията с населението по трите варианта на магистралата.", "date": "2017.11.28", "title": "Протест! Жителите на Горна Оряховица не искат магистрала “Хемус” да ги заобикаля"}
{"url": "https://www.24chasa.bg/novini/article/6579850", "text": "Втора глоба, този път 13 000 лв., е наложил Върховният административен съд на главния архитект на София Здравко Здравков заради градинката в кв. “Стрелбище”, научи “24 часа”. Причината е, че Здравков отказва да даде разрешение на НИКМИ да построи 44-етажна сграда в градинката на ъгъла на булевардите “България” и “П. Тодоров”. Това е втората глоба, която съдът му налага, а първата е за общо 11 000 лв. НИКМИ става собственик на терена през 2006 г. Тогава градоустройственият план разрешава строителство до 20 м височина. После обаче се приема общият устройствен план на София, според който теренът е за озеленяване и трябва да остане градинка. По закон планът на столицата е необжалваем. НИКМИ обаче завежда дело срещу общината и в края на 2016 г. съдът постановява Здравков да издаде нужните документи за строителство. “В момента процедурата за промяна на устройствения план е върната за обявяване в района. Постъпили са много жалби, които ще разгледаме на разширен експертен съвет. Направена е оценка на растителността и са картотекирани 61 дървета. Спазваме всички правила на закона. Личното ми мнение е, че този терен трябва да остане част от зелената система на града. Ще обжалвам глобата”, обясни Здравков.", "date": "2017.11.28", "title": "Арх. Здравков глобен 13 хил., че не дава на НИКМИ да строи в градинка"}
{"url": "https://www.24chasa.bg/novini/article/6580000", "text": "Северна Корея изстреля балистична ракета, съобщи южнокорейската агенция Йонхап, цитирана от БТА Според Йонхап ракетата е излетяла на изток. За момента не е ясно докъде е достигнала и дали е прелетяла над Япония, посочва Би Би Си. Южнокорейските военни анализират ситуацията в сътрудничество с американските си колеги, посочва още Йонхап. Правителствен източник в САЩ потвърди пред Ройтерс, че Пхенян е изстрелял ракета, но за момента не са известни повече подробности. Тази година Пхенян изстреля на два пъти ракети, които прелетяха над територията на Япония - 29 август и на 15 септември.", "date": "2017.11.28", "title": "Северна Корея изстреля балистична ракета"}
{"url": "https://www.24chasa.bg/novini/article/6579739", "text": "На проведено днес редовно заседание, Общински съвет – Гоце Делчев единодушно реши да удостои посмъртно със званието \"Почетен гражданин на гр. Гоце Делчев\" Нахит Джевдет Зия. Предложението на кмета на общината Владимир Москов бе най-високото отличие на общината да бъде връчено посмъртно за активната обществена и патриотичната дейност на Нахит Зия в годините, в които той бе заместник-кмет на Гоце Делчев, народен представител и заместник-министър на финансите. Предложението бе гласувано с пълно единодушие. Веднага след това, в знак на уважение и преклонение пред живота и делото на Нахит Зия, общинските съветници станаха на крака и го аплодираха. Почетният гражданин на Гоце Делчев Нахит Зия има изключителен принос за развитието на Гоцеделчевския край. \"Като народен представител и заместник-министър е подпомагал всички дейности, свързани с икономиката и инфраструктурата на общината. Има специален принос за благоустрояването на населените места в общината, осигуряването на необходимите средства и пускането в експлоатация на Пречиствателната станция за питейни води в Гоце Делчев, както и за подпомагане на общинската болница. През целия си жизнен път Нахит Зия бе истински патриот и родолюбец, милеещ за родния си край. Той е работил честно, почтено, всеотдайно и професионално в интерес на хората, града, района и родината\", каза кметът Москов. Нахит Зия е роден в гр. Гоце Делчев на 26.10.1951 г. Завършил е Висшия финансово-стопански институт в Свищов. Професионалната му дейност започва през 1977 г. като икономист в УКВ завода. От 1980 до 1993 година е главен счетоводител и икономически директор на завод \"Пиринпласт\" в гр.Гоце Делчев. От 1993 г. работи в банковата система. От декември 1999 г. е заместник-кмет на община Гоце Делчев. От 2001 година е заместник-министър на финансите на Република България в две последователни правителства. Народен представител в 40-то Народно събрание. През 2006 година, по време на изпълнение на служебните му задължения, Нахит Зия пострада тежко при катастрофа и след 11 години в кома почина на 8 юли 2017 г. Съветниците решиха още улица в новия квартал на града, в района на бившите казарми, да носи неговото име.", "date": "2017.11.28", "title": "Нахит Зия посмъртно стана почетен гражданин на Гоце Делчев, улица ще носи името му"}
{"url": "https://www.24chasa.bg/novini/article/6579743", "text": "Мерки за подобряване на качеството на атмосферния въздух в България бяха представени днес от министъра на околната среда и водите Нено Димов на работна среща с европейския комисар по околна среда, морско дело и рибарство Кармену Вела в Брюксел, съобщиха от пресцентъра на екоминистерството. В срещата участваха зам.-министрите на енергетиката Жечо Станков, на транспорта, информационните технологии и съобщенията Ангел Попов, на икономиката Лъчезар Борисов и зам.-кметовете по екология на София – Йоана Христова, на Бургас – Руска Бояджиева и на Асеновград – Петър Бояджиев. Министър Димов информира комисар Вела, че мерките са дискутирани и подкрепени на високо политическо ниво на конференция „Проблеми и решения за подобряване качеството на атмосферния въздух“ през миналата седмица в София. Беше договорено в най-скоро време да бъде изработен график за прилагането им. Следващата работна среща с Европейската комисия по въпроса ще бъде в края на януари. Проблемът ще бъде дискутиран и на конференция за екоиновации и чистота на въздуха под патронажа на Българското председателство през февруари в София.", "date": "2017.11.28", "title": "Министър Димов представи пред еврокомисар Вела мерки за чист въздух"}
{"url": "https://www.24chasa.bg/novini/article/6579737", "text": "Високопоставен руски дипломат заяви днес, че не го притесняват действията на Европейския съюз за интегриране на усилията на страните членки в областта на отбраната, защото това са все още само намерения \"на думи\", а и те не изглежда да са насочени срещу Русия, съобщи Ройтерс. Шефът на отдела за НАТО в руското външно министерство Кирил Логвинов говори на ежегодната Берлинска конференция по сигурността. Запитан дали е обезпокоен от споразумението между 23 страни членки на Евросъюза да си сътрудничат при финансирането на общи военни проекти и командвания, той отбеляза, че Москва приветства всякакви стъпки, насочени към обединението на Европа, предаде БТА. \"Колкото по-добре отделните общности в Европа работят една с друга, толкова по-добре и за нас. Колкото по-бързо те заговорят в един глас, толкова по-добре и за нашите отношения с ЕС\", каза Логвинов. Той посочи, че Постоянно структурираното сътрудничество в рамките на ЕС се подготвя от десетилетия. \"Ние, разбира се, наблюдаваме какво става, но на този етап всичко е само на думи\", каза руският дипломат. По-рано този месец 23 страни от ЕС, включително Германия и Франция, подписаха споразумение за финансиране, разработване и разполагане на въоръжени сили след британското решение за напускане на съюза. Този проект бе замислен още през 1950-те години, но Великобритания беше негов яростен противник, като казваше, че НАТО е достатъчен защитник на сигурността в Европа. В днешното си изказване в Берлин Логвинов призова за усилия по възстановяване на доверието между европейските страни и Русия чрез диалог и военно сътрудничество. Той заяви, че трансатлантическият съюз (НАТО) е възкресил напрежението от времената на Студената война чрез разширяването си, което заплашва националната сигурност на Русия.", "date": "2017.11.28", "title": "Русия: Не ни притеснява военната интеграция в рамките на ЕС"}
{"url": "https://www.24chasa.bg/novini/article/6575900", "text": "Журналистката от БНР Станислава Пирчева се нуждаe спешно от финасова помощ за лечение, съобщиха от медията. Средствата са необходими за отстраняване на мозъчен тумор (менингеома). Образуванието нараства и застрашава зрението. Дарителска банкова сметка: “Raiffeisen BANK”, IBAN BG53 RZBB 9155 1008 770 503.                                                                                                                                                                                                                                                                                                                       ", "date": "2017.11.28", "title": "Журналистката от БНР Станислава Пирчева се нуждае от помощ за лечение"}
{"url": "https://www.24chasa.bg/novini/article/6579683", "text": "Окръжният съд в Хасково наложи мярка задържане под стража на 33-годишния турски гражданин Ракип Й. за шофиране след употреба на алкохол и подкуп на полицейски служител. Това съобщиха от пресцентъра на Апелативна прокуратура - Пловдив, цитирани от \"Фокус\". Той дал подкуп на длъжностно лице – полицейски орган, за да не му бъде съставен акт за административно нарушение и за това, че управлявал моторно превозно средство с концентрация на алкохол в кръвта над 1.2 на хиляда, установено по надлежния ред. На 25 ноември 2017 г., в Свиленград, полицейски служители спрели за проверка лек автомобил, марка „Фолксваген Пасат“, управляван от обвиняемия Ракип Й. При извършения тест с дрегер е било установено, че той е шофирал с концентрация на алкохол от 2.38 промила в кръвта си. За да не му бъде съставен акт за административно нарушение, обвиняемият подхвърлил в полицейския автомобил 100 турски лири, които служителят на МВР не взел и веднага уведомил дежурния в РУ на МВР - Свиленград. На местопроизшествието пристигнал разследващ полицай. Определението на Окръжен съд - Хасково може да се обжалва пред Апелативен съд-Пловдив.", "date": "2017.11.28", "title": "Задържаха под стража пиян турски шофьор, опитал да подкупи наш катаджия"}
{"url": "https://www.24chasa.bg/novini/article/6579691", "text": "Първият турски изтребител TF-X ще влезе в действие до 2023 г., обеща турският министър на отбраната Нуреттин Джаникли, цитиран от в.\"Хюриет дейли нюз\". Ние ще завършим всички стъпки колкото е възможно по-скоро. Няма да има забавяне, посочи Джаникли пред репортери в Лондон вчера, предаде БТА. Няма да посочвам точна дата, но нашата първостепенна цел е да го пуснем в действие през 2023 г., изтъкна Джаникли. Той отбеляза, че много страни, включително Великобритания, оказват технологична подкрепа в рамките на разработката, но Турция няма да зависи от една единствена страна или компания за проекта. Когато работиш с една единствена компания или когато зависиш от една единствена страна, можеш да се сблъскаш с различни проблеми на някои етапи от проекта, каза Джаникли.", "date": "2017.11.28", "title": "Първият турски изтребител влиза в експлоатация до 2023 г."}
{"url": "https://www.24chasa.bg/novini/article/6579698", "text": "Във връзка с констатирани нарушения при обезопасяването на строежи началникът на Дирекцията за национален строителен контрол арх. Иван Несторов издаде заповед до всички началници на Регионални отдели „Национален строителен контрол“ на територията на цялата страна да бъдат извършени проверки по отношение законосъобразността на одобрените планове за безопасност и здраве и проверки на място на започнатите, но невъведени в експлоатация строежи от всички категории. Това съобщиха от пресцентъра на ДНСК. Заповедта указва при констатиране на недостатъчно обезопасяване да бъдат дадени предписания на отговорните участници в строителния процес за предприемане в най-кратки срокове на всички допустими конкретни мерки за допълнително обезопасяване – поставяне на предпазни мрежи по фасадите, изграждане на пешеходни проходи и навеси, монтиране на обезопасителни заграждения при отворите на шахти и стълбища, укрепване на строителни огради. При констатиране на допуснати нарушения от страна на отговорните участници в строителството незабавно ще бъдат налагани глоби или имуществени санкции по реда на Закона за нарушенията и наказанията и Закона за устройство на територията. Необходимо е техническите органи към общинските администрации, независимо от категорията на строежа, да извършват превантивен контрол, свързан с достъпа и външния вид на строителните им ограждения. Задължително е на строителните предпазни огради на строежите да е разположена информационна табела, в която изрично да е упоменато отговорника/ците за безопасност, здраве и охрана на труда.", "date": "2017.11.28", "title": "Започват проверки на обезопасяването на започнатите строежи"}
{"url": "https://www.24chasa.bg/novini/article/6579717", "text": "Българче се роди на остров Бали, докато вулканът Агунг изригва.   Второ денонощие хиляди туристи остават блокирани на индонезийския остров, след като летището беше затворено за още 24 часа. Сънародниците ни в Бали са в безопасност - в хотелите, в които са отседнали, уверяват дипломатите ни, предаде  . „С всеки изминал ден тревогата расте, буквално нищо не се знае”, призна Александра Лободова. „В четвъртък трябва да летим за Бългaрия, само че няма да стане - има над 50 000 души общо, които чакат за полети тук. Над 500 полета са отменени и трябва да изчакаме да ни дойде редът, това е единственият проблем тук в момента. В момента на летището има дори оркестър, раздава се храна и вода, но хората са притеснени, защото не знаят докога ще продължи това”, заяви Георги Ковачев.", "date": "2017.11.28", "title": "Българче се роди на Бали, докато вулканът изригва (Видео)"}
{"url": "https://www.24chasa.bg/novini/article/6579704", "text": "Окръжният съд в Пазарджик освободи срещу гаранция от 7500лв. местният имам Ахмед Муса Ахмед. Той е обвинен в разпалване на религиозна омраза и пропагандиране на ислямска война, заедно с още 13 свои сподвижници, като делото продължава в пазарджишкия съд. Ахмед Муса Ахмед изкара в следствения арест точно 3г. и 3 дни без присъда. Той беше задържан на 25 ноември 2014г. при операция на ДАНС и прокуратурата и оттогава не е пускан на свобода. Както \"24 часа\" единствен съобщи наскоро това е втория случай в световната съдебна практика, когато обвиняем, без да е осъден, е бил задържан за такъв период. Първият случай е в Швейцария, където обвинен в убийство е прекарал толкова продължително време в следствения арест. Решението на съда в Пазарджик може да се обжалва пред пловдивския апелативен съд.", "date": "2017.11.28", "title": "Пуснаха Ахмед Муса от ареста срещу гаранция от 7500 лева"}
{"url": "https://www.24chasa.bg/novini/article/6579760", "text": "Според китайски източници Северна Корея най-вероятно ще проведе още едно ядрено изпитание преди да приключи разработката на своята оръжейна програма, пише южнокорейският “Чосун Илбо“. Източникът съобщи, че е чул новината от свой познат високопоставен севернокорейски армейски офицер, предава \"Фокус\". Той допълни, че следващото ядрено изпитание ще бъде най-мощното от всичките севернокорейски тестова до момента. Източникът допълни, че датата му ще бъде определена от лидера на страната Ким Чен-ун. Междувременно \"Центърът за стратегически и международни изследвания\" – базиран в САЩ „тинк-танк“ съобщи, че има „увеличена възможност“ режимът в Пхенян да започне през следващите седмици дейност по своите „оръжия за масово поразяване“.", "date": "2017.11.28", "title": "Само още едно ядрено изпитание и Северна Корея завършва оръжието си"}
{"url": "https://www.24chasa.bg/novini/article/6579776", "text": "Заради катастрофа при 71-ви км в посока Бургас на АМ \"Тракия\" движението временно се осъществява само в изпреварващата лента, съобщиха от пресцентъра на АПИ. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\". Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища. І. МЕТЕОРОЛОГИЧНА ОБСТАНОВКА: Температурите са в интервала от – 3 до 8°. Времето над страната е облачно. Слаб до умерен вятър духа в областите Бургас, Варна, Кърджали, Пазарджик, Разград, Русе, Силистра, София и Шумен. Слаб дъжд вали в района на Босна и Малко Търново /обл. Бургас/, Гулянци и Деков /обл. Плевен/. Сняг вали в областите Перник, София и Смолян. Пътните настилки в страната са предимно мокри и заснежени, по усойните места заледени, почистени и обработени. ОГРАНИЧЕНИЯ ЗА ТОВАРНИ АВТОМОБИЛИ: Целогодишно за периода на официалните празници: последния работен ден преди празници – от 16:00 часа до 20:00 часа и последния почивен /празничен/ ден – от 14:00 часа до 20:00 часа. Забраната се отнася за всички периоди, в които е определен повече от един празничен ден. Ограниченията важат само за участъците от републиканската пътна мрежа, както следва: • Автомагистралите; • път I-1 с. Ребърково-Ботевград, като движението се пренасочва по път II-16 Ребърково-Своге-София; • път I-1 Благоевград-ГКПП „Кулата“; • път I-4 п. в. „Коритна“-Велико Търново-Шумен; • път I-5 Русе-Велико Търново; • път I-8 ГКПП „Калотина“-София; • път I-9 Варна-Бургас; • път II-18 Околовръстен път София; • път II-99 Бургас-Царево. Забраната не важи за моторни превозни средства, които извършват превози на опасни товари (ADR), живи животни, бързоразвалящи се хранителни продукти и товари на температурен режим. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: няма ограничения. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: няма ограничения. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС; - „Златишки” - затворен за всички МПС; - „Айтоски” - отворен за всички МПС; - „Котленски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” – отворен за всички МПС; - „Вратник” - забранен за МПС над 10 т; - „Дюлински” - забранен за МПС над 3,5 т; - „Пампорово” - забранен за МПС над 3,5 т; - „Петрохан” - забранен за МПС над 12 т; - „Превала” - забранен за движение на товарни автомобили с ремаркета и полуремаркета. - „Твърдишки” - забранен за МПС над 10 т; - „Троянски” - забранен за МПС над 12 т; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок до 31.03.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г. Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т. Срок до 13.09.2018 г.; Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г. - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: няма ограничения. - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: няма ограничения. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево”-с. Капитан Андреево; - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: Област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 01.12.2017 г.; ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 20.12.2017 г; Път III-908: Движението по път ІІІ-908 от разклона за с. Варовник до кръстовището с път II-79 от км 22+400 до км 39+300 е ограничено за МПС над 10 т поради намален габарит на пътното тяло. Срок до 20.12.2017 г; Път III-992: Движението по път ІІІ-7306 Черница – Сунгурларе – Чубра е ограничено за МПС над 10 т поради намален габарит на пътното тяло. Срок 20.12.2017 г. ОПУ-Варна: Временно са въведени следните ограничения за движение на МПС: няма ограничения. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 20.12.2017 г. Обходен маршрут: Лозен – Драганово – Янтра – Поликраище – Полски Тръмбеш; Път ІІІ-504: Движението по път ІІІ-504 Самоводене – Ресен в участъка от км 1+845 до км 5+925 е ограничено поради ремонтни дейности . Обходен маршрут: път ІІІ-504 Самоводене - до км 1+845, път ІІІ-3031 от км 1+845 до с. Хотница, път VTR 2011 с. Хотница - с. Ресен и обратно. Срок до 10.12.2017 г.; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок целогодишно. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 20.12.2017 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-114: Ограничено е движението за МПС над 12 т. по път III-114 с. Динково – с. Ружинци от км 22+000 до км 43+066 поради частичен ремонт на асфалтова настилка. Обходен маршрут: Посока Видин – Монтана: по път Е-79, път II-11, при п.к. Добри дол с път III-112-движението продължава по път II-11 през гр. Лом до кръстовище с път II-81 /Лом – Монтана/- по път II-81 посока Монтана. За движещите се по път II-81 в посока Монтана – Видин: при кръгово кръстовище с път II-11 движението продължава по път II-11 през гр. Лом до кръстовище с път III-112, по път II-11 посока Видин. За движещите се по път III-114 от км 0+000 до км 43+066 /п.к. Ружинци/ с път Е-79 се забранява движението на МПС над 12 т. За МПС до 12 т. не важат обходните маршрути и ограничението. Срок до 20.12.2017 г.; Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 29.12.2017 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 20.12.2017 г. Път III-101: Движението път III-101 Враца – Криводол в участъка от край гр. Враца до път Обход Враца от км 0+948 до км 3+415 е ограничено за МПС поради ремонт на асфалтовата настилка. Участъка е сигнализиран с пътни знаци и табели. Обходен Маршрут: път III-101 – път Обход Враца – път II-15 – бул. „България“ – път III-101. Срок до 05.12.2017 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.12.2017 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 20.12.2017 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 30.11.2017 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 20.12.2017 г. ОПУ-Ловеч: Временно са въведени следните ограничения за движение на МПС: Път III-358: Движението по път III-358 Шипково – Рибарица от км 13+100 до 32+800 е ограничено за МПС над 12 тона поради снегопочистване. Срок до 30.11.2017 г. Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.11.2017 г. ОПУ-Монтана: Временно са въведени следните ограничения за движение на МПС: Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 05.01.2018 г.; Път ІІІ-112: до 05.12.2017 г. движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Шофьорите на автомобили до 12 тона да се придвижват с повишено внимание. ОПУ-Пазарджик: Временно са въведени следните ограничения за движение на МПС: Път ІІ-37: Движението по път ІІ-37 гр. Батак – гр. Доспат се ограничава за товарни автомобили с ремаркета и полуремаркета до 29.11.2017 г. Движението в района се регулира с пътни знаци. Път III-843: Тежкотоварните МПС над 12 т да се движат без ремаркета и полуремаркета по път III-843 Велинград – Сърница; Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля до 18.09.2018 г. ОПУ-Перник: Временно са въведени следните ограничения за движение на МПС: Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 09.01.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път III-3004: Движението по път III-3004 в гр. Долна Митрополия от км 6+199 до км 8+027 е ограничено за всички МПС поради подмяна на ВИК мрежа. Обходен маршрут: по сигнализирана вътрешна улична мрежа в гр. Д. Митрополия. Срок до 01.12.2017 г. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-64: Движението по път II-64 Карлово – Баня е ограничено поради ремонтни дейности на асфалтовата настилка. Обходен маршрут: гр. Баня – с. Марино поле – гр. Карлово и обратно. Срок до 15.12.2017 г. Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 20.12.2017 г. Път III-5802: Движението по път III-5802 Тополово – Леново – Поройна в участъка от край с. Поройна до кръстовище с път III-667 от км 19+287 до км 19+495 е ограничено за всички МПС. Срок до 20.12.2017 г. Път III-8611: Движението по път III-8611 Белица-Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 20.12.2017 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 01.12.2017 г. ОПУ-Силистра: Временно са въведени следните ограничения за движение на МПС: няма ограничения. ОПУ-Сливен: Временно са въведени следните ограничения за движение на МПС: Път ІІ-53: Движението по път II-53 с. Бяла – гр. Сливен при км 107+200 е ограничено за МПС над 3.5 т. Движението се осъществява в едната лента поради намален габарит на пътното тяло. Срок до 30.11.2017 г. ОПУ-Смолян: Временно са въведени следните ограничения за движение на МПС: Път ІІ-37: Движението по път ІІ-37 гр. Батак – гр. Доспат се ограничава за товарни автомобили с ремаркета и полуремаркета до 29.11.2017 г. Движението в района се регулира с пътни знаци. Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 03.01.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Срок до 30.09.2018 г. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Срок до 30.09.2018 г. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 в с. Скобелево е ограничено поради аварирал р. Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 20.12.2017 г. ОПУ-Шумен: Временно са въведени следните ограничения за движение на МПС: Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Срок до 21.05.2018 г. Обходен маршрут: Шумен – Овчарово – Друмево. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.12.2017 г. 2. Опасност от падащи камъни: Искърско дефиле; Кресненско дефиле; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път II-16 Ребърково-Своге-Нови Искър; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката; път ІІ-73 Шумен-Карнобат. Шофьорите да се движат с повишено внимание по тези участъци. Ситуационен и координационен център на Агенция „Пътна инфраструктура“", "date": "2017.11.28", "title": "Виж актуалната информация на АПИ за състоянието на пътищата"}
{"url": "https://www.24chasa.bg/novini/article/6579796", "text": "Опитите на британският премиер Тереза Мей да запази в тайна плановете си за Брекзита предизвикаха нова конфронтация в британския парламент - парламентаристи я разкритикуваха, че не е представила в пълния им вид всички оценки за икономическите последици от излизането на Великобритания от Европейския съюз, предаде Ройтерс, цитирана от БТА. Правителството обеща да представи над 50 проучвания за това как Брекзитът ще засегне различните икономически отрасли, но вчера законодателите получиха доклад от около 850 страници, в който цели пасажи бяха съкратени, тъй като според министрите съдържали търговска и поверителна информация. Законодателите обвиниха правителството, че грубо е пренебрегнало демократично избрания парламент. \"Това не е игра. Това са най-важните решения, които тази страна е вземала от десетилетия\", заяви пред парламента Кийр Стармър, министър в сянка на лейбъристите по въпросите на Брекзита. От опит знам, че най-големи грешки се допускат, когато решенията не са проучени подробно и критично, добави той. На миналогодишния референдум за Брекзита мнозина отхвърлиха аргумента, че икономиката ще пострада, след като Великобритания напусне ЕС. От референдума насам обаче страната се бори с по-нисък растеж и някои от хората, което настояваха Лондон да отмени решението си или поне да настоява за по-мек Брекзит и запазване на близки връзки, казват, че информираността за последиците може да промени нагласите. Правителството не е склонно да сподели оценките си за последиците, а Мей казва, че не иска да разкрива плановете си, за да се пребори за възможно най-добро споразумение с ЕС. По-рано този месец британският парламент прибягна до архаично правило, за да принуди правителството да представи 58-те проучвания за последиците. Министърът за Брекзита Дейвид Дейвис каза за тях: \"57 проучвания, които обхващат 85 процента от икономиката - всичко освен секторите, които не са засегнати от международната търговия\". Снощи Дейвис написа до парламентарна комисия за Брекзита, че документите са били редактирани, тъй като не е получил гаранции, че парламентаристите ще запазят подробностите в тайна, а това може да навреди на британските интереси по време на преговорите. Заместник-държавният министър за Брекзита Робин Уокър заяви пред парламента, че правителството е \"възможно най-открито\" и е отговорило на искането на парламента, въпреки неразбирането на законодателите за какво се отнася анализите. Но според лейбъристите и Шотландската национална партия ходовете за ограничаване на информацията може да доведат до обвинение, че кабинетът проявява неуважение към парламента и да се стигне до временно отстраняване или изгонване на Дейвис от Камарата на общините.", "date": "2017.11.28", "title": "Редактиран доклад за Брекзит предизвика конфронтация в британския парламент"}
{"url": "https://www.24chasa.bg/novini/article/6579798", "text": "Аржентинската подводница, която изчезна на 15 ноември, съобщила за начало на пожар в батериите й, преди да прекъсне радиовръзката с нея, съобщиха аржентинските военноморски сили, цитирани от ДПА. Късо съединение предизвикало дим, но нямало пламъци и пожарът бил изгасен, каза говорителят на ВМС Енрике Балби на пресконференция, предавана на живо по телевизията, предаде БТА. Той отхвърли възможността подводницата да е била нападната, но каза, че пожар или късо съединение може бързо да са намалили запасите от кислород в подводницата \"Сан Хуан\" с 44-членен екипаж. Късото съединение може би е предизвикано от нахлуването на вода в подводницата, за което също подали сигнал от плавателния съд преди разпадането на връзката. Говорителят добави, че издирването продължава. 12 страни, участващи в него, сега чакат да пристигне американска миниподводница и руски съд, които могат да се потопят на дълбочина до 1000 метра, посочва ДПА. Подводницата изчезна след като отплава от южното пристанище Ушуая към базата си в Мар дел Плата.", "date": "2017.11.28", "title": "Вода и късо съединение в аржентинската подводница преди да изгубят връзка с нея"}
{"url": "https://www.24chasa.bg/novini/article/6579802", "text": "Mетростанция „Летище София”, която е в експлоатация от 2015 г., протече след снеговалежа в столицата. Пред инж. Красимир Савов, първи заместник-изпълнителен директор на „Метрополитен”, заяви, че причината е специфичната конструкция на станцията. Тя е полуоткрита, за да не прегрява през лятото. Когато през зимата решетките не се затворят обаче, от покрива капе топящият се сняг. Според него предишни години проблем не е имало, защото решетките са били затворени, а проблемът не е във фирмата изпълнител. А дали сега са оставени така по невнимание, или умишлено, тепърва ще се установява.", "date": "2017.11.28", "title": "Метростанцията на летище София протече заради обилния сняг"}
{"url": "https://www.24chasa.bg/novini/article/6579806", "text": "\"Случаят с бул. \"Дондуков\" е протест на БСП. Сега искат г-жа Фандъкова да подаде оставка като кмет на София. В столицата ни се направи много. Доста от хората, които искаха ремонтът да е с павета, сега протестират\", заяви депутатът Тома Биков от ГЕРБ пред  . \"За мен това е една предкампания на кампанията на БСП през 2019 година\". \"Ние си имаме коалиция и на последния конгрес на ГЕРБ тази коалиция беше препотвърдена\", допълни Биков. \"Булгартабак\" беше продаден от държавата за 250 млн. лева. Сега е частна собственост\", коментира депутатът от ГЕРБ.", "date": "2017.11.28", "title": "Тома Биков: Случаят с бул. \"Дондуков\" е протест на БСП"}
{"url": "https://www.24chasa.bg/novini/article/6579814", "text": "28 са постъпилите оферти в откритата процедура за „Проектиране и строителство на автомагистрала „Струма“ Лот 3.1 Тунел „Железница“, съобщиха от АПИ. Индикативната стойност на поръчката е 250 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. Обществената поръчка е в 3 обособени позиции - за тунела, който ще е около 2 км и ще бъде най-дългият досега изграждан у нас, и за пътя преди и след съоръжението. Поръчката е обособена на три части, за да може на обекта да се работи едновременно и проектът да завърши в срока на ОПТТИ 2014-2020 г. Постъпилите оферти за обособена позиция 1: Подучастък №1 от км 366+000 до км 366+720, включително обслужващ тунелен път при северния портал на тунел „Железница“, са от: • Обединение „Пътстрой-92 - МОСТРЕМОНТ“, в което участват: „Пътстрой-92“ АД и „МОСТРЕМОНТ 97“ ООД; • ДЗЗД „Железница - Север“, в което са: „ГБС Инфраструктурно строителство“ АД, „Главболгарстрой“ АД и „Главболгарстрой Интернешънъл“ ЕАД; • „Калистратов Груп“ ООД; • „ХИДРОСТРОЙ“ АД; • ОБЕДИНЕНИЕ „СТРУМА - ЖЕЛЕЗНИЦА“, с участници: „ТРЕЙС ГРУП ХОЛД“ АД, „ТРЕЙС-СОФИЯ“ ЕАД, „АЛВЕ КОНСУЛТ“ ЕООД; • ДЗЗД „ОРС - М“, в което са: „МОСТКОНСУЛТ“ ООД, „ОРС ИНФРАСТРУКТУРА“ ООД; • ДЗЗД „АПВ ТУНЕЛ ЖЕЛЕЗНИЦА 1“, с участници: „АГРОМАХ“ ЕООД, „ПЪТИЩА ПЛОВДИВ“ АД и „ВОДНО СТРОИТЕЛСТВО - БЛАГОЕВГРАД“ АД. Индикативна стойност: 33 545 308 лв. без ДДС. Срокът за изпълнение на проектирането и строително-монтажните работи е 600 календарни дни. Постъпилите оферти за обособена позиция 2: Подучастък №2 от км 366+720 до км 369+000, включително обслужващ тунелен път при южния портал на тунел „Железница“ и площадка за хеликоптери, са от: • ДЗЗД „Железница 2018-2020“, с участници: „Б. ЕРГЮНЛЕР ЙОЛ ЯПЪ ИНШААТ ТААХЮТ МАДЕНДЖИЛИК НАКЛИЙЕДЖИЛИК САНАЙИ ВЕ ТИДЖАРЕТ АНОНИМ ШРИКЕТИ“ АД и „ВЕКТОР-БУЛ“ ООД; • „Актор“ АД; • „Доуш Иншаат Ве Тинджарет“ АД; • Обединение „ГЕОПЪТ ЖЕЛЕЗНИЦА“, участници: „Геострой“ АД, „Пътстрой-92“ АД, „Биас-М“ ЕООД; • ДЗЗД „АМ „Струма“-ОП2: Тунел Железница“, участници: „ГЛАВБОЛГАРСТРОЙ“ АД, „ГБС-Инфраструктурно строителство“ АД; • ОБЕДИНЕНИЕ „ТУНЕЛ ЖЕЛЕЗНИЦА“, с участници: „ЕВРО АЛИАНС ТУНЕЛИ“ АД, „ИСА-2000“ ЕООД, „ПЪТПРОЕКТ“ ЕООД; • Обединение „ТУНЕЛ ЖЕЛЕЗНИЦА 2017“, с участници: „Гранди Лавори Финкосит“ СПА, „Х.С.С.“ ЕООД; • ОБЕДИНЕНИЕ „АМ СТРУМА - ТУНЕЛ ЖЕЛЕЗНИЦА“ /с участници „СТАНИЛОВ“ ЕООД, „ИНЖСТРОЙИНЖЕНЕРИНГ“ ЕООД, „ЛОГИСТИКА 21“ ЕООД; • „АСТАЛДИ“ АД • ДЗЗД „АМ СТРУМА ТУНЕЛ 2018“, с участници: „ДЖИ ПИ ГРУП“ АД, „ГЛОБАЛ КЪНСТРЪКШЪН“ ООД и „ВИА ПЛАН“ ЕООД; • ДЗЗД „АПВ ТУНЕЛ ЖЕЛЕЗНИЦА 2“, в което участват: „АГРОМАХ“ ЕООД, „ПЪТИЩА ПЛОВДИВ“ АД, „ВОДНО СТРОИТЕЛСТВО - БЛАГОЕВГРАД“ АД, „ОБЕРОСЛЕР КАВ. ПИЕТРО“ ЕОД, „МЕТРОПРОЕКТ ПРАГА“ АД; • ДЗЗД Обединение „ФЕРОСТРИМОНА“, в което участват: „ИНЧ“ АД и „АВТОМАГИСТРАЛИ – ЧЕРНО МОРЕ“ АД; • „Тодини България“ ДЗЗД, участници: Тодини Конструкциони Дженерале С.П.А., Тодини България ООД. Индикативна стойност: 194 301 267 лв. без ДДС. Срокът за изпълнение на проектирането и строително-монтажните работи е 1060 календарни дни. Постъпилите оферти за обособена позиция 3: Подучастък №3 от км 369+000 до км 370+400, са от: • „Пътстрой-92“ АД; • „ГБС Инфраструктурно строителство“ АД; • ОБЕДИНЕНИЕ „ДЗЗД Стримон“ с участници: „Автомагистрали-Черно море“ АД и „ИЙ КЕЙ ДЖЕЙ БЪЛГАРИЯ КЪНСЪЛТИНГ ЕНДЖИНИЪРС“ ЕООД; • ОБЕДИНЕНИЕ „ИНТЕРВИАНОВА“ ДЗЗД с участници: „БГНОВА“ АД, „ИНТЕРПРОМ“ ЕООД, „ИНЖЕНЕРИНГ ГРУП-04“ ЕООД, „ХИДРО КОНСУЛТ ИНЖЕНЕРИНГ“ ЕООД; • ОБЕДИНЕНИЕ „ЖЕЛЕЗНИЦА 3“, в което са: „ТРЕЙС ГРУП ХОЛД“ АД, „АЛВЕ КОНСУЛТ“ ЕООД; • ОБЕДИНЕНИЕ „СТРУМА ЖЕЛЕЗНИЦА“, в което са: „ИНТЕГРИРАНИ СТРОИТЕЛНИ СИСТЕМИ“ ЕООД, „КОНТРАТАС ИГЛЕСИАС“ АД и „АЛВЕ КОНСУЛТ“ ЕООД; • „ПСТ Груп“ ЕАД; • ДЗЗД „АПВ ТУНЕЛ ЖЕЛЕЗНИЦА 3“ с участници: „Агромах“ ЕООД, „Пътища Пловдив“ АД, „ВОДНО СТРОИТЕЛСТВО- БЛАГОЕВГРАД“, „АЛВЕ КОНСУЛТ“ ЕООД. Индикативна стойност: 22 153 425 лв. без ДДС. Срокът за изпълнение на проектирането и строително-монтажните работи е 660 календарни дни.", "date": "2017.11.28", "title": "Подадоха 28 оферти за тунел „Железница“ на магистрала „Струма\""}
{"url": "https://www.24chasa.bg/novini/article/6579649", "text": "Кметът на София Йорданка Фандъкова ще провери утре от 11.00 часа изпълнението на мерките за енергийна ефективност в Софийската математическа гимназия \"Паисий Хилендарски\", съобщиха от Столичната община, цитирани от БТА. На проверката ще присъства и заместник-кметът по направление \"Строителство и инвестиции\" Ирина Савина. Поканен е и министърът на образованието и науката Красимир Вълчев. В сградата на СМГ се изпълнява топлинно изолиране на външните стени, покрива, както и енергоспестяващо осветление и мерки по отоплителната инсталация.", "date": "2017.11.28", "title": "Фандъкова ще провери изпълнението на мерките за енергийна ефективност в СМГ \"Паисий Хилендарски\""}
{"url": "https://www.24chasa.bg/novini/article/6579235", "text": "\"Отдавам емоциите на БСП на тежка фиксация от страна на Корнелия Нинова към Бойко Борисов и от невъзможността й да живее без него\". Това заяви депутатът от ГЕРБ Тома Биков на извънреден брифинг в парламента в отговор на БСП за внасянето им на вот на недоверие към управляващите, след окончателното гласуване на бюджета \"На пресконференцията на БСП бяха хвърлени безпочвени твърдения и коментари по отношение на ГЕРБ, за това, че сме се молили за коалиция с БСП- обявихме, че няма да правим коалиция с БСП и ДПС преди изборите. За разлика от тях, които се гънеха и не можеха да кажат с кого могат да управляват. Ако сме искали коалиция с БСП, нямаше да им предложим председател на парламентарния и един министър в правителството. Считаме, че те биха могли да имат повече министри, направиха 80 депутата. Както виждате държавата функционира и без госпожа Деница Златева като министър по европредседателството, както и без госпожа Нинова като председател на парламента. Отдавам емоциите на БСП на тежка фиксация от страна на Корнелия Нинова към Бойко Борисов и от невъзможността й да живее без него\", каза Биков. \"Днес разбрахме, че Корнелия Нинова иска да правим някакви анализи. Напомням й, че НС не е аналитичен център, а законодателен орган. Ако имат предложения за законодателни промени обявихме,ч е ще ги подкрепим, свързани със силови групировки, кражби, престъпления, концесии, каквото кажат, само да го предадат в подходяща юридическа форма. Анализи на Прехода няма как да внесем. Можем да анализираме дълго, готови сме и да анализираме. Г-жа Нинова обяви, че имали Консултативен съвет, който ще пише текстове за целия Преход, до момента не сме получили никакви текстове\", обясни депутатът. По отношение искането на БСП премиерът Бойко Борисов да се извини за думите си на партийния форум на ГЕРБ, свързани с Васил Левски, Биков заяви - Тези думи бяха казани във връзка с лъжите на БСП по отношение на границата. Не се е говорило нито за Левски, нито за приноса му към България, едва ли има партия, която го оспорва. \"Понеже се коментира въпросът за субсидиите на извънпарламентарните партии. Нашата парламентарна група ще обсъди този въпрос и ще обмислим още веднъж позицията си дали да подкрепим предложенията на \"Воля\". Склонни сме и ще обмислим да оттеглим подкрепата си от тези предложения\", заяви още Биков. \"Преди изборите Румен Радев обяви, че ако стане президент ще работи за отпадане на санкциите. След като назначи служебно правителство, то ги подкрепи и практически съхрани тази българска позиция“, обясни той.", "date": "2017.11.28", "title": "Биков: Отдавам емоциите на БСП на тежка фиксация от страна на Нинова към Борисов (Обновена, видео)"}
{"url": "https://www.24chasa.bg/novini/article/6579534", "text": "Напълно сме готови за председателството на Съвета на Европейския съюз и първите срещи от календара вече започнаха, една от които бе посещението на председателя на ЕП Антонио Таяни. Това каза пред журналисти в Пловдив министърът за българското председателство на Съвета на ЕС, цитирана от БТА. Тя е в града като лектор на Есенен колоквиум за дигитална сигурност и култура, културно-историческо наследство и дигитализация. Форумът се организира от Жени ГЕРБ и фондация \"Конрад Аденауер\". Павлова допълни, че тази седмица предстоят и първите срещи от календара - на Министерството на външните работи и на Министерството на образованието и науката. Готови сме напълно не само с организационно логистичната част, която е важна за предстоящите над 270 заседания, но и с приоритетите, политиките и досиетата, по които България ще работи, каза още Павлова. Тя уточни, че до края на месеца ще бъдат довършени консултациите и анализите на това, което ще получим от Естония и през декември ще се приеме окончателният вариант на досиетата и приоритетите. По думите на Лиляна Павлова основните приоритети са: Бъдещето на Европа и дебата за многогодишната финансова рамка; Западните Балкани, европейската им перспектива и свързаност; Сигурност и стабилност в Европа и Дегитална икономика. В резултат на това можем да кажем, че трите ключови думи на българското председателство са \"Единна, сигурна и цифрова Европа\", добави министърът. Лиляна Павлова добави, че Пловдив ще бъде реално част от българското председателство, тъй като ще бъде домакин на всички посещения на най-високо ниво. По думите й една част от заседанията на Съвета на министрите ще се провеждат в Пловдив. Градът ще бъде домакин на заседанията във формат \"Отбрана и сигурност\", отделно е подготвена сериозна културна програма за гостите, което според Павлова ще бъде репетиция за Пловдив като Европейска столица на културата през 2019 г.", "date": "2017.11.28", "title": "Павлова: Напълно сме готови за председателството"}
{"url": "https://www.24chasa.bg/novini/article/6579563", "text": "Вдъхновени от оригами, американски учени създадоха евтини изкуствени мускули, които позволяват на роботи да повдигнат товари, надвишаващи 1000 пъти собственото им тегло, сочат резултатите от изследване, цитирани от Франс прес. Това е голяма крачка напред към заменянето на старото поколение роботи. \"Сякаш роботи са придобили свръхспособности\", заяви ръководителката на изследването Даниела Ръс от Масачузетския технологичен институт, предава БТА. Въпросните изкуствени мускули са създадени въз основа на структура от метални бобини (намотки) или пластмасови листове. Производството на един подобен мускул струва около 1 долар. \"Тези мускули могат да генерират около 6 пъти повече сила върху единица площ в сравнение с мускулите на бозайници и същевременно са невероятно леки\", поясни експертът по приложни науки Роб Уд от Харвардския университет. 2,6-грамов мускул може да повдигне 3-килограмов предмет. Вдъхновението от оригами е свързано със зигзагообразната структура на някои мускули, която им позволява да се свиват и да се разтягат по команда, като за целта се използва въздух или вода под налягане. Възможните приложения включват разтегаеми космически хабитати на Марс, миниатюрни хирургични апарати, преносими екзоскелети, возила за дълбоководни изследвания.", "date": "2017.11.28", "title": "Изкуствени мускули дават на роботи феноменални способности"}
{"url": "https://www.24chasa.bg/novini/article/6579155", "text": "Изследователи от Калифорнийския университет за пръв път въведоха в човешки мозък имплант, който променя настроението, съобщава изданието \"Нейчър\". Учените са тествали невроимпланта, който с определени импулси коригира определена мозъчна активност, свързана с психическите разстройства. При тяхното възникване устройството изпраща определени електрически сигнали в мозъка, които го връщат в нормалното му състояние. Американските специалисти планират създаването на система от електроди, с които медиците да лекуват военни и ветерани от депресии и пост травматични разстройства. Новата технология ще позволява лечение дори и без участието на лекари.", "date": "2017.11.28", "title": "Хирурзи за пръв път въведоха имплант в човешкия мозък, променящ настроението"}
{"url": "https://www.24chasa.bg/novini/article/6579136", "text": "Евродепутатът и заместник-председател на ВМРО Ангел Джамбазки и председателят на групата „Патриоти за София“ Карлос Контрера внесоха предложение до Столичния общински съвет в София да се именува улица на 28-ия президент на САЩ Томас Удроу Уилсън. Това съобщиха от пресцентъра на партията. Патриотите от ВМРО в писмото си посочват, че президентът Уилсън е приятел на България и дават пример, че именно той е човекът, дал категоричен отпор на желанието на Антаната за окупация и разделяне на страната ни. При мирните преговори през 1919 г. Уилсън отстоява тезата за оставането на Беломорска Тракия, Южна Добруджа и Царибродско в българските държавни предели и осуетява плана за ликвидирането на България като държава и разделянето ѝ на три района, подчинени на Гърция, Сърбия и Румъния, лансиран в Ньой. До Г-н Елен Герджиков Председател на Столичен общински съвет Предложение от Ангел Джамбазки – член на Европейския парламент от Р България, Карлос Контрера – общински съветник в Столичен общински съвет, адрес за кореспонденция: гр. София, ул. „Пиротска“ 5, ет. 5, зала 1 Уважаеми г-н Герджиков, Обръщаме се към Вас във връзка с правомощието на Столичен общински съвет да определя поставянето паметници и други възпоменателни знаци на територията на Столична община и именуването на улици и площади. Предвид горепосочената нормативно уредена възможност, предоставена на СОС, отправяме към Вас предложение за определяне на пространство и започване на процедура по поставяне на паметник и именуване на улица на двадесет и осмия президент на САЩ – Удроу Уилсън на територията на столицата. Причините, поради които правя искане за именуване на улица именно на бившия президент на САЩ Удроу Уилсън, са следните: През 2019 г. предстои отбелязване на стогодишнината от края на Първата световна война. Президентът Уилсън е един от историческа личност от първото десетилетие на XX в., която е неразривно свързана и с българската история от този период. Президентският му мандат, който съвпада с период, наситен с множество преломни моменти и трудни решения, които държавниците в света трябва да вземат, а именно Първата световна война и произхождащите от нейния край последствия, касаещи съдбата и на Европа, а и на България, разбира се. Томас Удроу Уилсън е бележита личност за световната история. Освен президент той е бил и доктор по история и политически науки, човек, отдаден на академичната професия. След края на войната подема инициативи, които са с общочовешко значение за опазване на мира и за създаване на организация, в която да се решават бъдещите неразбирателства между народите с цел предотвратяване на нов световен конфликт, който е пагубен за човечеството. След произнесената на 8 януари 1918 г. реч за известните „Четиринадесет точки на Уилсън”, той отваря вратите за създаването на организация, която до ден днешен се бори за световен човешки мир, а именно ООН, тогава наречена Общество на народите. С това си действие той записва името си в световната история като един от борците, за които решаването на конфликти на международната сцена трябва да се извърша по пътя на дипломацията посредством медиацията на организации, които обединяват държавите по света, а не чрез военни конфликти, които се превръщат в геноцид за човечеството. Причината, според която смятаме, че Удроу Уилсън заслужава признанието улица на територията на Столична община да бъде кръстена на него, е не само поради горепосочените, подети от него инициативи, които са световно значими. За нас българите от изключително значение е фактът, че неговите позиции и действия по време на преговорите след Първата световна война създават предпоставка той да бъде назован в историографията като „неочакван приятел на България”. Въпреки че България се явява противник на Антантата, към която е страна и САЩ, президентът Уилсън се застъпва за българския народ. Неговите съюзници от войната по време на преговорите започват да изявяват териториални претенции към загубилата българска държава и заявяват стремежите си за поделянето ѝ на три части. Желанието на Антантата е да ликвидира България като самостоятелна държава като подчинят територията ѝ на Гърция, Сърбия и Румъния и разпокъсат народа в три отделни държави. В определен период е лансирана и идеята за окупация на България от военни сили на Антантата. Тези идеи срещат категоричния отпор на президента Уилсън и на водената от него делегация. Прокламираните от него принципи за самоопределение на нациите и активната му дипломатическа роля по преговорите, уреждащи междудържавните отношения след Първата световна война, са един от факторите, които пресичат опитите България да бъде окупирана и териториите ѝ - поделени между съседните държави. Благодарение на твърдостта и умелите действия на държавника Уилсън, които достигат до крайности (заплаха за напускане на преговорите от страна на САЩ), той успява да запази целостта и самостоятелното съществуване на вековната ни държава. Водени от гореизложените мотиви, смятаме, че Удроу Уилсън е заслужил честта на територията на Столична община да бъде именувана улица, както и да бъде изграден паметник в негова чест, тъй като благодарение на твърдите си действия по време на Ньойските преговори е запазил суверенитета и териториалната цялост на България и е предотвратил събития, които биха били национална катастрофа. Предлагаме с оглед честванията на сто години от края на Първата световна война действията от страна на Столична община да започнат сега, за да бъдат съчетани и с подготовката и организацията на българската държава за отбелязване на кръглата годишнина от края на войната. Уважаеми г-н Герджиков, в качеството Ви на Председател на Столичен общински съвет, молим: 1) Във връзка с правомощието Ви на осн. Чл. 19, ал. 1, т. 1 от Правилника за организацията и дейността на СОС, при определяне на дневния ред на СОС да внесете за разглеждане горепосоченото предложение; 2) След разглеждане на предложението, СОС да се произнесете с решение на осн. чл. 21, ал. 1, т. 18 от Закона за местното управление и местната администрация във връзка с чл. 1, ал. 2 и чл. 4, ал. 1 и 2 от Наредбата за именуване и преименуване на общински обекти и паметниците и другите възпоменателни знаци на територията на Столична община, в което да бъде решено да бъде именувана улица на Удроу Уилсън и да се изгради паметник в непосредствена близост. гр. София", "date": "2017.11.28", "title": "ВМРО предлага в София да има улица и паметник на американския президент Уилсън"}
{"url": "https://www.24chasa.bg/novini/article/6579170", "text": "Среща на лидерите на парламентарно представените партии за промените в конституцията за приватизацията ще инициира Корнелия Нинова веднага след приемането на бюджета. Целта ни е да потърсим съгласие за оценката на прехода и ревизията, за да не е това еднократен акт и пиар кампания, а да се намерят верните законодателни решения, обясни самата Нинова. Лидерката на БСП ще настоява всички да се подпишат под общо решение, с което обемът на ревизията да се разшири с масовата приватизация, концесиите, обществените поръчки и ролята на силовите групировки по време на прехода. Нинова разказа, че ГЕРБ са отказали да подпишат промените на ДПС в конституцията и обратно. Това наддаване изглежда несериозно, коментира тя. Соцлидерката обясни, че не е подписала папката на ГЕРБ и ще я върне празна, именно защото иска общо съгласие между всички да се подпише общо решение. Затова организирала и срещата. След като 80% от хората очакват тази ревизия, ние трябва да преглътнем партийното си его и заедно да подпишем, а не да се надбягваме с папки. Веднага след приемането на бюджета БСП ще организира и втора среща с ДПС за вота на недоверие, вече с участието на лидерите. На нея ще трябва да се уточни времето за внасяне на вота и темата му - корупцията в коя сфера. Нинова коментира и декларацията от конгреса на ГЕРБ, че няма да се коалира с БСП. Очевидно ГЕРБ са поумнели малка, след като искаха Деница Златева да остане в тяхното правителство, а аз да застана начело на парламента. Но не са поумнели достатъчно, след като мотивите им за това да няма широка коалиция са, че БСП са лоши, каза соцлидерката. И допълни, че ГЕРБ имат да извървят много до държавническото мислене, за да го посочат като причина - в демокрацията трябвало да има управляващи и опозиция, ляво и дясно. Големите коалиции са безпринципни и неморални, България ще загуби от това. По повод коментара на премиера Бойко Борисов за извадените павета на \"Дондуков\", Нинова призова: \"Или да казва конкретно какво ива предвид, или да не стане като с наркотрафикантите - да трябва да го казва в прокуратурата\". И обясни, че явно адвокат Марковски го е научил как да говори. \"Борисов да си извади партийната книжка в БКП и да я сложи отляво. Да си извади молбата за напускане на МВР, за да остане в БКП и да я сложи отдясно. Да види кое тежи повече\", коментира Нинова. И допълни \"държат си партиите книжки, сигурна съм, че ги пазят, но говорят срещу БКП\".", "date": "2017.11.28", "title": "Нинова иска лидерска среща за промените в конституцията (Обновена)"}
{"url": "https://www.24chasa.bg/novini/article/6579211", "text": "Кметът на германския град Алтена Андреас Холщайн, който беше намушкан с нож, заяви днес, че нападението е било предварително обмислено и че нападателят е бил разгневен от позицията му в подкрепа на бежанците, предаде ДПА. \"Да, ножът беше предназначен за мен\", каза Холщайн на пресконференция часове след като беше изписан от болница. Политикът, който е член на Християндемократическия съюз на канцлерката Ангела Меркел, разказа, че влязъл в дюнерджийница, за да купи вечеря за болната си съпруга, когато някакъв мъж се приближил до него и го попитал дали той е кметът. След това му казал: \"Вие ме оставяте да умра от жажда, а пускате 200 бежанци в Алтена\" и извадил от джоба си 30-сантиметров нож, с който го намушкал във врата, предаде БТА.  При управлението на Холщайн 17-хилядният град е приел повече бежанци от определеното съгласно национална квота. Нападателят, описан от представители на властите като \"56-годишен мъж, за когото се подозира, че е имал ксенофобски подбуди\", бил повален на земята от ранения кмет и двама от собствениците на дюнерджийницата и държан, докато пристигне полицията, за да го арестува. Холщайн каза, че мъжът лъхал на алкохол, но физически бил добре. По думите му след пристигането на полицията нападателят поискал служителите на реда да го застрелят. Кметът получил медицинска помощ за 15-сантиметрова рана и по-късно бил изписан от болница. Меркел и други политици изразиха своя ужас от нападението, което напомни за намушкването на кметицата на Кьолн Хенриете Рекер преди две години. Рекер също беше известна с либералната си политика към бежанците.", "date": "2017.11.28", "title": "Германският кмет нападнат заради подкрепата му към бежанците"}
{"url": "https://www.24chasa.bg/novini/article/6579280", "text": "Вицепремиерът на Ирландия Франсис Фицджералд подаде оставка по настояване на опозицията, съобщи Ирландското радио и телевизия, цитирано от ТАСС. В петък опозиционната партия \"Фина фойл\" внесе в парламента вот на недоверие на Фицджералд, което предизвика правителствена криза. Премиерът Лио Варадкар отказваше да я уволни и до последния момент водеше преговори с представители на опозицията, предава БТА. Фицджералд се озова в центъра на съдебно разследване заради разкрита неотдавна информация за полицейския сержант Морис Маккейб, който разобличи злоупотреби в полицейското си управление. По време на разследването адвокатите на полицията се опитаха да дискредитират показанията на Маккейб, като го обвиниха в правонарушения. Стана ясно, че през 2015 г., когато Франсис Фицджералд е била министър на правосъдието, тя е получила електронно писмо с информация за опитите на полицията да хвърли съмнение върху показанията на разобличителя, но не е предприела никакви действия да го защити. Това породи подозрения, че тя също е участвала в опитите за дискредитиране на Маккейб.", "date": "2017.11.28", "title": "Вицепремиерът на Ирландия подаде оставка \nзаради правителствената криза"}
{"url": "https://www.24chasa.bg/novini/article/6579179", "text": "Районният съд в Омуртаг наложи 1 година лишаване от свобода при строг режим на 24-годишния Йордан Й. от същия град, след като го призна за виновен за насилие над медици от Спешния център, съобщиха днес от Апелативната прокуратура във Варна. Съдът приведе в изпълнение и предишна присъда на мъжа, с която той бил осъден условно на 2 години лишаване от свобода с 3-годишен изпитателен срок. Съучастникът му Стелиян Ив., на 35 години от близкото село Беломорци, се размина с административно наказание и ще плати глоба от 2 хиляди лева. Присъдата подлежи на обжалване или протест пред Окръжния съд в Търговище. Двамата мъже, които Районната прокуратура в Омуртаг предаде на съд, бяха признати за виновни за хулиганство над фелдшер и шофьор на линейка на Центъра на спешна медицинска помощ, извършено в съучастие на 5 февруари т.г. в 1,40 часа след полунощ. При инцидента е причинена лека телесна провреда на фелдшера от Спешния център в Омуртаг Ф.К., припомнят от прокуратурата. Заради претърпените от него неимуществени вреди пострадалият фелдшер ще получи от Йордан 2500 лева. Същата сума за причинени неимуществени вреди ще заплати на пострадалия шофьор на линейката подсъдимият Стелиян Ив. Случаят придоби популярност веднага след извършване на престъплението на 5 февруари 2017 г. Тогава на адрес на пациентка от Омуртаг, която трябвало да бъде отведена с линейка в болницата, на ул. \"Вардар\" върху екипа на Центъра за спешна медицинска помощ се изля с нищо неподозирана агресия. Подсъдимите били ядосани, защото закъсал в преспите на същата улица автомобил попречил на колата им, управлявана от Стелиян Ив., да премине. По същата причина и линейката не успяла да стигне и да паркира пред адреса на болната. Въпреки това екипът прегледал болната жена. Състоянието й било тежко и фелдшерът предложил на близките й да я отнесат с носилка до линейката. Тя обаче отказала. На връщане след прегледа фелдшерът и шофьорът, който носел носилката, минали покрай двамата подсъдими. С груб тон и заплахи Стелиян и Йордан поискали медиците да участват заедно с тях в избутването на заседналата в преспите кола, за да се отвори пътят им. Дежурните обаче отказали, защото трябвало да се върнат във филиала на Спешния център за евентуални нови повиквания. Това съвсем вбесило посъдимите. Те настигнали шофьора и фелдшера, нападнали ги в гръб, нанесли им удари, от което шофьорът паднал на земята и изгубил съзнание. На земята с удари бил съборен и фелдшерът. Двамата мъже от екипа били заплашвани с предмет, наподобяващ нож, псувани и обиждани, станало ясно по време на делото. Медикът получил контузия в гръдния кош и последвало посттравматично стресово разстройство, хипертонична криза, силна тревожност, а шофьорът на линейката - черепно-мозъчна травма с краткотрайна загуба на съзнанието, имал и други медицински проблеми. Нападнатите мъже едва успели да се доберат до линейката, от която потърсили помощ с обаждане на спешния телефон.", "date": "2017.11.28", "title": "1 година затвор за насилие над медици в Омуртаг (Обновена)"}
{"url": "https://www.24chasa.bg/novini/article/6577464", "text": "“Докторе, нали ще мога пак да ходя?” Този въпрос зададе Антония Спасова на д-р Лъчезар Захариев, опитен ортопед, работил дълги години в специализираната болница в софийския кв. “Горна баня”. На 27 ноември Антония бе прегледана от д-р Захариев и от доайена в протезирането Димитър Ненчовски. Двамата пристигнаха в УМБАЛ-Бургас, където Антония се възстановява под грижите на лекари и медицински сестри. 21-годишната жена се хвърли под влака на гарата в Бургас, оживя, но краката ѝ бяха ампутирани. В нейна помощ бе стартирана кампанията “Да помогнем на Тони да стъпи в живота с нови крака”, организирана от в. “24 часа” със съдействието на бургаския кмет Димитър Николов и депутатката от ГЕРБ Диана Саватева. Специално бе открита банкова сметка на името на УМБАЛ-Бургас, на която се събират пари за оздравяването на Тони. Д-р Ненчовски обстойно прегледа състоянието на долните крайници на Тони. Прегледите бяха инициирани от сдружение “Национален алианс за интеграция и политики за здраве и активен живот след ампутации и протезиране”. На място в Бургас пристигна и зам.-председателят на УС на сдружението адвокат Теньо Тенев. Представителите на сдружението и изпълнителният директор на УМБАЛ д-р Бойко Миразичйски обсъдиха подробно как ще върви възстановяването и бъдещото протезиране. Набелязани бяха конкретни срокове за всяка една процедура. От срещата стана ясно, че Антония ще получи средства от социалното министерство, които ѝ се полагат заради ампутацията на двата крака. С тях ще могат да се извърши първоначалното протезиране. “Всяка година пациентката ще има право на ремонт на протезите и тогава вече може да се поставят по-скъпи, но по-функционални елементи като ходила и колена. Има хора, които се възстановяват толкова добре, че дори не можеш да разбереш, че имат протези”, каза адвокат Тенев. В 2-месечния период на възстановяване Тони ще остане под грижите на бургаските медици. Тя ще бъде преместена в отделението за долекуване, а в началото на януари ще ѝ бъдат взети мерки за протезите. След като бъдат поставени, Антония ще премине 7-дневен рехабилитационен курс в специализирано здравно заведение, който се поема от здравната каса. Със средствата, които се набират в целевата банкова сметка, рехабилитацията най-вероятно ще бъде удължена. “Не бива да се бърза с по-скъпите протези, първо трябва да я научим да ходи. После може да се пристъпи към по-функционални, с които може да се кара колело и да се танцува. Това е важно особено за млади хора с ампутации”, разясниха д-р Захариев и д-р Ненчовски. Освен от протези обаче Тони има нужда и от психологическа подкрепа. След опита за самоубийство на 6 ноември тя все още е доста лабилна. На моменти губи вяра, че ще може да се върне отново към живота. Тони обаче не е сама. Всеки ден до нея е млада бургазлийка, също преминала през различни житейски изпитания. До нея са и колегите ѝ от хотел в Слънчев бряг, в който Антония е работела 3 г.", "date": "2017.11.28", "title": "Да помогнем на Тони да стъпи в живота с нови крака"}
{"url": "https://www.24chasa.bg/novini/article/6579203", "text": "Петър Биберов, по-известен в Бургас като Кюфтето, отрече пред съда да е посягал на фоторепортера Борислав Пенков. \"Не съм го удрял човека\", каза Биберов и поиска по-лека мярка за задържане, за да си гледа двете деца. Според адвокат Димчо Тодоров единствено пострадалият посочва Биберов като извършител, другите свидетели дават различни показания. Според защитника няма данни Биберов да се укрие – имал личен и служебен адрес. Според държавното обвинение обаче Биберов е изритал фотографа в слабините, като му е причинил лека телесна повреда, изразяваща се в оток и кръвонасядане.Това е станало докато Пенков снимал щетите от пожар в заведение в Морската градина на 26 ноември. Прокуратурата окачестви Биберов като личност с изключително висока обществена опасност. Той е извършил нападението демонстративно и безпардонно – в Приморски парк, където има много хора, включително и майки с деца. Петър Биберов има три присъди, като между тях и за участие в организирана престъпна група /ОПГ/, както и две висящи дела – за трафик на хора и склоняване към проституция и отново за участие в ОПГ. Съдът ще се произнесе в 14,45 ч. дали оставя Биберов зад решетките за постоянно.", "date": "2017.11.28", "title": "Биячът на фоторепортер от Бургас: Не съм го удрял, искам си при децата"}
{"url": "https://www.24chasa.bg/novini/article/6579330", "text": "Софийският апелативен съд отмени решението за условно   Сливенския и той ще остане зад решетките, за да изтърпи остатъка от наказанието си. Определението на Софийският апелативен съд е окончателно. Това съобщиха от съда. 49-годишният мъж бе осъден за катастрофа в столичния кв. “Бояна” през 2011 г. С висока скорост и с 2,6 промила алкохол в кръвта Йоско се заби челно с бронирания си джип във ван. На място загинаха 32-годишният Станислав Михайлов и Димитър Кирчев, на 53 г. Още 2-ма бяха ранени. След автомелето Йоско останал инвалид. На 8 ноември тази година бе постановено известният в сливенския ъндърграунд герой да бъде пуснат предсрочно от затвора 4 месеца и 7 дни, преди да е излежал 6-годишната си присъда.", "date": "2017.11.28", "title": "Отмениха предсрочното освобождаване на Йоско Сливенския"}
{"url": "https://www.24chasa.bg/novini/article/6579343", "text": "Френският президент Еманюел Макрон се опита да се разграничи рязко от предшественика си, като заяви, че е от поколение, което няма да се разпорежда какво да правят африканците, а ще съсредоточи усилията си върху изграждането на връзки между Африка и Европа, предаде Ройтерс. Аз съм от поколение, което не се опитва да нарежда на африканците какво да правят. Представител съм на поколение, за което победата на Нелсън Мандела е един от най-ярките политически спомени, заяви Макрон в реч пред студенти в университета в столицата на Буркина Фасо, Уагадугу. Френският президент е на тридневно посещение в Западна Африка, което включва среща на върха ЕС-Африка в Кот д'Ивоар. \"Няма да се наредя до онези, които твърдят, че африканският континент е място на кризи и мизерия. Ще застана до тези, които вярват, че Африка не е нито изгубен континент, нито има нужда да бъде спасяван\", заяви в речта си Макрон. Президентът каза, че престъпленията на европейската колонизация в Африка са безспорни. \"Имало е грешки и престъпления, велики дела и щастливи истории, но престъпленията на европейската колонизация са неоспорими\". \"Това е минало, което трябва да отмине\", добави той. Макрон обяви, че ще предложи евро-африканска инициатива за разбиване на престъпните организации и трафикантските мрежи, експлоатиращи мигранти от субсахарския район, някои от които те превръщат в роби, посочва Франс прес. Макрон обяви също \"мащабна подкрепа за евакуирането на хора в опасност\" в Либия, определяйки продаването на мигранти за роби като престъпление срещу човечеството. Демонстранти издигнаха барикади и палиха гуми по пътя на Макрон към университета. Скандирайки \"Долу експлоатацията на Африка от Запада!\", те блокираха автомобилите на хора, които отиваха да чуят речта на Макрон пред 800 студенти. Срещу демонстрантите бяха пратени силите за борба с безредиците, а президентът успя да стигне до университета. Макрон омаловажи информацията за хвърлена срещу френски войници граната малко преди пристигането му в Уагадугу, отбелязвайки, че страната му е била мишена на много по-тежки нападения, свързани с тероризма. Гранатата, ранила трима цивилни, била хвърлена късно снощи, часове преди днешната реч на френския президент.", "date": "2017.11.28", "title": "Макрон: Франция повече няма да нарежда \nна африканците какво да правят"}
{"url": "https://www.24chasa.bg/novini/article/6579378", "text": "Вътрешният министър е разпоредил проверка на Специализирания отряд за борба с тероризма, казаха от МВР за \"24 часа\".  В понеделник част от баретите изпратиха писмо до него, вътрешната комисия в парламента и още няколко институции. В него те описват нарушения на ръководството и влошена работна обстановка.  Проверката ще бъде извършена от инспектората на МВР.  Очаквайте подробности.                                                                                                                                                                                                                                                                                                                        ", "date": "2017.11.28", "title": "Валентин Радев нареди проверка в СОБТ заради писмо на баретите"}
{"url": "https://www.24chasa.bg/novini/article/6579351", "text": "17-годишният Станислав, който е арестуван и обвинен заедно с брат си Осман за  , потрошил ареста. Инцидентът станал в нощта, преди братята да бъдат отведени до съда, където се гледаха мерките им за неотклонение. На 27-и ноември вечерта Станислав буйствал в килията, в отделението за малолетни и непълнолетни в Трето РПУ Варна. Младежът потрошил вратичките на гардероба, таблата на леглото и дограмата на прозореца. Самият той не е наранен, но към досегашните му обвинения е добавено и това. По случая е образувана преписка в районна прокуратура Варна. Станислав е по-лабилния от двамата братя. В съда той се разплака и искаше да се върне при баба си. От комисията за борба с противообществени прояви на малолетни и непълнолетни лица в родния му град Провадия казаха за \"24 часа\", че той, въпреки че е по-голям, бил под въздействието на по-малкия си брат. Когато бил сам, нямал криминални прояви. Престъпления вършел само в компанията на брат си.", "date": "2017.11.28", "title": "Единият от братята, арестувани за убийство в Провадия, потроши ареста"}
{"url": "https://www.24chasa.bg/novini/article/6579350", "text": "Бургаският окръжен съд пусна под домашен арест бияча на фоторепортера Борислав Пенков. Петър Биберов-Кюфтето ще се прибере вкъщи, тъй като въпреки обоснованото предположение, че той е извършил деянието, имал постоянен адрес, реши съдът. Докато Пенков изпълнявал служебните си ангажименти към него се приближили няколко мъже и започнали да му крещят да изтрие снимките. Биберов го изритал, след което изчезнал и е бил задържан по-късно. Както \"24 часа\" по-рано писа, той е съден за участие в организирана престъпна група, разследван е за трафик на хора и склоняване към проституция. Решението на окръжния съд може да бъде протестирано от прокуратурата пред Апелативния съд. ", "date": "2017.11.28", "title": "Пуснаха под домашен арест бияча на фоторепортер - имал постоянен адрес"}
{"url": "https://www.24chasa.bg/novini/article/6579282", "text": "Благотворителен базар с книги на бургаски автори в парламента ще събира средства за 21-годишната Антония Спасова, останала без крака след тежък инцидент. Инициативата е част от поредица събития, обединени като Културен ден на Бургас в НС, по идея на община Бургас и бургаските депутати от ГЕРБ. В 11,30 ч. на 30 ноември, в Клуба на народния представител, ще бъде открита изложба на големия бургаски художник Георги Баев, а част от семейството на твореца ще гостува в парламента. \"Очакваме цялото академично ръководство на Националната художествена академия. В момента тече процедура по откриване на филиал на академията в Бургас, на едно от най-хубавите места в града - зоната за обществен достъп до пристанището\", коментира бургаският депутат Диана Саватева. Базарът с книги на бургаски поети и белетристи ще популяризира творчеството на местни автори. На място ще има кутии, в които ще се събират средства от продажбите на книги за 21-годишната Антония. \"Искаме не само да популяризираме творчеството на бургаските автори, но и да помогнем на един млад живот да продължи пълноценно\", каза Саватева. Тя подкрепи  Целта е младата жена да получи качествено протезиране и шанс за пълноценен живот, въпреки тежките травми и трудния си живот. Антония е едно от стотиците изоставени деца, отраснали по домове за сираци.", "date": "2017.11.28", "title": "С базар за книги в парламента събират пари за Антония, останала без крака"}
{"url": "https://www.24chasa.bg/novini/article/6579394", "text": "Надзиратели във варненския затвор попаднаха на странна находка в една от килиите. В саксия с цветя открили дрога. Внезапната проверка била извършена около 5.40 часа сутринта в килията на двама мъже, на 45 и на 54 години. В саксията било скрито пакетче с марихуана и пластмасова кутия с кафеникаво прахообразно вещество. Направената експертна справка установява, че се касае за трева с тегло 1,37 гр. и хероин с тегло 6,46 гр. По случая е образувана преписка, уведомен е прокурор от Районна прокуратура – Варна.", "date": "2017.11.28", "title": "Варненски затворници крият дрога в саксия"}
{"url": "https://www.24chasa.bg/novini/article/6579442", "text": "Зимата вече дойде в страната. Вчера и през изминалата нощ в София валя силен сняг и се образува трайна и съществена снежна покривка.  Валежите от сняг продължават и днес, но са далеч по-слаби и повечето улици са почистени.  Вижте колко е красива столицата днес:                                                                                                                                                                                                                                                                                                                        ", "date": "2017.11.28", "title": "Вижте колко е красива снежна София (Видео, снимки)"}
{"url": "https://www.24chasa.bg/novini/article/6578772", "text": "Президентът Румен Радев отличи днес с орден „Мадарски конник“ първа степен Сотирула Хараламбус, заместник-председател на Панкипърската федерация на труда /ПЕО/ и министър на труда и социалната сигурност на Република Кипър в периода 2008-2013 г. Орденът се връчва в знак на признание за нейния принос за развитието на българо-кипърските отношения в социалната област и защитата на трудовите и социални права на българите, работещи в Република Кипър. Това съобщиха от президентския пресцентър. “Сотирула Хараламбус допринесе много за интеграцията на увеличаващия се брой български работници в Кипър. Благодарение на нея бе създадена информационна мрежа за трудовите и социалните права и започна провеждането на информационни дни за българските работници в Кипър”, заяви президентът и изрази благодарност за нейните усилия за съкращаването на периода за потвърждаване на осигурителен стаж при пенсиониране на български граждани в страната. С помощта на Сотирула Хараламбус е поставено началото на двустранното сътрудничество на контролните органи на България и Кипър в областта на превенцията и борбата с недекларираната заетост. Тя работи активно и за разширяване на нормативната база на българо-кипърското сътрудничество в социалната област и за обмен на кипърски профсъюзни експерти и експерти от НОИ. “Признанието да бъда отличена с орден “Мадарски конник” първа степен е огромна чест и още повече ме свързва с България и с каузата за защита на нейните граждани. Да отстоява правата на всички трудещи се в страната му, независимо от тяхната националност, раса и пол, е дълг на всеки министър на труда и социалната политика - да бъдат равнопоставени и да не се превръщат в обект на експлоатация и пренебрежение“, заяви Сотирула Хараламбус на церемонията по връчване на отличието. Тя подчерта усилията на кипърските институции да не допускат незаконното наемане на работна ръка и експлоатацията на работници, както и за принципното и последователно прилагане на европейските регламенти за свободно движение в рамките на общия европейски пазар.", "date": "2017.11.28", "title": "Президентът Радев отличи с \"Мадарски конник\" Сотирула Хараламбус в Кипър"}
{"url": "https://www.24chasa.bg/novini/article/6578787", "text": "Румънската брегова охрана е спасила 60 мигранти на борда на турски кораб в Черно море, изпратил сигнал за бедствие, предаде Асошиейтед прес. В изявление на службата се посочва, че корабът е бил засечен на 22 мили от черноморския бряг рано днес, след като потърсил помощ от румънските власти и търговски плавателен съд в района, предаде БТА. Бреговата охрана е изпратила два кораба към мястото и е ескортирала бедстващия съд към пристанище Констанца. Мигрантите ще бъдат идентифицирани и ако е нужно, ще получат медицинска помощ, се посочва в съобщението на бреговата охрана. Към момента няма информация за екипажа на кораба или за националността на мигрантите. Граничната полиция ще разследва случая.", "date": "2017.11.28", "title": "Румънската брегова охрана спаси 60 мигранти от турски кораб в Черно море"}
{"url": "https://www.24chasa.bg/novini/article/6578800", "text": "Жена на 74 години от Шумен е поредна жертва на измама по познатата схема - търсене на съдействие от полицията за залавяне на телефонни измамници. Това съобщиха от пресцентъра на ОД на МВР. Вчера преди обяд на стационарния телефон на жената позвънил мъж, който се представил за полицай. Той й казал, че се провежда акция за залавяне на измамници и я помолили да съдейства като предаде всичките си пари и ценности. Според указанията на \"полиция\" до дома й щял да отиде измамник, който униформените щели да проследят и да задържат. Жената увила в черно кожено яке сумата от 4960 лева и го предала на млад мъж, който отишъл до жилището й. Малко по-късно установила, че е измамена и подала сигнал в полицията. Образувано е досъдебно производство.", "date": "2017.11.28", "title": "Мним полицай взе близо 5 000 лева от възрастна шуменка"}
{"url": "https://www.24chasa.bg/novini/article/6578793", "text": "Полицията издирва 24-гoдишнaтa Дoникa Mapгичeвa oт свиленградското ceлo Kaпитaн Aндpeeвo. Момичето е в неизвестност от 25-и ноември. Полицейски екипи и доброволци са претърсвали района около селото през последните няколко дни, но без успех. Poдитeлитe нa Дoникa умоляват гражданите, кoитo разполагат с инфopмaция за нейното местонахождение, дa ce обадят на тел. 112 или в най-близкото полицейско управление.", "date": "2017.11.28", "title": "Издирват 24-годишно момиче от Капитан Андреево, в неизвестност от 3 дни"}
{"url": "https://www.24chasa.bg/novini/article/6578809", "text": "Апелативният съд във Варна остави в ареста Леман Якимова /25 г./ от Разград, срещу която е повдигнато обвинение за притежание на дрога, съобщиха днес от пресслужбата на съда. Според прокуратурата жената е действала в съучастие с Ивайло Иванов. Тя е била подбудител и помагач при престъплението, а той - извършител. Якимова е в ареста от 18 август тази година с определение на Окръжния съд в Разград. Два дни преди това, в Цар Калоян, при проверка на автовоз, полициаите открили в тайник множество пакети с наркотици. Намерени са над 8 килограма марихуана на стойност 48 330 лева и повече от 78, 6 килограма амфетамини за близо 2, 4 милиона лева. Според Варненския апелативен съд от събраните до момента доказателства по случая може да се направи обосновано предположение, че жената е съпричастна към престъплението, за което е обвинена. Освен това, тя може да се укрие, тъй като има контакти и роднински връзки с хора извън България. Определението на Апелативния съд във Варна е окончателно.", "date": "2017.11.28", "title": "Оставиха в ареста обвиняема за притежание на дрога за 2,4 милиона лева"}
{"url": "https://www.24chasa.bg/novini/article/6578820", "text": "Откриването на директна самолетна линия Баку-София ще се отрази благоприятно върху икономическите взаимоотношения между градове от Азербайджан и българското Черноморие. Това е казала Наргиз Гурбанова, посланик на Азербайджан у нас по време на среща с кмета на Бургас Димитър Николов. Информацията е на пресслужбата на Община Бургас. Директната самолетна линия между София и Баку предстои да бъде открита до дни. В подкрепа на българо-азербайджанските взаимоотношения ще бъде организиран и туристически форум, в който могат да се включат туроператори и туристически фирми от Бургас, добавиха от общината. По време на срещата е била коментирана важността и потенциала на взаимните транспортни коридори между Азия и Европа и стратегическо положение на Бургас. Обсъдени са били и възможностите за партньорство в областта на културата през следващата години.", "date": "2017.11.28", "title": "Посланикът на Азербайджан: Директна авиолиния Баку-София ще е добре за българското Черноморие"}
{"url": "https://www.24chasa.bg/novini/article/6578815", "text": "В понеделник журналистът Мария Димитрова от сайта \"zovnews.com\" обяви в ефира на „Здравей, България”, че е заплашвана, заради разследване за наркотрафик, в което е участвала. Подала е 4 жалби в полицията срещу лицето Манчо Ковачев. Часове след разговора ни с Мария, Ковачев поиска да отговори на обвиненията й. „Аз наистина съм заплашвал Мария Димитрова, но не съм я заплашвал с убийство”, заяви в сутрешния блок на   Манчо Ковачев. Запитан дали има предишни криминални провинения, той изреди присъдите си. Една от тях е за въоръжен грабеж през 1993 г., другата през 2001 г. е за измами и през 2015 г. за рекет.   ", "date": "2017.11.28", "title": "Манчо Ковачев: Заплашвал съм журналистката Мария Димитрова от Враца (Видео)"}
{"url": "https://www.24chasa.bg/novini/article/6578825", "text": "Европейският съюз е по-благосклонен към присъединяването на Западните Балкани към блока, което може да съдейства за осигуряване на мира в региона, като същевременно обогати и самия ЕС. Това заяви еврокомисарят по разширяването Йоханес Хан в интервю за австрийския в. \"Винер цайтунг\", цитирано от Ройтерс и БТА.  \"Има по-голяма готовност сред членките на ЕС да се заемат с разширяване\" (отколкото преди година), заяви Хан в интервю за вестника. Албания, Македония, Черна гора и Сърбия са официално кандидати за членство в ЕС, а Босна и Косово се опитват да се сдобият със същия статут. ЕС разглежда региона като важен по редица въпроси - от контролиране на миграцията до противодействие на заплахи за сигурността, вариращи от предполагаемата намеса на Русия до радикалния ислям, посочва агенцията. Страните членки осъзнаха, че \"мирът може да бъде постигнат на Балканите и че перспективата за присъединяване към ЕС е съществено важна за нас\", каза Хан.", "date": "2017.11.28", "title": "Йоханес Хан: ЕС е по-благосклонен към присъединяването на Западните Балкани към блока"}
{"url": "https://www.24chasa.bg/novini/article/6578850", "text": "„Каква деградивна мисъл трябва да имаш – сега да седнем да мислим и да отидем да разровим нещо, да го направим така, че да уязвим на другия ден“ – така премиерът Бойко Борисов коментира на днешното правителствено заседание видеозаписите, на които се вижда умишлено разрушаване на новата пътна настилка на столичния булевард „Дондуков“. „Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести… Саботажи, конспиративна дейност, това е същността на оцеляването им над сто години “, каза Борисов пред членовете на кабинета. Това се вижда от стенограма от правителственото заседание, която бе публикувана на сайта на Министерския съвет.  Между другото, гледах клипа за протестърите, които изравят паветата по „Дондуков“. Гледахте ли го? Облечен с жилетка като на работниците, за да не би някой, ако го види, да каже, че… Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести. Смятайте какъв противник имаме срещу нас!  Това е престъпление, защото...  То, че е престъпление, е факт. Но каква деградивна мисъл трябва да имаш – сега да седнем да мислим и да отиваме да разровим нещо, да го направим така, че да уязвим на другия ден.  Господин премиер, над 20 сигнала, фалшиви, имахме за закъсали автомобили и ТИР-ове. Пращаме екипи да помагат, да се отпуши движението, оказва се, че само ги разкарваме. Това не ни е създало трудности в почистването, защото, както всички виждат, беше създадена добра организация и нямаме затворени пътища. Придвижването е при зимни условия, но не трудно. Няма бедстващи, нито закъсали в снега – проблеми създадоха недобросъвестни водачи, особено на тежкотоварни превозни средства, а не снегът. Но фалшивите сигнали, първо, че хабят ценен ресурс, отнема се време на екипите, мести се техника, която е нужна за критични участъци – демотивират се хората, които се занимават със снегопочистване.  Това са саботажи, конспиративна дейност, това е същността на оцеляването им над сто години. Това е същността на действието – конспиративна, взривяват влакове, линии, мандри… Закривам заседанието.", "date": "2017.11.28", "title": "Борисов: Каква деградивна мисъл -  да разровиш готова улица и да протестираш?! (Стенограма)"}
{"url": "https://www.24chasa.bg/novini/article/6578846", "text": "„В продължение на десетилетие бях ислямски екстремист, а бившият ми съпруг беше виден член на ИДИЛ”, споделя в откровено интервю за BBC британката Таня Джорджелас, предаде  .  Таня израства в лондонското предградие Хароу. Преди да навърши 17 години тя изобщо не се интересува от религия. „Като тийнейджър се обърнах към религията, защото исках да променя своята идентичност. Не исках вече да бъда Таня от Хароу, не исках да съм момичето, което наричат „уличница”. Религията ми помогна да почувствам, че принадлежа към определена общност”, споделя Таня. В следващите няколко години Таня общува с много радикализирани групи във Великобритания. „Изпитвах уважение към „Ал Кайда”, към талибаните и към всички, които се опитваха да защитят честта на мюсюлманите”, спомня си младата жена. В интернет тя се запознава с американеца Джон Джорджелас, който по онова време вярва в същите неща, в които и тя самата. Двамата се женят и се местят в САЩ, където се раждат първите им деца. „Смятах, че мога да допринеса към каузата, като отгледам синове, които след време ще постъпят в армията на муджихидините”, признава Таня. През 2011 година Джон решава, че Египет е идеалното място децата му да израснат като джихадисти и семейството заминава да живее там. „Един ден един от синовете ми се прибра у дома с граната. Изпаднах в ужас и насочих един от кухненските ножове към Джон и го предупредих, че не искам синовете ми да докосват тези неща”, разказва Таня. През 2013 година, когато Таня е бременна с четвъртото си дете, семейството се мести в Сирия. Таня обаче не издържа да живее там и след три седмици, под дъжд от куршуми, успява да напусне първо града, в който живее, а след това и страната. Джон остава в Сирия и се присъединява към ИДИЛ. През 2014 година той изпраща последното си съобщение до Таня, като й казва, че ако в следващите шест месеца не получи вест от него, значи той е умрял в бой. Днес Таня живее в САЩ с новия си годеник Крейг. Властите обаче са й отнели пълното попечителство над децата и сега за тях се грижат основно родителите на Джон. Младата жена съжалява за това, което е направила в миналото и твърди, че си е взела нужните поуки. Мечтата на Таня е да помага на екстремисти да се реинтегрират в обществото, защото вярва в нуждата от втори шанс.", "date": "2017.11.28", "title": "Майка на 4 деца 10 години била ислямски екстремист (Видео, снимки)"}
{"url": "https://www.24chasa.bg/novini/article/6578892", "text": "31-годишен учител по математика бе осъден на 18 месеца затвор условно заради връзка с 14-годишна ученичка. Той няма право повече да упражнява учителската си професия и да работи с малолетни, предаде БГНЕС. Случаят стана повод за дебат за възрастта за съгласие за сексуален контакт, която не е фиксирана във Франция. Съдът призна преподавателя за виновен за сексуално посегателство върху непълнолетно лице под 15 години, злоупотребявайки с властта, произтичаща от неговите функции като учител.", "date": "2017.11.28", "title": "18 месеца затвор за учител във Франция, имал връзка с 14-годишна"}
{"url": "https://www.24chasa.bg/novini/article/6578894", "text": "Ухуру Кениата положи днес клетва за втори петгодишен мандат като президент на Кения, предадоха световните агенции, цитирани от БТА.  Церемонията се състоя на голям стадион в столицата Найроби. Кениата бе приветстван от 60 000 поддръжници. На събитието присъстваха 13 държавни и правителствени ръководители, сред които и премиерът на Израел Бенямин Нетаняху. Опозицията призова за мирна демонстрация днес в памет на десетките убити от полицията и от кенийски милиции по време на протестите срещу повтарянето на изборите в Кения. Демонстрантите се опитаха да влязат на стадиона, докато се провеждаше церемонията по встъпване в длъжност на Кениата, и се наложи намесата на полицията, която използва срещу тях сълзотворен газ. Кризата в Кения започна, когато Върховният съд отхвърли резултатите от изборите през август, спечелени от Кениата. Аргументът беше, че е имало нередности по време на изборния процес. Насрочена беше втора дата за вота и той се състоя на 26 октомври, но беше бойкотиран от опозицията. Избирателната активност бе ниска и Кениата спечели с 98 процента от гласовете. Неговите опоненти нарекоха повторния вот \"измама\".", "date": "2017.11.28", "title": "Ухуру Кениата положи днес клетва за втори мандат като президент на Кения"}
{"url": "https://www.24chasa.bg/novini/article/6578900", "text": "В рамките на една година Северна Корея може да обяви успешното завършване на работата по създаване на ядрените сили на страната. Това предупреди южнокорейският министър на обединението пред местни медии, предава руската информационна агенция TACC, цитирана от Фокус. „Експерти са на мнение, че Северна Корея ще се нуждае от две или три години, но те развиват ядрените си сили и средства по-бързо, отколкото се очакваше, и ние не изключваме възможността Пхенян да обяви завършването на работата по създаването на своите ядрени сили в течение на една година“, алармира министърът на Сеул.  През юли 2017 г. Северна Корея проведе две изпитания на балистични ракети, а на 29 август и 15 септември бяха изстреляни две ракети, които прелетяха над територията на Япония. Междувременно в началото на месец септември Пхенян обяви за провежданетпо на шесто по ред ядрено изпитание, най-мощното до този момент. Севернокорейският режим увери, че е извършено успешно изпитание на водородна бомба.", "date": "2017.11.28", "title": "Северна Корея може да завърши създаването на ядрените си сили до 1 година"}
{"url": "https://www.24chasa.bg/novini/article/6578878", "text": "От предаването \"Господари на ефира\" 9 месеца следили  Според разследването им бензинът е влизал в туби от минерална вода, вместо в патрулките и надхвърля 1 тон. В схемата са засечени над 10 униформени. Директорът на ОД МВР-Велико Търново старши комисар Димитър Машов разказа пред \"24 часа\", че преди няколко месеца са получили сигнал за евентуални злоупотреби от страна на полицаи, които зареждат служебен бензин в туби, вместо в патрулките. Веднага била образувана дисциплинарна проверка. Разследваните за длъжностно присвояване четирима служители не дават никакви обяснения към момента. Назначени са множество експертизи, които да установят категорично количеството на присвоеното гориво и това дали замесените в схемата са търгували със служебния бензин.", "date": "2017.11.28", "title": "Вижте как полицаите от Павликени крадат гориво, \"Господарите\" ги следили 9 месеца (Видео)"}
{"url": "https://www.24chasa.bg/novini/article/6578929", "text": "Над 620 машини обработват пътните настилки. Всички републикански пътища са проходими при зимни условия. Това съобщиха от пресцентъра на Агенция „Пътна инфраструктура”. Високопланиските проходи Петрохан, Троянски, Шипка и Републиката са почистени до асфалт. Отпаднаха ограниченията за движение на всички МПС с вериги през проходите „Пампорово“ и „Превала“, както и за товарни автомобили с ремаркета и полуремаркета през прохода Рожен и по път ІІІ-866 Девин – Михалково. Остава ограничено преминаването на товарни автомобили с ремаркета и полуремаркета през прохода Превала. Ограничено е движението на МПС над 12 т през проходите „Троянски, Петрохан и Шипка, над 10 т през Вратник и Твърдишки, а над 3,5 т през Дюлински и „Пампорово. Целогодишно са затворени за движение Златишки и Върбишки. Без ограничение за всички превозни средства е преминаването през проходите Ришки, Котленски, Айтоски, Обзорски, Печинско, Предел, Рожен и Прохода на Републиката. Агенция „Пътна инфраструктура“ препоръчва на шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2017.11.28", "title": "Над 620 машини чистят снега, всички републикански пътища са проходими"}
{"url": "https://www.24chasa.bg/novini/article/6578930", "text": "Грешка при боравене с нелегално произведени взривни вещества е причинила експлозията, разтърсила в неделя китайския пристанищен град Нинбо в източната провинция Чжъцзян, когато загинаха най-малко двама души и близо 20 бяха ранени. Това съобщиха днес местните власти, предаде Франс прес, цитирана от БТА. Полицията изключва възможността за умишлено предизвикана експлозия, уточнява агенцията. Вчера властите подозираха, че на мястото е гръмнала септична яма, напомня АФП.", "date": "2017.11.28", "title": "Нелегални експлозиви избухнаха в китайския град Нинбо"}
{"url": "https://www.24chasa.bg/novini/article/6578479", "text": "Турският президент Реджеп Тайип Ердоган ще бъде на двудневно официално посещение в Гърция на 7 и 8 декември, пише днес турският в. \"Стар\", цитиран от БТА. Датата на визитата все още не е официално съобщена, въпреки че официални представители както от гръцка, така и от турска страна потвърдиха, че турският лидер ще посети съседната страна в следващите дни. Това ще е първото посещение в Гърция на президент на Република Турция от 65 години. За последно визита в Атина осъществи третият турски президент Джелял Баяр, отбелязва \"Стар\". Ердоган вече беше на посещение в Атина през 2010 г., но тогава заемаше поста на министър-председател.", "date": "2017.11.28", "title": "Ердоган заминава на двудневна визита в Гърция в началото на декември"}
{"url": "https://www.24chasa.bg/novini/article/6578484", "text": "Целта на Светия синод е да бъде вдигната схизмата от Македонската православна църква и да се възстанови евхаристийното общение с останалите поместни църкви, каза в студиото на Западно и Средноевропейки митрополит Антоний. \"Не бива да бъде подтикван този процес и възприеман само от страна на БПЦ, защото нашата църква взе това свое решение, за да може наистина да се съгласува с останалите православни поместни църкви, като съдействаме за кананоичния статут на МПЦ, за да излезе от тази схизма и да се възстанови евхаристийното общение с останалите поместни църкви. Това е най-важното, защото тази църква вече дълги години страда от тази изолация. Ние сме длъжни на поисканото от тях съдействие да откликнем\", обясни той.  Митрополит Антоний обясни и че вече е създадена комисия, която да обсъди всички детайли с подобна комисия, излъчена от МПЦ. \"Решението на Светия синод е ясно, то не е двузначно. Водени от нашия дълг, проявявайки христианска любов Светият синод благоразсъди и след обстойни разисквания взе това свое решение да съдейства пред поместните православни църкви за установяване на каноничния статут на Македонската православна църква. Веднага след това Светият синод излъчи комисия, която включва две трети от членовете на синода - 8 митрополити, председател е Старозагорският митрополот Киприян. Именно тази комисия ще се срещне първо с такава излъчена комисия, която вече има от Македонската православна църква, където да можем да конкретизираме, да уточним подробностите от техните искания, та да можем всички ние да отидем и да се застъпим пред всички поместни православни църкви с ясни и конкретни искания от страна на МПЦ. Оттам нататък да чакаме решенията им\", заяви митрополитът. Това е единственото канонично решение, не бива да се разглежда едностранно и под натсиск, няма как да стане да признаем едностранно автокефалията на МПЦ, бе категоричен митрополитът. Той отбеляза, че Светият синод ще се допитва и до канонисти и историци по въпроса, за да може отношенията между МПЦ и другите поместни православни църкви да бъдат доведено до един успешен край. Схизмата е въведена от Сръбската църква. В момента текат разговори между двете църкви, но именно Сръбската трябва да вдигне схизмата, отбеляза митрополит Антоний.", "date": "2017.11.28", "title": "Митрополит Антоний: Светият синод не действа едностранно относно МПЦ"}
{"url": "https://www.24chasa.bg/novini/article/6578455", "text": "Огнеборци от Полски Тръмбеш спасиха от изпепеляване къща в село Иванча, съобщиха от регионалната дирекция на пожарната във Велико Търново. Сигнал за инцидента бил получен в 23.03 ч. в понеделник. На местопроизшествието се отзовали два специализирани автомобила и черима пожарникари. Те успели да овладеят огъня, преди да погълне необитаемата постройка. Унищожени са 40 кв. м каратаван. Като причина за възникване на пожара е посочено късо съединение в стара елинсталация.", "date": "2017.11.28", "title": "Късо съединение подпали къща в Полскотръмбешко"}
{"url": "https://www.24chasa.bg/novini/article/6578501", "text": "През изминалото денонощие още 29 български граждани, които са на почивка на о.Бали, са се свързали с кризисния щаб, сформиран в посолството на Република България в Индонезия по разпореждане на вицепремиера Екатерина Захариева. До този момент българите, които са информирали мисията ни, че се намират на острова, са 39. Сънародниците ни са в безопасност, в хотелите, в които са отседнали. Това съобщиха от пресцентъра на Министерството на външните работи (МВнР). Българско семейство с дете се е намирало на международното летище на острова. Консулът ни в Джакарта Александрина Гигова е оказала възможното съдействие на сънародниците ни и тази сутрин те са отпътували към летището в Сурабая (Източна Ява), откъдето ще вземат полет за България. Други двама български граждани, чийто полет е бил отменен, също са били пренасочени към летището в Сурабая, със съдействието на консула ни в Джакарта. Те ще отпътуват към Сингапур, а оттам – за България. Консул Гигова е постоянна връзка с пренасочените сънародници и следи тяхното придвижване. По информация на посолството международното летище на острова - „I Gusti Ngurah Rai Airport“ остава затворено и в следващите 24 часа – до 7 ч утре сутринта (местно време). Едновременно с това на втория етаж на международното летище в Бали функционира информационно бюро за гражданите на държавите членки на ЕС, където те могат да получат подробна информация за обстановката и възможностите за консулска защита. До този момент група от 10 български граждани, които са на почивка на острова, се беше свързала с мисията ни в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали. Към този момент няма български граждани, които да потърсили съдействие от бюрото за европейски граждани на международното летище в Бали. Във връзка с усложнената обстановка в следствие на активността на вулкана Агунг Министерството на външните работи припомня съветите си към българските граждани, които планират пътуване до о. Бали. Препоръчваме на нашите сънародници преди да предприемат пътуване предварително да се свържат с авиокомпанията и туристическата агенция, която са избрали. Настоятелно препоръчваме на нашите сънародници, пребиваващи и пътуващи за острова, да бъдат предпазливи, да не навлизат в определената ограничителна зона, да се осведомят предварително подробно за актуалната обстановка, да следят информацията в местните медии и да спазват стриктно указанията за безопасност на властите. Министерството на външните работи и посолството ни в Джакарта отново призовават всички българи, намиращи се към момента на остров Бали, да се регистрират на сайта на министерството в рубриката „Пътувам за“, като предоставят мобилен телефон, имейл и точен адрес на местопребиваване на остров Бали. Така, при необходимост, консулските ни власти ще могат да окажат своевременна помощ. Българското посолство в Джакарта следи ситуацията на о. Бали и е в постоянен контакт с българите, за които има информация, че пребивават понастоящем в района. Кризисният щаб към мисията е на разположение на българските граждани денонощно. В случай на нужда от съдействие или необходимост от актуална информация за обстановката на о. Бали те могат да се свържат с мисията ни в Индонезия на тел. + 62 21 390 4048 или на денонощния дежурен тел.: +62 811 932200.", "date": "2017.11.28", "title": "39 българи на о. Бали са се свързали с кризисния щаб в Индонезия"}
{"url": "https://www.24chasa.bg/novini/article/6578504", "text": "Българската общност в Кипър се ползва с изключително доверие. Тя се интегрира толкова добре благодарение на позитивното си отношение към кипърската държава и граждани. Това заяви президентът Румен Радев в Кипър по време на среща с представители на българската общност. Срещата със сънародниците ни в островната държава, се проведе в кметство Лакатамия, където по-рано държавният глава участва в церемония по откриването на улица, носеща името на Васил Левски. Това съобщиха от прессекретариата на президентството. “Изключително удоволствие е извън пределите на родината да срещам млади българи, съхранили своя език, култура и традиции, както и граждани на Кипър, които отлично говорят български език и пазят топли връзките си с България”, каза държавният глава. Румен Радев даде висока оценка на приноса, който българите имат за икономическото развитие на кипърската страна.  „Необходимо е всяко българско дете да има достъп до българско училище. Вниманието към младите хора и работата с тях е и работа за едно по-добро бъдеще на всички нас”, каза още Румен Радев. Президентът оцени високо усилията на българите, благодарение на които са отворени десет български съботно-неделни училища в Кипър, извършват се богослужения на български език в местна църква, развива се българската журналистика и е създаден български театър. “Това чувство за принадлежност доказва, че българският дух в Кипър е жив и връзките между двата народа са силни и приятелски“, заяви държавният глава. По време на дискусията с представителите на българската общност бяха обсъдени теми, свързани с подобряването на възможностите за образование и интеграция на българите в чужбина и защитата на правата им както от българските, така и от чуждестранните институции. Акценти в разговора бяха перспективите за кандидатстване на нашите сънародници в български университети, както и възможностите страната ни да подкрепя изкуството, науката и журналистиката, създавани от българи в чужбина. ", "date": "2017.11.28", "title": "Радев в Кипър: Всяко българче в чужбина трябва да има достъп до българско училище"}
{"url": "https://www.24chasa.bg/novini/article/6578517", "text": "Земна и скална маса са се свлекли на пътното платно на около километър след Кричим в посока Девин, съобщиха от пресцентъра на МВР. Сигналът е получен тази сутрин към 04.30 часа. Предприети са действия по разчистване на пътя. До приключване на работата се пропускат само леки автомобили. На място са полицейски служители, които отклоняват движението по обходни маршрути през Асеновград и Батак.", "date": "2017.11.28", "title": "Свлачище затруднява движението по пътя Кричим - Девин"}
{"url": "https://www.24chasa.bg/novini/article/6578532", "text": "Възрастна жена е потърпевша при телефонна измама в Хасково, съобщи ОД на МВР. Жената /на 81 години/ е получила обаждане от непознат мъж. Той я е заплашил, че ако не даде всичките си налични пари, ще пострада. Веднага след това е последвало второ обаждане от представил се за полицай. Мнимият служител на реда е посъветвал заплашената да изпълни инструкциите, за да бъде заловен престъпникът. Тя е изпълнила указанията и е оставила 960 лева до стълб в близост до дома й. Впоследствие разбрала, че е измамена и е сигнализирала в полицейското управление.", "date": "2017.11.28", "title": "81-годишна от Хасково даде близо 1 000 лева на ало измамник"}
{"url": "https://www.24chasa.bg/novini/article/6578502", "text": "60-годишна пешеходка пострада в Свищов. Произшествието е станало около 17,30 ч. в понеделник. По първоначална информация лек автомобил «Опел Астра», управляван от 34-годишния П. М. от крайдунавския град, е блъснал пресичащата пътното платно на пешеходна пътека 60-годишна жена. Тя е откарана в свищовската болница с фрактура на раменна кост, без опасност за живота. Водачът е изпробван за употреба на алкохол, пробата е отрицателна. Причините за произшествието са в процес на изясняване. По случая е започнато досъдебно производство.", "date": "2017.11.28", "title": "60-годишна пешеходка е в болница,\nблъсната на зебра в Свищов"}
{"url": "https://www.24chasa.bg/novini/article/6578570", "text": "Правителството предлага на Президента на Република България да удостои с орден „Стара планина“ – втора степен, проф. Крум Кацаров за изключително големите му заслуги в областта на военномедицинското дело. Проф. д-р Кацаров, дмн, е завършил медицина в Медицинска академия – София през 1983 г. Има специалности по вътрешни болести, военнополева терапия, спешна медицина, гастроентерология и диетика, здравен мениджмънт. Цялата му професионална кариера е преминала в структурата на Военномедицинска академия. Проф. Кацаров е доайен в терапевтично-диагностичните ендоскопски процедури на заболяванията на гастроинтестиналния тракт и хепатобилиарната система. Има 142 публикации, участие в седем книги и монографии. Втори мандат е председател на Българското дружество по гастроентерология, секретар е на Българската асоциация на хирурзи, гастроентеролози и онколози, член е на Борда на Българското трансплантологично дружество. Награждаван е с Почетния знак на Министерството на отбраната „Св. Георги“ – втора степен. Носител е и на наградата за изключителни постижения, носеща името на проф. д-р Чилов. През 2014 г. Българският лекарски съюз го избира за лекар на годината. 17 деца без право на наследствена пенсия от починал родител ще получат персонални пенсии в размер на 108,88 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 декември. С отпускането им ще бъдат подпомогнати 11 семейства, останали в затруднено финансово положение. Правителството прие промени в Тарифата за таксите, които се събират от Агенция „Митници“ по чл. 12 от Закона за митниците. Промените целят актуализация на размера на таксите, събирани от Агенцията за допълнително предоставени услуги, изрично поискани от физически и юридически лица, който към момента не е съобразен с икономическите условия и с разходите на митническата администрация за предоставянето на услугите. Новият размер на таксите включва направените преки и непреки разходи, свързани с предоставянето на съответната услуга, и е в съответствие с приетата от МС Методика за определяне на разходоориентиран размер на таксите. Също така се отменят и изменят разпоредби, свързани с европейското и национално митническо законодателство и с Регламент (ЕС) №608/2013 относно защитата на правата върху интелектуалната собственост, осъществявана от митническите органи. Допълнителни 14 715 лв. за изплащане на стипендии по Програмата на мерките за закрила на деца с изявени дарби от държавни и общински училища през 2017 г., одобри правителството. Средствата, които са планирани в централния бюджет, ще бъдат разпределени по бюджетите на МОН и на седем общини.. Правителството одобри финансирането по реда на Закона за насърчаване на инвестициите на публична инфраструктура в община Габрово. От бюджета на Министерството на икономиката ще бъдат предоставени финансови средства в размер до 419 748,24 лв. с ДДС лв. за реконструкция на участък от ул. „Индустриална“ и за продължение на улицата до терена, в който ще бъде построен завод за производство на туби. Инвестиционният проект на „ЛС Тюбс“ АД е сертифициран по реда на ЗНИ. Инвестицията ще бъде на обща стойност 10 847 000 лв., изцяло за придобиване на дълготрайни материални активи – машини и оборудване. Двете производствени линии ще бъдат закупени и монтирани последователно през 2017 г. и 2018 г. Годишният капацитет на производството е планирано да бъде 21 500 000 екструдирани туби. С осъществяването на проекта ще бъдат разкрити 68 нови работни места. 30 от служителите ще са с висше образование, 30 – със средно, и осем с основно. Предвидено е обучение на персонала в Израел и България през 2017 г. и 2018 г. Инфраструктурата ще се ползва от всички производствени предприятия в Северната индустриална зона на Габрово и ще способства за увеличаване на темпа на развитие на производството. С финансираните дейности ще се подобрят също така организацията и безопасността на движение в района. Правителството прехвърли на община Мъглиж собствеността върху имотите, ползвани от Професионалната гимназия по селско стопанство „Гео Милев“. Прехвърлянето е мотивирано с преобразуването на училището от държавно – с принципал МЗХГ, в общинско. Министерството на здравеопазването получи управлението върху двуетажна сграда на ул. „Перущица“ №1 в Пловдив. Решението е във връзка с определянето на ведомството за бенефициент по ОП „Региони в растеж“. То ще позволи кандидатстването с голям инвестиционен проект за обновяване и модернизация на сградния фонд и оборудването в системата на спешната медицинска помощ на територията на цялата страна. Поради отпаднала нужда, от МЗХГ беше отнето управлението върху четири терена с обща площ 276 дка в кв. Сеславци на София. Имотите се предоставят на ГД „Изпълнение на наказанията“ на Министерството на правосъдието за изграждане на затворническо общежитие, отговарящо на съвременните норми и стандарти. За частна държавна собственост бяха обявени две едноетажни сгради на бул. „Подполковник Калитин“ №21 в София, предоставени за управление на Висшия съдебен съвет, и други две, предоставени на ГД „Изпълнение на наказанията“ за нуждите на затвора в Сливен. Сградите са в лошо експлоатационно състояние и са негодни за ползване. След решението на кабинета за промяна в статута им те ще бъдат премахнати. Правителството даде съгласието си „Български пощи“ ЕАД да продаде чрез пряко договаряне част от имот в землището на с. Победа, община Тунджа, на съсобственика на имота – „Тунджа Автотранспорт“ ЕООД. Обектът не е необходим за основната дейност на дружеството. Продажбата ще се извърши на цена не по-ниска от определената от независим лицензиран оценител. На изпълнителния директор на НАП беше възложено да сключи договор с община Ямбол за покупка на имот – общинска собственост. Имотът – партерен етаж в административна сграда, и в момента се ползва от офиса в Ямбол на НАП. Останалите части от сградата са публична държавна собственост и се управляват от НАП. Решението на кабинета ще позволи по-ефективната поддръжка на цялата сграда. По предложение на Междуведомствения съвет за управление на отнетото имущество, правителството възложи на НАП да осъществи съответните правни и фактически действия и да продаде по реда на ДОПК имущество, отнето в полза на държавата по 10 случая с влезли в сила съдебни решения. Правителството одобри прехвърлянето на една временна бройка за дипломатически служител от Постоянното представителство на България в Брюксел към Постоянното представителство на България към Службата на ООН и другите международни организации в Женева. Функциите, които ще изпълнява дипломатът, са от ресора на Патентното ведомство. С решението се цели обезпечаване на представителството на страната ни в два постоянни комитета на Световната организация по интелектуална собственост (СОИС) в Женева по време на Българското председателство на Съвета на ЕС. Като ротационен председател, България трябва да работи за активна подкрепа на позициите и защита на интересите на ЕС в СОИС. Предвид натовареността и спецификата на тематиката, традиционната практика в ЕС е съответният дипломат да бъде командирован в Женева за времето на председателството. Правителството отпусна 500 000 евро за Спешния доверителен фонд на ЕС за Африка. Средствата са доброволна вноска във фонда, създаден от Съюза за постигане на стабилност и справяне с първопричините за незаконната миграция и разселените лица в Африка. Те се осигуряват по линия на официалната помощ за развитие и хуманитарна помощ, които страната ни като член на ЕС следва да отделя от бюджета си. През юли т. г. ротационният председател на Съвета на ЕС Естония направи допълнителен доброволен принос към Фонда в размер на 1 млн. евро, с което увеличи своя общ принос от 450 000 на 1,45 млн. евро. От учредяването на Доверителния фонд досега България е направила принос от 50 хил. евро, което е идентично на съответните минимални приноси от Латвия, Литва и Словения. В отговор на апелите за мобилизиране на допълнителни средства за Доверителния фонд на ЕС за Африка, страната ни дава нов, ясен сигнал за ангажираността си по отношение на южните граници на Европейския съюз. Новата доброволна вноска ще има и позитивен ефект при изпълнението на задачите на Българското председателство на Съвета на ЕС и реализирането на устойчиво решение на проблема с миграцията, което е приоритет в Правителствената програма за периода 2017-2020 г. Министерският съвет одобри проекта на Статут на Българо-саудитска смесена междуправителствена комисия за икономическо сътрудничество. Целта на органа, който ще бъде създаден, е разширяване на търговско-икономическите връзки между двете страни. Комисията ще се състои от представители на българската и саудитската страна, съпредседатели и определени от тях секретари. Ще заседава веднъж годишно, като съпредседателите предварително ще договарят дневния ред на срещата. Комисията ще идентифицира нови възможности за сътрудничество и подобряване средата за работа между бизнес организациите на двете страни. Ще бъдат предлагани и промени в двустранната нормативна база с цел насърчаване на икономическото и инвестиционното сътрудничество. С друго решение правителството упълномощи вицепремиера и министър на външните работи да подпише споразумението между България и Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане. Проектът на документ беше одобрен на предишното заседание на Министерския съвет. Сключването на данъчна спогодба ще създаде правна база за активизиране и стимулиране на инвестиционния климат, ще допринесе за реализирането на реални и облекчени от данъчна гледна точка възможности за дружествата да осъществяват стопанска дейност в другата държава в различни икономически отрасли. Спогодбата ще позволи и на физическите лица да работят под различни правни форми на дейност – извънтрудови или трудови правоотношения, и ще доведе до облекчаването на данъчната тежест, понасяна от данъкоплатците. „Пътстрой Бургас“ ЕООД ще добива строителни материали – варовици, от находище „Белите камъни“ в община Суворово, реши правителството, определяйки дружеството за концесионер на находището. Концесията се предоставя за срок от 35 години. През този период концесионерът ще вложи над 2 млн. лева за осигуряване на добивната дейност и необходимите предпроизводствени инвестиции. Очаква се за целия период на договора „Пътстрой Бургас“ да плати 1,255 млн. лв. концесионни възнаграждения. Според регламентите на Закона за подземните богатства, 50 на сто от тях ще постъпят в бюджета на общината по местонахождение на концесионната площ. Правителството одобри промени в Националния план на Работната програма на Комуникационната стратегия на България за Европейския съюз за 2017 г. Целта е по-ефективно разпределение на планираните средства по съответните инициативи. Бюджетът за информационни и презентационни материали за комуникационните инициативи е увеличен с 5000 лв., а с 11 000 лв. – бюджетът за обучение на представители на областните администрации с цел насърчаване на ефективното партньорство в процеса на вземане на решения в ЕС и постигане на по-голяма прозрачност и публичност на участието на България в него. Средствата по двете пера са пренасочени от одобреното финансиране на дейности на кабинета на министър-председателя и на Министерството на финансите. Решението на правителството дава възможност да бъдат реализирани допълнителни дейности без да се променя общият бюджет за изпълнение на Работната програма. Правителството утвърди актуализирани годишни разчети на сметката за средствата от Европейския съюз на Държавен фонд „Земеделие“ за 2017 г. Целта е да се гарантира превеждането на базовото плащане на площ през месец декември на земеделските производители. С предложените актуални разчети се компенсира пълният обем на плащанията чрез пренасочване на средства в размер на 180 млн. лева от други направления, където е налице прогнозен остатък за годината.м. Правителствено одобри доклад на вицепремиера Томислав Дончев за резултатите от проведеното на 15 ноември в Брюксел заседание на Съвета на ЕС „Общи въпроси“, формат „Кохезионна политика“. На заседанието България призова за формиране на обща бъдеща визия на ЕС, за повече ефективност и добавена стойност на инвестициите със средствата от Европейските структурни и инвестиционни фондове. Като следващо председателство на Съвета на ЕС, страната ни ще работи за търсене на консенсус по противоположните позиции и за намиране на общи цели по отношение на бъдещето на Кохезионната политика. Правителството одобри актуализация на времевата рамка, в която страната ни трябва да изпълни ангажиментите си по презаселване. В съответствие с Препоръката на Европейската комисия от септември т. г. относно увеличаването на законните пътища за лицата, нуждаещи се от международна закрила, България удължава срока за изпълнение на ангажиментите до 31 октомври 2019 г. Броят на лицата, които се предвижда страната ни да приеме по механизма за презаселване, се запазва същият както и досега – 110 души. Презаселването, предвидено в изявлението на ЕС и Турция, е една от мерките, ограничаващи незаконния начин на преминаване на лица от трети страни на територията държавите - членки на ЕС, довело и до значително намаляване на натиска върху българската граница. Същевременно презаселването дава възможност на чужденци, нуждаещи се от международна закрила, да получат достъп до териториите на държавите - членки на ЕС по легален път. Презаселването е и солидарност към държавите извън ЕС, приели на територията си милиони бежанци, принудени да напуснат страната си поради въоръжен конфликт или безогледно насилие. Правителството прие нова Наредба за управление на строителните отпадъци и за влагане на рециклирани строителни материали, която ограничава незаконното изхвърляне на строителни отпадъци. В текстовете се посочват случаите, в които не се изисква изготвянето на План за управление на строителните отпадъци (ПУСО). Това са по-малките обекти и строежи, както и при строителни и монтажни работи на линейни обекти на техническата инфраструктура. Изхвърлянето, събирането, транспортирането, претоварването, оползотворяването и обезвреждането на строителни отпадъци от всички тези обекти ще се определят с общински наредби. По този начин ще се осигури проследимост на генерираното количество строителни отпадъци на територията на съответната община, ще се избегне изхвърлянето им на нерегламентирани места и съответно ще се намалят разходите на общините за почистването им. С приемането на новия нормативен документ действащата в момента Наредба за управление на строителните отпадъци и за влагане на рециклирани строителни материали се отменя. Правителството одобри позициите на България за предстоящи заседания на Съвета на Европейския съюз. Съветът по конкурентоспособност ще се проведе в Брюксел на 30 ноември и 1 декември. Ръководители на българската делегация за заседанието са министрите Емил Караниколов в частта „Вътрешен пазар, индустрия и космическо пространство“ и Красимир Вълчев в частта „Научни изследвания“. Те ще представят приоритетите на работната програма на Българското председателство в съответните формати. В рамките на панела „Вътрешен пазар и индустрия“ Съветът ще обсъди предложението за Регламент за единен цифров портал с цел постигането на общ подход и започването на преговори с Европейския парламент. България подкрепя изграждането на единен цифров портал, който ще представлява отговор на предизвикателствата пред гражданите и бизнеса, свързани с необходимостта от улеснен достъп до изчерпателна информация. Тя ще бъде необходима за упражняването на правата им в рамките на ЕС и предоставяне на онлайн достъп до избрани ключови национални процедури. В частта „Космическо пространство“ ще бъдат приети заключения по междинната оценка на програмата „Коперник“ и ще се проведе дискусия за перспективите пред Програмата на ЕС за космическото пространство. На 8 декември в Брюксел ще се проведе заседанието на Съвета на ЕС по заетост, социална политика, здравеопазване и потребителски въпроси, част „Здравеопазване“. В дневния му ред е приемането на Заключения относно цифровото здравеопазване и относно трансграничните аспекти в политиката по отношение на алкохола. Ще бъде проведена и дискусия по темата за фармацевтичната политика в ЕС и възможностите за доброволно сътрудничество в тази сфера между държавите-членки. В рамките на Съвета България ще представи приоритетите си в сферата на здравеопазването по време на ротационното Председателство на Съвета. Одобрена беше и позицията на България за заседанието на Съвета на ЕС по икономически и финансови въпроси (ЕКОФИН), което ще се проведе на 5 декември в Брюксел. На него ще се проведе политически дебат по темата за укрепването на банковия съюз. Очаква се министрите на финансите да приемат заключения на Съвета за списъка на ЕС на юрисдикциите, неоказващи съдействие за данъчни цели, и заключения за посрещането на предизвикателствата във връзка с данъчното облагане на печалбите на цифровата икономика. Предстои да бъде одобрен доклад на Съвета до Европейския съвет за данъчните въпроси и да бъде приет кодекс на поведение в областта на данъчно облагане на предприятията. Министрите на финансите ще приемат и препоръка на Съвета за изпълнението на Пакта за стабилност и растеж. На 4 декември министрите на телекомуникациите ще проведат преговори и ще се опитат да постигнат Общ подход относно предложението за регламент за създаване на Орган на европейските регулатори в областта на електронните съобщения. Министрите ще проведат ориентационен дебат по отношение на предложението за регламент на Европейския парламент и на Съвета за рамка за свободното движение на нелични данни в Европейския съюз. Българската страна оценява положително представеното предложение за регламент, защото се поставя ясна рамка на целите и амбициите, без да създава допълнителна тежест за бизнеса. На 5 декември министрите на транспорта ще обсъдят Пакета за мобилността (I част). Естонско председателство ще предложи приемането на Доклад за напредъка, който България ще подкрепи с оглед подготовка на по-нататъшен напредък по предложенията от „Автомобилния пакет“. Министрите ще проведат и ориентационен дебат по отношение на т. нар. Директива за евровинетката. Основни спорни въпроси, които се очертават до момента, са предложението за разширяване на обхвата на директивата посредством задължително включване на леки превозни средства в приложното й поле, начинът на образуване на таксите и моделирането им съгласно екологичните изисквания, преминаването от такси на база време към такси на база разстояние. Правителството одобри законопроект за изменение и допълнение на Закона за митниците и предлага на Народното събрание да го приеме. Целта на законопроекта е да се приведе националното законодателство в съответствие с митническото законодателство на ЕС, както и да се намали административната тежест за гражданите. Сред облекченията за гражданите е предложението да се регламентира служебното събиране на информация относно съдебния статус при постъпване на работа в митническата администрация. С цел улесняване на процеса по подаване на заявления и издаване на разрешения, се въвежда разпоредба, която да позволява заявления за използване на пломби от специален тип да се подават до същия митнически орган, компетентен за издаване на разрешение за предоставяне на статус на одобрен изпращач, в случаите, при които пломбите ще се използват във връзка с такова разрешение. Предвид оптимизирането на структурата на Централно митническо управление, в рамките на общата численост се създава нова длъжност – заместник-директор на дирекция в Агенция „Митници“. Чрез нея ще се подпомагат директорите на дирекции в специализираната администрация на Централно митническо управление за осъществяване на функциите на административното звено. Със законопроекта се отстраняват несъвършенства в съществуващата към момента нормативна уредба и се прецизират разпоредбите с цел уеднаквяване на практиката. Правителството предлага за ратификация споразумението между АОП и Международната банка за възстановяване и развитие Министерският съвет прие решение, с което предлага на Народното събрание да ратифицира Споразумението за предоставяне на консултантски услуги между Агенцията по обществени поръчки (АОП) и Международната банка за възстановяване и развитие (МБВР). Документът беше подписан на 2 ноември т. г. Консултантските услуги, които ще бъдат осигурени от МБВР, са насочени към преглед и оценка на актуалното състояние на системата на обществените поръчки в България, включително оценка на ефективността на мерките, предприети в изпълнение на Националната стратегия за развитие на сектора обществени поръчки в България за периода 2014-2020 година. Предвидените дейности са обособени в три компонента, като в рамките на първия от тях ще бъде извършен анализ на капацитета на АОП за ефективно и ефикасно изпълнение на възложените задачи. Ще бъде разгледан оперативният модел на АОП – функционална организация, бизнес процеси, системи и ресурсна обезпеченост. Особено внимание ще бъде отделено на функцията на агенцията, свързана с извършване на различни видове предварителен контрол, с акцент върху специално въведения през 2016 г. контрол чрез случаен избор. С цел установяване на ефективността на системата за възлагане на обществени поръчки, вторият компонент включва количествен и качествен анализ на наличните данни за процедурите за обществени поръчки и сключените договори. Функциите на Комисията за защита на конкуренцията и Върховния административен съд, както и на Сметната палата и Агенцията за държавна финансова инспекция също ще бъдат обхванати като част от прегледа на системите за обжалване и контрол. Ще бъдат изследвани и обменът на информация, координацията и съгласуваността на действията на органите за предварителен и за последващ контрол. С оглед специфичния последващ контрол, осъществяван по отношение на обществените поръчки с финансиране от ЕСИФ, в обхвата на оценката ще бъде включена също така ролята на управляващи, сертифициращи и одитиращи органи в контекста на финансовите корекции, произтичащи от несъответствия при обществените поръчки. Въз основа на направените констатации експертите на МБВР ще изготвят три доклада, съдържащи конкретни краткосрочни и дългосрочни препоръки за подобрение, а също така план за изпълнение. Финансирането на дейностите ще бъде осигурено в рамките на проект, осъществяван от АОП по Оперативна програма „Добро управление”.", "date": "2017.11.28", "title": "Вижте какво реши Министерският съвет днес"}
{"url": "https://www.24chasa.bg/novini/article/6578582", "text": "Бившият македонски министър на вътрешните работи и директор на Бюрото за обществена сигурност Митко Чавков е арестуван тази сутрин по нареждане на прокуратурата, предаде агенция МИА. Освен Чавков са арестувани още няколко души, сред които депутатите Кръсто Муковски и Жаклина Стефановска, актьорът Владо Йовановски и бившият директор на Фонда за здравно осигуряване Саше Стефановски. Очаква се министерството на вътрешните работи и прокуратурата да съобщят повече подробности по-късно днес, предаде БТА.  Според неофициална информация Чавков е арестуван във връзка с разследването на насилието в сградата на парламента на 27 април, когато за председател на парламента бе избран етническият албанец Талат Джафери. По това време Чавков е ръководил оперативния щаб на МВР. Според редови полицаи в продължение на два часа Чавков не е давал нареждания за действия на полицията, с което е поставил в опасност живота на нападнати депутати и журналисти.", "date": "2017.11.28", "title": "Арестуваха бивш македонски министър по нареждане на прокуратурата"}
{"url": "https://www.24chasa.bg/novini/article/6578601", "text": "Правителството прие промени в Тарифата за таксите, които се събират от Агенция „Митници“ по чл. 12 от Закона за митниците. Промените целят актуализация на размера на таксите, събирани от Агенцията за допълнително предоставени услуги, изрично поискани от физически и юридически лица, който към момента не е съобразен с икономическите условия и с разходите на митническата администрация за предоставянето на услугите. Новият размер на таксите включва направените преки и непреки разходи, свързани с предоставянето на съответната услуга, и е в съответствие с приетата от МС Методика за определяне на разходоориентиран размер на таксите. Също така се отменят и изменят разпоредби, свързани с европейското и национално митническо законодателство и с Регламент (ЕС) №608/2013 относно защитата на правата върху интелектуалната собственост, осъществявана от митническите органи.", "date": "2017.11.28", "title": "Променят таксите за услугите на Агенция „Митници“"}
{"url": "https://www.24chasa.bg/novini/article/6578599", "text": "Правителството одобри прехвърлянето на една временна бройка за дипломатически служител от Постоянното представителство на България в Брюксел към Постоянното представителство на България към Службата на ООН и другите международни организации в Женева. Функциите, които ще изпълнява дипломатът, са от ресора на Патентното ведомство. Това съобщиха от Министерски съвет. С решението се цели обезпечаване на представителството на страната ни в два постоянни комитета на Световната организация по интелектуална собственост (СОИС) в Женева по време на Българското председателство на Съвета на ЕС. Като ротационен председател, България трябва да работи за активна подкрепа на позициите и защита на интересите на ЕС в СОИС. Предвид натовареността и спецификата на тематиката, традиционната практика в ЕС е съответният дипломат да бъде командирован в Женева за времето на председателството.", "date": "2017.11.28", "title": "Бг дипломат по интелектуалната собственост отива в Женева за председателството"}
{"url": "https://www.24chasa.bg/novini/article/6578603", "text": "„Пътстрой Бургас“ ЕООД ще добива строителни материали – варовици, от находище „Белите камъни“ в община Суворово, реши правителството, определяйки дружеството за концесионер на находището, съобщиха от Министерски съвет. Концесията се предоставя за срок от 35 години. През този период концесионерът ще вложи над 2 млн. лева за осигуряване на добивната дейност и необходимите предпроизводствени инвестиции. Очаква се за целия период на договора „Пътстрой Бургас“ да плати 1,255 млн. лв. концесионни възнаграждения. Според регламентите на Закона за подземните богатства, 50 на сто от тях ще постъпят в бюджета на общината по местонахождение на концесионната площ.", "date": "2017.11.28", "title": "Влагат над 2 млн. лв.  в добив на варовици от находище „Белите камъни“"}
{"url": "https://www.24chasa.bg/novini/article/6578607", "text": "Правителството одобри законопроект за изменение и допълнение на Закона за митниците и предлага на Народното събрание да го приеме. Целта на законопроекта е да се приведе националното законодателство в съответствие с митническото законодателство на ЕС, както и да се намали административната тежест за гражданите. Сред облекченията за гражданите е предложението да се регламентира служебното събиране на информация относно съдебния статус при постъпване на работа в митническата администрация. С цел улесняване на процеса по подаване на заявления и издаване на разрешения, се въвежда разпоредба, която да позволява заявления за използване на пломби от специален тип да се подават до същия митнически орган, компетентен за издаване на разрешение за предоставяне на статус на одобрен изпращач, в случаите, при които пломбите ще се използват във връзка с такова разрешение. Предвид оптимизирането на структурата на Централно митническо управление, в рамките на общата численост се създава нова длъжност – заместник-директор на дирекция в Агенция „Митници“. Чрез нея ще се подпомагат директорите на дирекции в специализираната администрация на Централно митническо управление за осъществяване на функциите на административното звено. Със законопроекта се отстраняват несъвършенства в съществуващата към момента нормативна уредба и се прецизират разпоредбите с цел уеднаквяване на практиката. Правителството предлага за ратификация споразумението между АОП и Международната банка за възстановяване и развитие Министерският съвет прие решение, с което предлага на Народното събрание да ратифицира Споразумението за предоставяне на консултантски услуги между Агенцията по обществени поръчки (АОП) и Международната банка за възстановяване и развитие (МБВР). Документът беше подписан на 2 ноември т. г. Консултантските услуги, които ще бъдат осигурени от МБВР, са насочени към преглед и оценка на актуалното състояние на системата на обществените поръчки в България, включително оценка на ефективността на мерките, предприети в изпълнение на Националната стратегия за развитие на сектора обществени поръчки в България за периода 2014-2020 година. Предвидените дейности са обособени в три компонента, като в рамките на първия от тях ще бъде извършен анализ на капацитета на АОП за ефективно и ефикасно изпълнение на възложените задачи. Ще бъде разгледан оперативният модел на АОП – функционална организация, бизнес процеси, системи и ресурсна обезпеченост. Особено внимание ще бъде отделено на функцията на агенцията, свързана с извършване на различни видове предварителен контрол, с акцент върху специално въведения през 2016 г. контрол чрез случаен избор. С цел установяване на ефективността на системата за възлагане на обществени поръчки, вторият компонент включва количествен и качествен анализ на наличните данни за процедурите за обществени поръчки и сключените договори. Функциите на Комисията за защита на конкуренцията и Върховния административен съд, както и на Сметната палата и Агенцията за държавна финансова инспекция също ще бъдат обхванати като част от прегледа на системите за обжалване и контрол. Ще бъдат изследвани и обменът на информация, координацията и съгласуваността на действията на органите за предварителен и за последващ контрол. С оглед специфичния последващ контрол, осъществяван по отношение на обществените поръчки с финансиране от ЕСИФ, в обхвата на оценката ще бъде включена също така ролята на управляващи, сертифициращи и одитиращи органи в контекста на финансовите корекции, произтичащи от несъответствия при обществените поръчки. Въз основа на направените констатации експертите на МБВР ще изготвят три доклада, съдържащи конкретни краткосрочни и дългосрочни препоръки за подобрение, а също така план за изпълнение. Финансирането на дейностите ще бъде осигурено в рамките на проект, осъществяван от АОП по Оперативна програма „Добро управление”.", "date": "2017.11.28", "title": "Правителството предлага промени в Закона за митниците"}
{"url": "https://www.24chasa.bg/novini/article/6578604", "text": "Министерският съвет одобри проекта на Статут на Българо-саудитска смесена междуправителствена комисия за икономическо сътрудничество. Целта на органа, който ще бъде създаден, е разширяване на търговско-икономическите връзки между двете страни.  Комисията ще се състои от представители на българската и саудитската страна, съпредседатели и определени от тях секретари. Ще заседава веднъж годишно, като съпредседателите предварително ще договарят дневния ред на срещата. Комисията ще идентифицира нови възможности за сътрудничество и подобряване средата за работа между бизнес организациите на двете страни. Ще бъдат предлагани и промени в двустранната нормативна база с цел насърчаване на икономическото и инвестиционното сътрудничество. С друго решение правителството упълномощи вицепремиера и министър на външните работи да подпише споразумението между България и Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане. Проектът на документ беше одобрен на предишното заседание на Министерския съвет. Сключването на данъчна спогодба ще създаде правна база за активизиране и стимулиране на инвестиционния климат, ще допринесе за реализирането на реални и облекчени от данъчна гледна точка възможности за дружествата да осъществяват стопанска дейност в другата държава в различни икономически отрасли. Спогодбата ще позволи и на физическите лица да работят под различни правни форми на дейност – извънтрудови или трудови правоотношения, и ще доведе до облекчаването на данъчната тежест, понасяна от данъкоплатците.", "date": "2017.11.28", "title": "България и Саудитска Арабия създават комисия за икономическо сътрудничество"}
{"url": "https://www.24chasa.bg/novini/article/6578628", "text": "Правителството прие нова Наредба за управление на строителните отпадъци и за влагане на рециклирани строителни материали, която ограничава незаконното изхвърляне на строителни отпадъци, съобщиха от Министерски съвет. В текстовете се посочват случаите, в които не се изисква изготвянето на План за управление на строителните отпадъци (ПУСО). Това са по- малките обекти и строежи, както и при строителни и монтажни работи на линейни обекти на техническата инфраструктура. Изхвърлянето, събирането, транспортирането, претоварването, оползотворяването и обезвреждането на строителни отпадъци от всички тези обекти ще се определят с общински наредби. По този начин ще се осигури проследимост на генерираното количество строителни отпадъци на територията на съответната община, ще се избегне изхвърлянето им на нерегламентирани места и съответно ще се намалят разходите на общините за почистването им. С приемането на новия нормативен документ действащата в момента Наредба за управление на строителните отпадъци и за влагане на рециклирани строителни материали се отменя.", "date": "2017.11.28", "title": "Нова наредба ограничава незаконното изхвърляне на строителни отпадъци"}
{"url": "https://www.24chasa.bg/novini/article/6578622", "text": "Четиримата полицейски служители от Павликени, които са разследвани за злоупотреби със служебно гориво, не са задържани, все още не са привлечени като обвиняеми, не са и временно отстранени от работа. Това съобщи шефът на ОД МВР-Велико Търново ст.комисар Димитър Машов. \"Срещу тях са образувани дисциплинарни производства за тежко нарушение на служебната дисциплина, зареждали са гориво в туби. Трябва да съберем категорични доказателства за злоупотреби, за да ги отстраним\", уточни пред \"24 часа\" директорът. Той разказа, че преди няколко месеца са получили сигнал за евентуални злоупотреби от страна на полицаи, които зареждат служебен бензин в туби, вместо в патрулките.Веднага била образувана дисциплинарна проверка. \"Искам да изкажа благодарности на фирмата собственик на петролния обект. С тяхното съдействие успяхме да прегледаме доста материали, за да докажем, че има нарушение. След което докладвахме на прокуратура и \"Вътрешна сигурност\" в МВР, бе образувано досъдебно производство\", каза комисар Машов. Дисциплинарната проверка все още не е приключила, може би ще има и други наказани служители на Районното управление, допълни той. Разследваните за длъжностно присвояване четирима служители не дават никакви обяснения към момента. Назначени са множество експертизи, които да установят категорично количеството на присвоеното гориво и това дали замесените в схемата са търгували със служебния бензин. Според разследването на \"Госпадари на ефира\" обаче бензинът, който вместо в патрулките е влизал в туби от минерална вода, надхвърля 1 тон. В схемата са засечени над 10 униформени.", "date": "2017.11.28", "title": "Полицаите с тубите в Павликени мълчат,\nне са в ареста, не са и отстранени"}
{"url": "https://www.24chasa.bg/novini/article/6578522", "text": ", остават в ареста с постоянна мярка за неотклонение задържане под стража. Това реши състав на Варненския окръжен съд. Както в живота, така и в съдебната зала младежите показаха коренно различно поведение. По-големият - 17-годишният Станислав плака и търсеше баба си, докато 14-годишният Осман беше учудващо спокоен и хладнокръвен. Станислав поиска да остане под домашен ареста, а по-малкият му брат не възрази на искането на прокуратурата да ги оставят зад решетките до началото на процеса срещу тях. Тъй като двете момчета растат без родителски контрол - майка им ги е оставила, а полицията издирва баща им, за да го вкара в затвора след влязла в сила присъда, магистратите прецениха, че трябва да останат в ареста. Според психиатричната експертиза тийнейджърите са осъзнавали действията и постъпките си по време на престъплението. Припомняме, че миналата сряда те нахлули в дома на самотноживеещата 77-годишна тяхна съседка - Копринка, за да я оберат. Само два дни по-рано възрастната жена има дала 20 лева да й пренесат дървата. Тя обаче ги усетила, слязла да види какво става и така започнал кошмара. Момчетата изнасилили и пребили до смърт пенсионерката, след което взели пари и различни вещи от дома й и избягали.", "date": "2017.11.28", "title": "Братята, обвинени в изнасилване и убийство в Провадия, остават в ареста (Обновена)"}
{"url": "https://www.24chasa.bg/novini/article/6578655", "text": "Поне 20 000 участници се очаква да се включат в насрочена за 7 декември в Брюксел манифестация на каталунци под наслов \"Европа, събуди се! Да защитим демокрацията\", съобщават белгийски медии. Организатори са две каталунски организации, борещи се за независимост на региона от Испания. Уточнява се, че участниците ще настояват за освобождаването на седемте каталунски политици, задържани от испанските власти през октомври, предава БТА. Предвижда се поне 10 000 души да пристигнат в Брюксел с автомобил, 4000 да се придвижат с автобуси, около 2500 да пътуват със самолет, други да изберат влак или каравана. Организаторите призовават проявата да бъде мирна. Три дни по-рано се очаква белгийски съд да произнесе първото си решение по искането на испанските власти за връщане на отстранения каталунски премиер Карлес Пучдемон. Четирима бивши каталунски регионални министри и Пучдемон са в Белгия с мярка за неотклонение. Очакваното съдебно решение подлежи на обжалване, а заключителното постановление вероятно ще бъде обявено в началото на февруари.", "date": "2017.11.28", "title": "Каталунци организират шествие в Брюксел,\nочакват се поне 20 000 участници"}
{"url": "https://www.24chasa.bg/novini/article/6578654", "text": "Активисти на природозащитната организация \"Грийнпийс\" проникнаха рано тази сутрин в атомна централа в Крюас-Мейс, Южна Франция, а някои от тях се провесиха на една от сградите, предаде Франс прес. \"Искаме да привлечем вниманието върху пропуските в охраняването на басейните за складиране на отработено гориво, които се проектират като обикновени сгради с ниска съпротива. Достатъчно е да се направи дупка и да се запали горивото\", обясни активистът Яник Русле, цитиран от БТА. \"В тези сгради е най-високата радиоактивност в една атомна централа, а не са достатъчно добре защитени от риска от външно нападение\", се казва в изявление на \"Грийнпийс\". На територията на атомната централа са проникнали 22 активисти на организацията, разпределени в три екипа - един, който посрещна жандармеристите, за да обясни акцията и бива задържан, втори, който отива към реактор номер 4 и трети при басейна за складиране на отработено ядрено гориво. Четирима от активистите продължават да висят на сградата на басейна.", "date": "2017.11.28", "title": "Активисти на \"Грийнпийс\" проникнаха във френска атомна централа"}
{"url": "https://www.24chasa.bg/novini/article/6578696", "text": "Пътуванията на българите в чужбина през октомври са 439.0 хил. или с 8.7 на сто над регистрираните през октомври 2016 година, съобщи Националният статистически институт. В сравнение с октомври 2016 г. e регистрирано увеличение при пътуванията по всички наблюдавани цели: със служебна цел - с 22.8 на сто, с цел почивка и екскурзия - с 6.7 на сто, и с други цели - с 1.9 на сто. През октомври посещенията на чужденци в България са 712.6 хил. или с 5 на сто повече в сравнение с октомври 2016 г. Регистрирано е увеличение при всички наблюдавани цели: със служебна цел - с 15.1 на сто, с цел почивка и екскурзия - с 3.5 на сто, и с други цели (вкл. гостувания и транзитни преминавания) - с 2.4 на сто. Транзитните преминавания през страната са 25.1 на сто (179.1 хил.) от всички посещения на чужденци в България. Най-голям относителен дял от общия брой пътувания на български граждани в чужбина през октомври формират пътуванията с други цели (гостуване, обучение, посещение на културни и спортни мероприятия) - 45.7 на сто, следвани от пътуванията със служебна цел - 30.1 на сто, и пътуванията с цел почивка и екскурзия - 24.2 на сто. През октомври най-голям брой пътувания на българи са осъществени към: Гърция - 102.6 хил., Турция - 88.0 хил., Румъния - 33.0 хил., Сърбия - 31.8 хил., Македония - 25.7 хил., Германия - 24.3 хил., Обединеното кралство - 15.6 хил., Австрия - 15.4 хил., Италия - 14.9 хил., и Испания - 11.0 хиляди. От общия брой чужденци, посетили България през октомври, делът на гражданите от Европейския съюз е 56.1 на сто, или с 3.1 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - с 5.8 на сто, като най-голям е ръстът на посещенията на граждани от Сърбия - с 10 на сто. Най-много посещения в България през октомври 2017 г. са направили гражданите от: Румъния - 140.9 хил., Турция - 106.6 хил., Гърция - 97.2 хил., Македония - 54.6 хил., Сърбия - 43.1 хил., Германия - 40.5 хил., Украйна - 19.7 хил., Полша - 18.7 хил., Обединеното кралство - 18.2 хил., и Италия - 14.4 хиляди.", "date": "2017.11.28", "title": "През октомври българите пътували най-много до южните ни съседки"}
{"url": "https://www.24chasa.bg/novini/article/6578705", "text": "Окръжна прокуратура-Пловдив внесе в съда обвинителен акт спрямо Кязим С. /на 24 г./ за това, че при управление на моторно превозно средство е нарушил правилата за движение по пътищата и по непредпазливост е причинил катастрофа на жп прелез. В резултат на произшествието е последвала смъртта на едно лице и средна телесна повреда на друго, съобщиха от пресцентъра на прокуратурата. Кязим С. е обвиняем за това, че на 4 декември 2016 г. при управление на автомобил, преминавайки жп прелез при село Песнопой, без да се огледа, е при причинил катастрофа с преминаващ влак по линията Пловдив-Карлово. В резултат е починала Н.И./на 24 г./, с която обвиняемият живеел на семейни начала, а седеммесечното им бебе получило травми на главата, предизвикали разстройство на здравето и временна опасност за живота. Обвиняемият Кязим С. не претърпял сериозни травми. По делото е назначена техническа експертиза, според която основната причина за катастрофата е, че водачът на лекия автомобил е навлязъл в жп прелеза в момент, когато не е било безопасно. Ако се е бил огледал обвиняемият е щял да забележи идващия влак и да спре на място. По делото са разпитани свидетели, назначени експертизи и др.", "date": "2017.11.28", "title": "Прокуратурата в Пловдив обвини мъж, причинил смърт на жп прелез"}
{"url": "https://www.24chasa.bg/novini/article/6578730", "text": "Русия съобщи във вторник, че е загубила контакт със спътник, стартиран от новия Източен космодрум само няколко часа по-рано, предава Франс прес, цитирана от Фокус. „По време на първата планирана комуникационна сесия с космическия апарат, контактът не е установен, защото той не е в планираната орбита\", се казва в изявление на руската космическа агенция „Роскосмос“.", "date": "2017.11.28", "title": "Русия изгуби връзка със спътник, изстрелян преди няколко часа"}
{"url": "https://www.24chasa.bg/novini/article/6577477", "text": "Една 25-годишна сага с имот в Стария Пловдив приключи щастливо за фамилия Ченгелян. Преди дни съдът в Страсбург им присъди едно от най-високите обезщетения за България. Наследниците на емблематичния имот - Синята къща, ще си поделят 462 000 евро. Парите трябва да им ги брои държавата. Обезщетението идва след дългогодишна борба по думите на техния адвокат Михаил Екимджиев. Наследниците на Ченгелян засега не желаят да си вземат 165-годишната сграда, която е паметник на културата, а държат на паричното обезщетение. Не ги устройва и вариантът обезщетение с равностоен имот в Пловдив, а предпочитат сумата кеш. Синята къща, разположена на няколко крачки от емблематичната Хисар капия, е строена през 1849-1850 г. Тя е била на Георги Павлити. Затова е известна и като Павлитовата. Фасадата ѝ е в сини орнаменти. Влиза се в китно дворче, където има смокиня. Отпред е с дървени колони. Първият етаж е с 4 помещения, едно от които е било чорбаджийското. Дървени стълби отвеждат към просторен салон на втория етаж. Там са разположени три стаи, като две от тях са преходни. Допреди няколко месеца там се помещаваше общинската фондация “Пловдив 2019”, която подготвя града за европейска столица на културата. Понеже сградата е стара и с дървении, се оказа, че не е толкова удобна, тъй като всяка стъпка предизвиква скърцане на дюшемето. И сега имотът е под ключ. Прехвърлен е на общинския институт “Старинен Пловдив” с решение на местния парламент. “Не ни е предаден още, не го ползваме. Нямаме заповед и протокол за владеене”, обясни пред “24 часа” Гергана Костадинова от “Старинен Пловдив”. Тя твърди, че почти не разполагат с информация за тази къща, обявена за паметник на културата през 1949 г. Къщата е национализирана през 1966 г. На собствениците ѝ - фамилия Ченгелян, са дадени като обезщетение два апартамента в суперцентъра на Пловдив, обясни секретарят на общината Ангелина Топчиева. Идват демократичните промени и с тях Законът за реституцията. Бившите собственици подават през 1992 г. молби до кмета на Пловдив за връщане на имота им. По това време градът се управлява от покойния вече д-р Гарабед Томасян. Той отказва да им възстанови къщата и следва обжалване в Пловдивския окръжен съд, а по-късно и във Върховния административен (ВАС). Минава една петилетка. През 1998 г. ВАС излиза с окончателно решение и отменя отказа на пловдивския кмет за реституиране на Синята къща.   Ченгелян веднага връщат на областната управа обезщетението от 14 732 лв., което са получили при отчуждаването на имота им през 60-те години на XX в. Синята къща е отписана от актовите книги на общината, а новите стари собственици получават нотариален акт. Те обаче не успяват да влязат във владение. Започват да пращат покани до градската управа и до държавния дарителски фонд “13 века България”, който по онова време се помещава в Синята къща. Но в продължение на 5 г. няма резултат. Ченгелян предприемат нова съдебна битка. През 2003 г. завеждат иск срещу общината и Националния дарителски фонд “13 века България”. Делото продължава 4 г. През май 2007 г. Върховният касационен съд (ВКС) излиза с окончателно решение, с което отменя реституцията на паметника. Върховните магистрати се мотивират, че в процеса през 1998 г. не са участвали като страни община Пловдив и фондът. Точно това решение на ВКС дава коз на реститутите да се обърнат към съда в Страсбург. Там ги представлява опитният адвокат Михаил Екимджиев. През април м.г. магистратите в Европейския съд по правата на човека категорично отхвърлят разсъжданията на българския ВКС. И постановяват, че е нарушено правото на мирно ползване на собствеността от жалбоподателите. Даден е 4-месечен срок на двете страни да сключат споразумение. Общината не се възползва от това. Дни след решението на съда в Страсбург кметът Иван Тотев обявява, че градската управа ще заведе насрещен иск срещу собствениците на Синята къща. Мотивите му са, че “тази сграда е напълно нова”. По думите му автентичната Павлитова къща е изгоряла при пожар през 80-те години на миналия век. Общината я построила наново със собствени средства. Тези доказателства обаче не са натежали в съда. И той отсича отново в полза на реститутите с определението да им бъде изплатено баснословното обезщетение. Сега те чакат парите. “Решението на магистратите в Страсбург не е заради действия на общината, а заради противоречия на българския съд С първото решение през 1998 г. ВАС се произнася в полза на Ченгелян, а през 2007 г. ВКС го отменя”, коментира секретарят на градската управа Ангелина Топчиева. Тя уточни, че реститутите са продали апартаментите, които са получили навремето като обезщетение. Върнали са парите и си търсят собствеността, изтъквайки, че не са се възползвали от обезщетението.   Според юристи вече има практика заради противоречиви решения на български съдилища хората да се обръщат в Страсбург. В момента Синята къща изглежда неугледно. Нуждае се от ремонт. На доста места мазилката по фасадата е олющена и паднала. Дървените носещи колони отпред имат нужда от укрепване. През 2013 г. общината направи ремонт на покрива и улуците. Трябва да се реставрира художествената украса. Може би и това е една от причините наследниците на Ченгелян да не я искат. “Какво ще правят с този имот? Кой ще им го купи в Стария Пловдив, ако решат да го продадат? Дори и да го преустроят в хотел, той се нуждае от скъп и сложен ремонт, който трябва да мине през тежки съгласувателни процедури в института за паметници на културата”, коментират експерти. При реставрация на такъв тип сгради собственикът не може един пирон да забие, ако няма съответното разрешение. - Бяха 7, някои починаха, заместиха ги наследници.Съгласно решението на съда в Страсбург къщата остава общинска, а те получават обезщетение. След като са спечелили едно дело и общината не го е изпълнила, не биха били сигурни, че ако поискат имота и съдът им го даде, местната власт ще изпълни и това решение. - Държавата в лицето на Министерството на правосъдието.   - Аз съм се видял с някои от тях веднъж преди 7-8 години, когато заведох първото дело. През останалото време си общувам с една по-експедитивна и по-напориста снаха от този род Ченгелян - Николина Ширин, която живее в Бургас. На 21 април м.г. излезе голямото, същинското решение, в което Страсбург каза, че има нарушение на правото на собственост и липса на справедлив процес. И даде 4-месечен срок за приятелско уреждане на спора. Тогава се срещахме 2 пъти с представители на общината и министерството. Появиха се едни хора от наследниците, но имената им не помня. Запаметил съм едно име Мадлен, те са арменска фамилия. Възрастни хора, съвсем обикновени, непретенциозни. Няма да намерите това, което търсите. - През големи. Естествено, че са страдали. Това е 25-годишна сага. Няма злоупотреби от тяхна страна. Половината от тях умряха. Бяха загубили вяра в правосъдието. И как няма. Печелят едно дело и след това същият съд им казва: “Да, ама не.” А общината отказва да изпълни съдебното решение. - Няма смисъл да навлизаме в Агата Кристи и Шерлок Холмс. Ако общината не разчиташе на неправомерна подкрепа от българските съдилища, трябваше да изпълни още през 1998 г. решението по реституционното дело. Знаейки, че предстои втори процес, в който могат да бъдат натоварени с разноски, най-нормалното е да освободи имота. Но не го е направила. Защо? През 2003 г. приключва вторият процес във ВКС, който отказва да признае правото на собственост на тази фамилия. И им отхвърля иска. В Страсбург първата присъда е само със символични обезщетения по 2000 евро и някакви разноски за хонорари и експертизи. Малка беше сумата - не повече от 15 000 евро. Тогава дадоха възможност за приятелско уреждане със споразумение, което нямаше как да се постигне при липсата на желание от страна на общината. И след като това не стана, съдът в Страсбург излезе с решение за сумата от 462 000 евро. - С легенди и слухове не се занимавам. Всичко това е изследвано и в първото, и във второто дело. Имаше го като възражение от страна на общината в Страсбург. Никакви доказателства. Ако са били обезщетени, тези апартаменти или паричното им изражение са върнати. - Няма как да се стигне до тази реституция, ако парите не са върнати. По второто вътрешно дело, което приключи 2003 г., се прие, че тази къща е била изградена наново от общината след пожар. Вторият етаж е изгорял Този безценен паметник на културата е бил ползван като кръчма през 80-те години на миналия век. - Само че им вземат къщата преди това. - Законът е такъв при този тип реституция. Страсбург е казал това. Има вътрешна процедура по възобновяване. Ако държавата плати това обезщетение, хората са заявили, че ще се откажат от следващ процес и претенции за къщата няма да имат. - Когато няма справедлив процес и правосъдие у нас, се налага да търсим Страсбург. От 1995 г. върви тази сага със Синята къща. Това не е съд, а хазарт - тука има, тука нема.", "date": "2017.11.28", "title": "Връщаш 14 000 лева и вземаш 1 милион след дело в Страсбург"}
{"url": "https://www.24chasa.bg/novini/article/6578737", "text": "През следващите месеци Белград ще проведе широка дипломатическа кампания, за да установи точно колко и кои държави са признали независимостта на Косово, съобщава сръбското издание Vecerne Novosti, цитирано от \"Фокус\".  Налице е подозрение, че списъкът, представен от Прищина, не е надежден, така че сръбските власти са решили да предприемат действия за проверка на ситуацията „на място“. Министърът на външните работи Ивица Дачич вече потвърди, че най-малко седем от общо 114 страни, за които Косово твърди, че са признали съществуването му като независима държава, всъщност не са направили това. Последната държава, признала независимостта на най-младата държава на Балканския полуостров, е Мадагаскар. Първият дипломат на Прищина Беджет Пацоли информира миналата седмица, че това е станало чрез „вербална нота“. Белград обаче е категоричен – случаят ще бъде „проверен“ в най-скоро време.", "date": "2017.11.28", "title": "Белград ще проверява списъка с държавите, признали независимостта на Косово"}
{"url": "https://www.24chasa.bg/novini/article/6578745", "text": "42-годишен мъж от Исперих е задържан за срок от 24 часа за контрабанда на тютюн. . Това съобщиха от Областната дирекция на МВР – Разград. Около 10.00 часа вчера управляваното от него „Ауди 80“ е спряно за проверка на улица „Ахинора“ в град Исперих. Установено е, че криминално непроявеният и неосъждан А.А. пренася два кашона нарязан тютюн без бандерол. Общото открито количество в автомобила е 23.200 кг. При последвалото претърсване в дома на лицето са намерени още 1.200 кг нарязан тютюн без бандерол. За случая е уведомен дежурният районен прокурор. Започнато е досъдебно производство по чл.234, ал.1 от НК.", "date": "2017.11.28", "title": "Задържаха мъж от Исперих за контрабанда на тютюн"}
{"url": "https://www.24chasa.bg/novini/article/6578756", "text": "Гръцките антитерористи са извършили обиски в два апартамента в Атина, задържайки девет души - осем мъже и една жена, съобщава Нюз.ин. Според първоначалната информация властите са открили в два апартамента в атинските квартали Неос Козмос и Калитеа USB-та и компютри, предаде БТА. Пред Ройтерс полицейски източник казал, че при обиските са били открити също и буркани с експлозиви и кабели за свързване с детонатори и лаптопи. По данни на Нюз.ин всички задържани са от турски произход. Според източник на Ройтерс те са афганци и кюрди. Друг полицейски източник потвърдил, че властите разследват за връзки с лявоекстремистката Револоционна партия и фронт за народно освобождение (ДХКП-С) - забранена в Турция групировка. ДХКП-С е призната за терористична организация също от ЕС и САЩ. Според източници от полицията, цитирани от изданието Нюз.ин, не било изключено задържаните да са готвели и терористичен удар с оглед на предстоящото през декември посещение на турския президент Реджеп Тайип Ердоган в Гърция. Операцията продължава. Деветимата са били задържани след появила се информация за съмнителни действия в района.", "date": "2017.11.28", "title": "9 турци са задържани при обиск в Атина, предполага се, че готвели терористичен удър"}
{"url": "https://www.24chasa.bg/novini/article/6578766", "text": "Турският президент Реджеп Тайип Ердоган заяви днес, че разговорите му с американския президент Доналд Тръмп миналия петък са били първият случай от дълго време, при който двете съюзнички в НАТО \"са били на същата вълна\" и комуникацията ще продължи идните дни, предаде Ройтерс, цитирана от БТА. В реч пред депутати от неговата управляваща Партия на справедливостта и развитието (ПСР) в парламента той посочи, че ще продължат дискусиите по въпросите, свързани със сирийските кюрдски сили, сътрудничеството в сферата на отбраната и борбата срещу мрежата на живеещия в САЩ мюсюлмански проповедник Фетхуллах Гюлен, който според турските власти стои зад опита за преврат м. г.", "date": "2017.11.28", "title": "Ердоган: При последния ми разговор с Тръмп бяхме \"на една вълна\""}
{"url": "https://www.24chasa.bg/novini/article/6578947", "text": "Петима души са били задържани за разпространение на наркотици на 25 ноември при акция на ГДБОП в София, съобщиха от пресцентъра на МВР. Членовете на престъпната група, действала от март миналата година, вече имат повдигнати обвинения и са задържани за 72 часа. Групата е разпространявала различни видове наркотици в столичните райони \"Обеля\", \"Връбница\" и \"Надежда\". При обиска на жилището на ръководителя на групата Е.И. са били намерени 1,7 кг амфетамин, 600 г марихуана, както и неголеми количества (под 10 г) хероин и кокаин. Открити са и прекурсори за производство на амфетамини. Наркотици, разпределени в дози за черния пазар, са открити и у другите задържани. Според разследващите Е.И. често \"наемал\" за улични дилъри непълнолетни лица, които са му осигурявали оборот до 1000 лв. на ден, но са получавали за това 20-30 лв. Непълнолетен е и един от обвинените за участие в престъпна група. Прокуратурата ще поиска от съда лицата да бъдат задържани за постоянно в ареста.", "date": "2017.11.28", "title": "Задържаха наркогрупа в София, ползвала непълнолетни за дилъри"}
{"url": "https://www.24chasa.bg/novini/article/6578912", "text": "Кражба на карфиол разкриха свищовски полицаи. Сигнал за извършеното престъпление е получен на 24 ноември. По данни на тъжителя от нивата му, находяща се в землището на с. Ореш били откраднати 10 кг карфиол. От проведените действия по разследването извършителят е установен – 71-годишният И. И. от същото село, неизвестен до момента на полицията. Откраднатата стока е възстановена на тъжителя. Материалите по случая ще бъдат докладвани в прокуратурата.", "date": "2017.11.28", "title": "Дядо краде карфиол от чужда нива във Великотърновско"}
{"url": "https://www.24chasa.bg/novini/article/6578973", "text": "Индустриално-технологичен парк ще бъде изграден във Варна. Това решиха съветниците от комисията по собственост и стопанство в морската столица. Едноличен собственик на капитала ще бъде Община Варна, като намеренията са на по-късен етап тя да покани \"Националната компания индустриални зони\" за акционер. В новоучреденото дружество Общината ще участва с апорт на имот с площ от близо 42 700 кв. м. на Островната зона под Аспарухов мост. За държавата се предвижда участие с парична вноска. В момента голяма част от терена е превърнат в бунище, каза пред съветниците зам.-кметът на Варна Пейчо Пейчев. По думите му с помощта на държавата Общината може да облагороди тази територия и да я превърне в индустриален парк. Капиталът на \"Индустриално-технологичен парк Варна\" е в размер на 2 332 150 лв. В него е апортиран един имот, като плановете са впоследствие да бъдат включени още два общински прилежащи терена, с което поетапно да се разширява индустриалният парк. Предметът на дейност ще бъде изграждане, управление и развитие на индустриални зони, отдаване под наем или продажба на дълготрайни активи, общо управление на зоната с цел получаване на печалба от предоставените обслужващи дейности. Дружеството ще се занимава още с консултантска, комисионна, рекламна, маркетингова дейност, представителство и посредничество, както и всякаква друга производствена и търговска дейност, за която няма изрична законова забрана. Дружеството \"Индустриално-технологичен парк Варна\" се създава в изпълнение на меморандума за сътрудничество, който бе подписан на 20 март 2017 г. между Община Варна, \"Национална компания индустриални зони\" ЕАД и \"Транзитна търговска зона\" АД. Тогава трите страни заявиха желание да работят заедно за развитието на \"Икономическа зона Острова\".", "date": "2017.11.28", "title": "Изграждат индустриално-технологичен парк във Варна"}
{"url": "https://www.24chasa.bg/novini/article/6579015", "text": "Софиянка се самоуби в кв. \"Дружба\", съобщиха от МВР. Жената скочила от блок около 11,30 часа. На място веднага пристигнали екипи на Спешна помощ. Те само констатирали смъртта на жената, която е на видима възраст около 40 години.                                                                                                                                                                                                                                                                                                                        ", "date": "2017.11.28", "title": "Софиянка се самоуби в кв. \"Дружба\""}
{"url": "https://www.24chasa.bg/novini/article/6578997", "text": "И през 2016 г. българският софтуерен бранш бележи устойчив двуцифрен ръст от 14%, като за последния пет годишен период на развитие на индустрията оперативните приходи са нараснали повече от два пъти – от 928 млн. лева през 2011 г. до 2 млрд. лева през 2016 г. или с цели 121%. За същия период делът на общите приходи на софтуерната индустрия спрямо БВП почти се е удвоил – от 1.16% през 2011 до 2.22% през 2016 година. Този дял е постигнат с едва 22,000 работни места от почти 3 милиона работна сила в страната. На този фон, само едно ново работно място в индустрията генерира нови данъци в хазната за близо 14 хил. лв. или 47 средни пенсии за страната. Прогнозите са, че и през 2017 г. приходите отново ще отбележат двуцифрен ръст и ще достигнат близо 2.3 млрд. лева.  Това сочат предварителните данни от тазгодишното издание на Барометъра за състоянието на софтуерната индустрия на Българската асоциация на софтуерните компании (БАСКОМ). Годишното проучване бе представено от ръководството на Асоциацията на пресконференция днес. Докладът е разработен въз основа на данните, получени от допитване до членуващите компании, както и анализ на софтуерната индустрия в България, изготвен от независимата консултантска компания CBN - Pannoff, Stoytcheff & Co., по поръчка на БАСКОМ. Пресконференцията бе организирана в партньорство с Дигитална Национална Коалиция и участието на г-жа Гергана Паси. Тя отбеляза, че България е на 27-мо място в класацията по отношение на DESI от 2017 г., индексът за навлизането на цифровите технологии в икономиката и обществото. България постигна напредък в подобряването на своята инфраструктура за широколентов интернет, както и в предоставянето на свободно достъпни данни. Но от друга страна, слабите резултати по отношение на уменията в областта на цифровите технологии и на цифровизацията на стопанските и обществените услуги действат като спирачка за по-нататъшното развитие на цифровата икономика и общество в България. Приходи и дял от БВП При запазване на същите темпове на растеж на приходите в софтуерната индустрия, само след 3 години – през 2020 приходите на софтуерната индустрия в страната се очаква да достигнат 3.0% спрямо БВП, което ще нареди бизнеса не само сред най- високоефективните, но и сред най-големите в страната. Така само за период от 10 години софтуерния бизнес ще е увеличил дела си близо три пъти спрямо БВП.", "date": "2017.11.28", "title": "До 2020 г. 3% от БВП на България  ще бъдат генерирани от софтуерната индустрия"}
{"url": "https://www.24chasa.bg/novini/article/6578901", "text": "Военен от малко населено място до Пловдив е блудствал с две сестрички на 8 и 11 г., съобщиха от неправителствената организация \"Джендър алтернативи\", която защитава жертви на насилие. За случая са сезирани полицията, прокуратурата и социалните. Извращенията на рейнджъра излезли наяве, след като едно от момиченцата признало за тях пред родителите си. \"Униформеният и съпругата му имали син с увреждания и били съседи със сестричките. Двете семейства взаимно си оставяли децата, когато имат ангажименти\", уточниха от \"Джендър алтернативи\". Военният посягал на чуждите хлапета, когато оставали в неговия дом. За да ги мотивира да се съблекат, смъквал дрехите на своя син и казвал на момиченцата, че са \"нормални отношения между възрастни и деца\". Родителите на пострадалите сестрички очакват разследващите органи да докажат вината на насилника и той да бъде наказан. За последната седмица в пловдивската неправителствена организация са подадени 4 сигнала за сексуално посегателство над малолетни. Два са за изнасилване, а останалите за блудство. Предстои жертвите да бъдат разпитани в Синята стая в Съдебната палата. За последните 5 г. там са дали показания 112 деца. При 83% от случаите става въпрос за сексуални престъпления.", "date": "2017.11.28", "title": "Военен блудствал с малолетните дъщери на свои приятели"}
{"url": "https://www.24chasa.bg/novini/article/6579027", "text": "Районната прокуратура в Бургас внесе в съда искане за определяне на постоянна мярка за неотклонение \"задържане под стража\" спрямо Петър Биберов, обвинен в причиняване на телесна повреда по хулигански подбуди на бургаския фоторепортер Борислав Пенков. Заседанието започва в 13,30 ч. днес. Според обвинението на фотографа е причинен  масивен отток и кръвонасядане в слабините, довели до временно разстройство на здравето. Преди да го удари, Петър Биберов-Кюфтето, опитал да вземе апарата на фоторепортера. Биберов е добре известен на полицията, със солидно крими досие, разследван за наркотици и участие в организирана престъпна група.", "date": "2017.11.28", "title": "Искат постоянен арест за бияча на бургаски фоторепортер"}
{"url": "https://www.24chasa.bg/novini/article/6578961", "text": "53-годишен помориец, пребил собствената си майка с бастуна и юмруци, е задържан по искане на районната прокуратура. Арестуваният Живко К. е обвинен в неизпълнение на съдебна заповед за защита от домашно насилие срещу своята майка. По данни на разследващите от 22 до 24 ноември, въпреки че е имало издадена  Съдебна заповед за незабавна защита от 10 ноември, Живко отново посегнал на беззащитната си майка и то два пъти. При единия от случаите синът ударил старицата с юмрук в лицето, а след това започнал да я налага с бастуна й по главата и краката.  Прокуратурата е категорична, че е на лице  обосновано предположение за това, че Живко К. е извършил престъплението, за което е обвинен. Както и че има опасност  да извърши друго престъпление или да се укрие. Съдът в Поморие прие мотивите на прокурора и определи мярка за неотклонение \"задържане под стража\". Определението може да бъде обжалвано пред Окръжен съд Бургас.", "date": "2017.11.28", "title": "Задържаха 53-годишен помориец, налагал майка си с бастун и юмруци"}
{"url": "https://www.24chasa.bg/novini/article/6579124", "text": "Народът на Косово очаква, че краят на диалога между Белград и Прищина ще завърши с признаването от сръбска страна на независимостта на най-младата държава на Балканския полуостров. Това заяви в ексклузивно интервю за Deutsche Welle министър-председателят на Косово Рамуш Харадинай, цитирано от Фокус. „За нас диалогът със Сърбия има смисъл, само ако доведе до признаване“ на косовската независимост, подчерта Харадинай в интервюто, дадено на сръбски език. На въпрос дали е възможна подялба на Косово, както предлагат някои сръбски политици, Харадинай отговори: „Играта с границите на Балканите е опасна, който и да я играе. Не вярвам, че това са сериозни думи и не искам да говоря за това, защото знаем какво ще се случи, ако се заиграем с това“. „Ще последват трагедии, които все още си спомняме, и не е разумно да говорим за това, това е много опасно\", допълни косовският премиер.", "date": "2017.11.28", "title": "Косово: Играта с границите на Балканите е опасна, от нея ще последват трагедии"}
{"url": "https://www.24chasa.bg/novini/article/6579146", "text": "Турският президент Реджеп Тайип Ердоган заяви днес, че ще проведе още един телефонен разговор с президента на САЩ Доналд Тръмп тази седмица, съобщи Ройтерс. Двамата лидери вече разговаряха по телефона миналия петък. Ердоган оцени също днес на заседание на парламентарната група на управляващата Партия на справедливостта и развитието, че разговорът му с американския президент Доналд Тръмп е бил първият случай от дълго време, при който двете съюзнички в НАТО \"са били на същата вълна\", предаде БТА. Пред репортери в парламента Ердоган каза още, че Съветът за национална сигурност на Турция, който ще се събере по-късно днес на заседание, ще обсъди изявление на Пентагона във връзка с доставките на оръжие за сирийските кюрдски бойци.", "date": "2017.11.28", "title": "Ердоган ще разговаря отново с Тръмп тази седмица"}
{"url": "https://www.24chasa.bg/novini/article/6579154", "text": "Никол е искал да стане жена и прекарал девет месеца затворен от родителите си, докато избяга и отиде в първото отворено в Русия убежище за хомосексуални и транссексуални, предаде БТА. \"Когато пристигнах тук, не можех да стоя прав, мускулите ми бяха атрофирали. Борех се със себе си, с вътрешното си \"аз\", с външния си вид\", разказва Никол. Никол се представя с това женско име, но говори за себе си в мъжки род. Той взема женски хормони, а неотдавна му е направена операция за премахване на тестисите. Той е един от обитателите на първото убежище за млади ЛГБТ (лесбийки, гейове, бисексуални и транссексуални), отворено в Русия, където хомофобията често се изразява открито, особено след приемането през 2013 г. на закон, който наказва \"пропагандирането\" на хомосексуалността сред малолетни и непълнолетни. Центърът се намира в обезопасен комплекс в покрайнините на Москва и може да приеме до 14 души. Отворен е през април, за да приеме дошли от Чечения хомосексуални след разкритията на руския опозиционен всекидневник \"Новая газета\" за тормоза над гейовете в тази силно консервативна руска кавказка република, които предизвикаха възмущение в цял свят. От октомври обаче той приема \"всички страдащи ЛГБТ\", които са отхвърлени от семействата си или са загубили работата си или пък са били нападнати, обяснява директорката на управляващата центъра организация за подкрепа Московски център на ЛГБТ общността Олга Баранова. Идеята за убежището съществува отдавна, но набирането на средства за финансирането му става възможно благодарение на реакциите към положението на хомосексуалните в Чечения, добавя тя. Обитателите му идват от цяла Русия, а в случая на Никол от бившата съветска кавказка република Азербайджан. Никол разказва, че семейството му го е затворило в апартамента му, когато той решил да си пусне дълга коса, която днес носи на конска опашка, и да взема женски хормони. Спомня си за мислите за самоубийство, които са го навестявали през дългите месеци на едно канапе, когато не е можел да взема тези хормони. В крайна сметка родителите му го пускат да си върви и му помагат да си купи билет за Русия, но го предупреждават: ако някой ден се върне, ще го убият и ще се самоубият. Никол нервно изразява надежда, че ще може да се установи в Холандия. \"Трябва да претърпя още няколко операции, искам да си изградя нов живот и да получа нови документи за самоличност. Тук това не е възможно\", казва той. Друг обитател на убежището, Григорий Чибиров, идва от Владикавказ, Северна Осетия, в руската част на Кавказ. \"Тук се чувствам в безопасност, с хора като мен. Всички се държат приятелски и се подкрепяме взаимно, защото никой друг не го прави\", обяснява 22-годишният рус младеж с лакирани в синьо нокти. Напуснал е родното си място, защото родителите и братята му се срамували от сексуалната му ориентация. \"Не мога да живея там, понеже съм такъв\", казва той. Помни как е бил тормозен от най-ранна възраст. Семейството му го накарало да си обръсне главата, когато си изрусил косата. Уволняван е от няколко места и е наричан \"педал\" на улицата. Григорий се надява да се премести във Франция и да работи в модния бранш. Той не се надява страната му да стане по-толерантна. \"Може би след 50 или 100 години? Малко вероятно е да стане, докато Путин е на власт\", смята той, споменавайки закона за \"пропагандирането\" на хомосексуалността сред малолетни и непълнолетни, символ на мощното завръщане на \"традиционните ценности\", които властите насърчават през последните години. Почти никоя известна личност не афишира публично хомосексуалността си в Русия, а обществените прояви от рода на гей прайдовете системно се забраняват и разпръсват от полицията. Убежището позволява на обитателите си да престоят в него шест седмици, в стаи с по две или три легла. Получават храна, съвети и юридическа помощ. От един месец убежището е получило 37 молби от цяла Русия, включително Москва и Арктика, далеч повече от наличните места, съобщава директорката му. Центърът дава предимство на хора с реалистични планове за изхода на престоя си и се опитва да окаже помощ на останалите. Повечето обитатели са гейове, една четвърт са транссексуални и една пета са жени. 31-годишна транссексуална обитателка Ника се надява да замине за Франция за хормонална терапия и операция. Младата жена, която също е от руския Кавказ, е била заплашвана от свои близки, но вече се чувства спокойна в убежището. \"Дава ни покрив и сигурност. Сдобих се с второ семейство\", казва тя.", "date": "2017.11.28", "title": "Първото убежище за гейове, лесбийки, бисексуални и транссексуални в Русия е факт"}
{"url": "https://www.24chasa.bg/novini/article/6579449", "text": "Четирима рецидивисти са задържани в момент на сделка с наркотици в София, съобщават от пресцентъра на МВР. Специализирана операция по противодействие на наркоразпространението е проведена на територията на столицата от служители на отдел „Наркотици“ в ГДБОП и на столичното Шесто РУ. Действията са осъществени под наблюдението на Софийска градска прокуратура. В хода на операцията, в момент на осъществяване на сделка с наркотични вещества, са задържани четирима рецидивисти. С.С. /39 г./от София, известен с прякора Тото - криминално проявен по чл.354А от НК, осъждан за извършени престъпления, свързани с изнудване, отвличане, причиняване на телесна повреда, Н.Т. /38 г./ от София - криминално проявен отново по чл.354А от НК и осъждан за различни престъпления, Д.Д. /44 г./ от Габрово, осъждан за кражба, производство, притежание и разпространение на наркотици и шофиране след употреба на алкохол и И.Д. /s39 г./ също от Габрово, и той осъждан. След задържането им, при обиск у С.С. е намерен найлонов плик, съдържащ таблетки екстази с общо тегло 519 грама. При последвалото претърсване в дома му са открити два пистолета, единият от които със заличени номера, 550 патрона за тях и три пълнителя с патрони. В жилище, обитавано от Н.Т., са намерени и иззети 515 грама бяло прахообразно вещество - кокаин, около 500 грама суха зелена тревиста маса - марихуана, хашиш, пълнител с поставени патрони за боен пистолет „Макаров“, около 13 хиляди лева и дори машина за броене на пари. При обиск у Д.Д. са открити четири таблетки екстази, а у И.Д.- около 8 хиляди лева. Общото тегло на иззетите наркотични вещества е около 1,5 килограма. По първоначални данни групата е „зареждала“ с наркотици част от столичните дискотеки. След задържането на четиримата мъже в рамките на 24 часа, СГП е повдигнала обвинение на С.С. и Н.Т. за извършено престъпление по чл. 354А и чл. 339 от НК и е удължила мярката им за задържане до 72 часа. С решение на СГС на двамата е наложена мярка за неотклонение „задържане под стража“. По случая е образувано досъдебно производство за осъществен състав на престъпление по чл. 354Аи чл. 339 от НК. Работата по случая продължава под ръководството на Софийска градска прокуратура.", "date": "2017.11.28", "title": "Четирима рецидивисти хванати в момент на сделка с наркотици в София (Видео, снимки)"}
{"url": "https://www.24chasa.bg/novini/article/6579512", "text": "България високо цени усилията на кипърската страна да създаде условия за българските граждани да работят свободно и да бъдат интегрирани в кипърското общество, заяви президентът Румен Радев, който през втория ден от посещението си в Република Кипър се срещна с председателя на парламента Деметрис Силурис, съобщиха от прессекретарията на държавния ни глава. Президентът изрази признателността си към парламента на Кипър, който първи ратифицира Договора за присъединяването на България към ЕС и прие законодателство за отваряне на кипърския трудов пазар за български работници. По време на срещата Румен Радев и Деметрис Силурис обсъдиха перспективите за последващо развитие на отношенията между България и Кипър, насърчаването на диалога между законодателните органи на двете държави, както и средствата за увеличаване на образователния и културен обмен. Подготовката и приоритетите за предстоящото Българско председателство на Съвета на ЕС, също бяха сред акцентите на срещата. “Сътрудничеството между България и Кипър в сферата на енергетиката има огромен потенциал. Страната ни има готовност да вземе участие в различни проекти, заедно с Кипър, за постигане на диверсификация на маршрутите за пренос на газ към Югоизточна Европа”, подчерта Румен Радев. Държавният глава открои значението на проекта за газов интерконектор между България и Гърция, който има потенциал да осигури енергийна свързаност на страната ни и с други държави от региона на Средиземно море. Деметрис Силурис благодари за предоставената от България възможност кипърски студенти да се обучават и да получават стипендии от български университети. „Народът ни цени високо и помощта, която България оказа на кипърските бежанци по време на конфликта през 1974 г.”, заяви Деметрис Силурис. Председателят на кипърския парламент запозна българския държавен глава и с усилията на страната да се утвърди като фактор за утвърждаване на стабилността в региона на Източното Средиземноморие.", "date": "2017.11.28", "title": "Радев: Ценим високо усилията на Кипър да интегрира българските граждани"}
{"url": "https://www.24chasa.bg/novini/article/6579533", "text": "Вулканът Агунг на индонезийския остров Бали продължи да изригва днес, изхвърляйки пепел на височина 4000 метра и блокирайки десетки хиляди туристи за втори пореден ден, предаде Асошиейтед прес. Властите повишиха тревогата във връзка с вулкана до най-високата степен и призоваха 100 000 души да напуснат район в радиус от 10 километра от кратера на вулкана, от който изригва лава и излиза сив и бял дим. Не е ясно колко сериозно може да стане изригването, нито колко дълго може да продължи. При последното голямо изригване на Агунг през 1963 г. загинаха около 1100 човека, предава БТА. Властите наредиха международното летище на Бали да останат затворени още 24 часа заради опасения, че самолетните двигатели може да се задръстят от вулканичната пепел, която се носи над острова.  Говорител на летището каза, че над 440 полета са отменени днес, засягайки около 60 000 пътници - почти колкото вчера. Според експерти е възможно да има по-голямо, експлозивно изригване, а може и вулканът да поддържа сегашната активност седмици наред.", "date": "2017.11.28", "title": "Вулканът Агунг в Индонезия продължава да изригва (Видео)"}
{"url": "https://www.24chasa.bg/novini/article/6579545", "text": "Брутният външен дълг в края на септември 2017 г. е 32,8798 млрд. евро (65.5 на сто от БВП), което е с 1,1665 млрд. евро (3.4 на сто) по-малко в сравнение с края на декември 2016 г. (34,0463 млрд. евро, 70.7 на сто от БВП). Дългът намалява с 654.4 млн. евро (2 на сто), показват данните на Българската народна банка, цитирани от БТА. Брутният външен дълг на сектор \"Държавно управление\" в края на септември тази година е 6003.3 млн. евро, което се равнява на 12 на сто от БВП. Спрямо края на 2016 г. той намалява със 779.2 млн. евро - или с 11.5 на сто. Дългът на сектора се понижава с 484.6 млн. евро (7.5 на сто) спрямо септември 2016 г., посочват от БНБ. Външните задължения на сектор \"Банки\" са 4272.2 млн. евро. Те се повишават със 109.2 млн. евро спрямо края на 2016 г. Дългът на сектор \"Банки\" нараства с 599.4 млн. евро (16.3 на сто) спрямо септември 2016 г. Външните задължения на \"Други сектори\" са 10 554.3 млн. евро. Те намаляват със 175.5 млн. евро спрямо края на 2016 г. Дългът на сектора намалява с 309.9 млн. евро (2.9 на сто) спрямо септември 2016 г. Нетният външен дълг в края на септември тази година е отрицателен в размер на 1586.5 млн. евро (3.2 на сто от БВП), като намалява с 3112.8 млн. евро спрямо края на 2016 г. Понижението се дължи както на намалението на брутния външен дълг (с 1166.5 млн. евро, 3.4 на сто), така и на нарастването на брутните външни активи (с 1946.3 млн. евро, 6 на сто). Нетният външен дълг намалява с 3071.5 млн. евро спрямо септември миналата година, показват още данните на БНБ.", "date": "2017.11.28", "title": "Брутният ни външен дълг през септември намалява с 1,1665 млрд. евро в сравнение с края на 2016 г."}
{"url": "https://www.24chasa.bg/novini/article/6579547", "text": "Германската министърка на околната среда Барбара Хендрикс подложи на натиск канцлерката Ангела Меркел да уволни свой министър, за да улесни предстоящите преговори за нова управляваща широка коалиция, предаде ДПА. Хендрикс, която е представител на социалдемократите в настоящото правителство на Германия, заяви за радио Дойчландсфунк, че Меркел трябва да вземе \"мерки за изграждане на доверието\", намеквайки за уволняване на неин министър консерватор. В момента Християндемократическият съюз (ХДС) на Меркел и баварският му съюзник Християнсоциалния съюз (ХСС) се готвят да преговарят с Германската социалдемократическа партия (ГСДП) за втори пореден мандат. Хендрикс обаче заяви, че консерваторите са подкопали доверието, като са подкрепили искане на ЕС за разрешаване на употребата на спорния хербицид глифозат въпреки отрицателната позиция на социалдемократите по този въпрос. Тя предложи Меркел да уволни министъра на земеделието Кристиан Шмит от ХСС, като го обвини, че е превишил правомощията си и е взел еднолично решение. По-рано днес депутатът от ГСДП Ралф Щегнер заяви, че решението да се разреши използването на глифозат за период от пет години е \"явно нарушаване на доверието\", което подкопава усилията по съставяне на ново правителство. \"Това е същински шамар\", каза Щегнер за телевизия А Ер Де. Вчера страните от ЕС решиха да подновят разрешението за употреба на глифозата, след като месеци наред претегляха предимствата му и опасенията, че може да се окаже канцерогенен.", "date": "2017.11.28", "title": "Натиск върху Меркел да уволни свой министър"}
{"url": "https://www.24chasa.bg/novini/article/6579567", "text": "30-годишната Гюрга Станчева прие да търпи наказание 1 година лишаване от свобода при строг режим за джебчийска кражба, представляваща опасен рецидив, след като призна вината си и сключи споразумение с Районната прокуратура във Варна. То беше одобрено днес, 28 ноември 2017 г., от състав на Варненския районен съд. Това съобщиха от прокуратурата. Съучастничката й – 25-годишната Марта Николова, също сключи споразумение с прокуратурата, като прие да търпи наказание 1 година и 8 месеца с 3-годишен изпитателен срок. В деня на големите намаления на цените на 24 ноември тази година двете млади жени отнели дамско портмоне на варненка, в което имало 12 лева, с намерението противозаконно да ги присвоят. Действията на двете джебчийки били забелязани от полицаи и те били задържани. Срещу тях Районната прокуратура образувала бързо производство. По време на задържането им двете жени предложили подкуп на полицейските служители. За това престъпление Районната прокуратура във Варна е отделила материалите, като ги е предала на Окръжната прокуратура по компетентност. Наказанията й на двете осъдени жени вече са изпълнени от Районната прокуратура, след като влезли в сила с одобреното споразумение от съда. И Гюрга Станчева и Марта Николова са от Чирпан, но с постоянен адрес в град Игнатиево. Споразумението не подлежи на обжалване и е окончателно.", "date": "2017.11.28", "title": "2 жени, опитали да гепят портмоне с 12 лева на \"Черния петък\", ще лежат в затвора"}
{"url": "https://www.24chasa.bg/novini/article/6579589", "text": "Турската полиция освободи 57 пакистански мигранти, вързани с верига в мазе в Истанбул от каналджии, които се опитвали да измъкнат от тях пари, след като първоначално им обещали да ги прехвърлят в Европа, съобщава АФП, като се позовава на в.\"Хюриет\". Мигрантите са били намерени днес в мазе на сграда в квартал Арнавуткьой в европейската част на Истанбул. Много от тях имали следи от удари, предаде БТА.  Полицаите са задържали трима мъже, също пакистанци, заподозрени, че са измамили мигрантите, обещавайки да ги прехвърлят в Италия или Гърция срещу 10 000 долара, отбелязва вестникът. След като вързали с верига мигрантите в мазето, каналджиите ги накарали да се обадят на свои близки, за да им кажат, че са достигнали до Европа и да поискат от тях да преведат 10 000 долара.", "date": "2017.11.28", "title": "Турската полиция освободи 57 пакистански мигранти, държани в мазе в Истанбул"}
{"url": "https://www.24chasa.bg/novini/article/6579574", "text": "Според вече разпитани от полицията младежи от врачанското с. Борован,   пушил от модерната напоследък дизайнерска дрога, известна сред учениците като \"китайски чай\". Часове преди да почине дванайсетокласникът от професионалната гимназия по търговия и ресторантьорство във Враца бил в неделя вечерта заедно със своя връстник и приятел от Борован Светльо С. и двамата били забелязани да пият и да пушат от модерната дрога, казват разследващи. В Борован пък е публична тайна, че въпросният Светльо се снабдявал с дрогата от дилър в Бяла Слатина. От полицията отказаха да съобщят дали приятелят на Кристиян вече е разпитан по случая. Знае се обаче, че разследващите полицаи вече са разпитали няколко други свидетели от Борован, които били заедно с Кристиян в неделя вечерта. Специалисти твърдят, че предпочитаната от младежите нова дрога предизвиква силна възбудимост, заради амфетамина, с който се обработват листата на чая. Ако имащи проблеми със сърцето тийнейджъри пушат от този \"китайски чай\", могат да получат инфаркт или поражения на бъбреците и белите дробове, твърдят експертите. Някои са припадали или са стигали до опит за самоубийство от тези чайове, предупреждават във форумите запознати с въздействието на дрогата ученици. И двамата родители на Кристиян са родом от Борован, но отдавна са разведени и имат нови семейства. Кристиян и по-големият му брат Николай обитавали апартамент на родителите си в блок до Стария пазар в града, докато те били в чужбина. Бащата на момчетата Мирослав Братоевски работи и живее от години в Гърция. Майката пък дълго време работила и живяла в испанския град Билбао. При последното си завръщане за кратко в България тя споделила пред близки, че ще се установи в Португалия, където си намерила по-добре платена работа. Въпреки че учел във Враца, Кристиян предпочитал да пребивава по-често при баба си и дядо си по бащина линия в Борован, които се грижели за него. Именно при баба си Антоанета и дядо си Николай се прибрал в ранния неделен следобед тийнейджърът. В събота той бил с кампания от съученици и приятели в къща за гости във Вършец. Разследването тепърва ще установява какво се е случвало на партито там и дали младежите са употребявали опасната смесица от алкохол и дрога. Кристиян се прибрал при баба си и дядо си късно вечерта в неделя, споделил че е много изморен и ще си ляга. Възрастните хора не забелязали нищо необичайно в поведението му. Бабата се съгласила с внука си, че трябва да поспи, защото в понеделник сутринта ще го събуди по-рано, за да отиде на училище във Враца. Рано сутринта в понеделник бабата Антоанета отишла да събуди внука си. Викнала му от вратата на стаята няколко пъти, но Кристиян не реагирал. Едва когато го приближила забелязала, че Кристиян лежи необичайно неподвижно. Нямал никакви признаци на живот, а шокираната и разтревожена жена веднага повикала мъжа си да се обади в спешната помощ в Бяла Слатина. Медицинският екип дошъл бързо с линейката, но на място само констатирали, че момчето е починало в съня си. При огледа не открили следи от насилие по тялото на Кристиян и споделили пред близките му, че вероятно сърцето му е спряло да бие няколко часа преди баба му да го потърси. Тялото на тийнейджъра било предадено на съдебните медици във Враца, за да установят чрез аутопсия каква е причината за смъртта на 18-годишния. Още в деня на смъртта на младежа, който не дочака абитуриентски си бал, от негови съученици и познати от гимназията тръгна слухът, че напоследък често посягал към \"тревата\" и дори споделял впечатленията от преживяванията си.    Потресените от смъртта на Кристиян съученици отказаха да споделят каквото и да е, позовавайки се на скръбта си и шока от смъртта на дванайсетокласника. Директорката на школото Румяна Петрова пък наложи на завършващите пълна карантина за среща с журналисти с оправданието, че първо полицията и прокуратурата трябва да си свършат работата и да разговарят заедно с психолог с децата. До късно следобед днес патолозите все още не бяха дали окончателното си заключение за причините, довели до смъртта на тийнейджъра. Взетите проби от аутопсията на Кристиян били пратени за изследване в столицата и това може да доведе до забавяне на експертизата, казаха от съдебната медицина във Враца. Според непотвърдена официално информация комбинацията от алкохол и дрога е причинила масиран инфаркт и Кристиян не е имал време да потърси помощ преди да издъхне. В Борован пък почернените близки очакваха да се върнат от чужбина родителите на починалото момче. Работещият в Гърция Мирослав Братоевски вече бе пристигнал в България, а роднините се надяваха тръгналата от далечна Португалия майка на Кристиян да успее да се прибере навреме. Погребението на нелепо отишлия си от живота тийнейджър ще бъде утре /29.11./ във Враца, а съучениците му са освободени от занятия, за да изпратят Кристиян в последния му земен път.  ", "date": "2017.11.28", "title": "Версия: Преди смъртта си 18-годишният Кристиян пил и пушил \"китайски чай\""}
