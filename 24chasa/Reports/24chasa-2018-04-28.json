{"url": "https://www.24chasa.bg/novini/article/6837789", "text": "        Дарителска сметка за събиране на средства за гаранцията на кметицата на столичния район “Младост” Десислава Иванчева пуснаха нейни близки във фейсбук. “Нека да помогнем на несправедливо обвинените и арестувани Десислава Иванчева и Биляна Петрова. Нека им покажем, че не са сами и че няма за пореден път да победи беззаконието. Призоваваме ви да дарим средства спрямо възможностите и желанията ни, необходими за съдебни разноски, които те не могат да си позволят, като и за средства за гаранция”, пише в призива, публикуван във фейсбук страницата на Иванчева. Инициаторите обясняват, че тъй като към момента няма яснота за точната сума, ако събраните средства надхвърлят нуждите за съдебни разходи и гаранция, те ще бъдат дарени за благотворителни каузи. Майката на Десислава Иванчева е титуляр на сметката, която е посочена във фейсбук страницата ѝ. Любка Иванчева е родена през 1942 г. и живее в “Младост”. След като дъщеря ѝ беше избрана за кмет на района, тя прехвърли на нея фирмата си за транспортни услуги. Десислава Иванчева, заместничката ѝ Биляна Петрова и бившият кмет на “Младост” Петко Дюлгеров бяха арестувани на 17 април. В колата на дамите бяха открити 56 хил. евро, а 14 хил. - у посредника Дюлгеров. Според прокуратурата парите са искани и дадени от бизнесмена Александър Ваклин, за да му бъде публикувано уведомление до заинтересовани страни във връзка с негов строеж в местността Камбаните. Две инстанции на съда оставиха Иванчева в ареста. Тя ще може да поиска да я освободят под парична гаранция едва когато има нови обстоятелства по разследването. Това вероятно ще се случи след няколко месеца. ", "date": "2018.04.28", "title": "Събират дарения във фейсбук за гаранцията на Иванчева, нямала пари"}
{"url": "https://www.24chasa.bg/novini/article/6837843", "text": "Двамата мъже, които бяха намерени в петък по обед в безпомощно състояние над родопското село Храбрино били открити от спасителните екипи в прокопана от самите тях подземна галерия наред гората, а не както се твърдеше преди това в пещера, предава Би Ти Ви. Пострадалите са баща и син и са настанени в пловдивската токсикология заради вдишване на отровни газове. Необичайното подземно съоръжение се намира в трудно достъпна местност. Двамата мъже, които са го изкопали, не са местни хора. В Храбрино са изумени от случилото се, защото на мястото няма иманярски легенди. Подземното съоръжение е изграждано в пълна тайна месеци наред и е укрепено. Двамата мъже допускат фатална грешка и поставят бензиновия агрегат, с който черпили ток за къртача си, на входа на подземието. Според лекарите вече няма пряка опасност за живота на двамата мъже, изкопали мистериозното съоръжение.", "date": "2018.04.28", "title": "Пострадалите иманяри прокопали огромна подземна галерия"}
{"url": "https://www.24chasa.bg/novini/article/6837849", "text": "Руският премиер Дмитрий Медведев подкрепи идеята да се търси административна или наказателна отговорност от руски граждани, изпълняващи санкциите, наложени от САЩ, предадоха ТАСС и Ройтерс. Вашингтон обяви санкции срещу някои от най-големите руски компании и бизнесмени на 6 април, нанасяйки удар върху съюзници на президента Владимир Путин, за да накаже Москва за предполагаемата й намеса в президентските избори през 2016 г. и други \"злонамерени дейности\", предава БТА. На въпрос за предложението на Държавната дума (долната камара на руския парламент) да се криминализира изпълнението на санкционните мерки, Медведев заяви, че ограниченията са насочени към разрушаване на социално-политическата система на Русия и към причиняване на щети на икономиката и гражданите й. \"Ако това е така, то тогава изпълнението на тези санкции от граждани на нашата страна би трябвало да е закононарушение. Никой не би трябвало да изпълнява тези американски санкции под страх от административна или наказателна отговорност\", каза премиерът в интервю за телевизия \"Росия 1\". Той предложи индивидуални контрасанкции срещу юридически и физически лица от САЩ, които да могат да се обявяват по искане на президента, от самия президент или от правителството. Русия трябва да се поучи от суровия прагматизъм на САЩ при защитата на икономическите си интереси, заяви Медведев. \"Американците винаги са се държали по този начин, те дори, поставяйки на някого политически условия, винаги защитават пазара си и се опитват да налагат дневния ред по икономическите въпроси\", заяви руският премиер.", "date": "2018.04.28", "title": "Медведев подкрепи идеята да се криминализира изпълнението на американските санкции от руски граждани"}
{"url": "https://www.24chasa.bg/novini/article/6837870", "text": "Управляващата Републиканска партия на Армения няма да издига свой кандидат за премиерския пост на страната, за да се избегне изострянето на политическата криза. Това заяви днес в Ереван говорителят на партията и заместник-председател на парламента Едуард Шармазанов, цитиран от Ройтерс и Асошиейтед прес \"Ние решихме да не предлагаме наш кандидат за премиер и ще изчакаме издигането на други кандидати\", заявя Шармазанов. Той изтъкна, че партията е взела това решение, \"за да избегне конфронтацията и дестабилизирането на страната\", предава БТА. Армения, близък съюзник на Русия, от две седмици е разтърсвана от протести срещу управляващия елит, които на 23 април доведоха до оставката на премиера Серж Саркисян. Парламентът ще избере нов премиер на 1 май. Досега единствената кандидатура за поста е тази на лидера на опозицията Никол Пашинян, който организира уличните протести, отбелязва Ройтерс. Пашинян заяви днес, че плановете на опозицията за провеждане на масови протести в цялата страна не са се променили във връзка с отказа на управляващата партия да не издига свой кандидат за премиер, предаде ТАСС. На митинг на привърженици на опозицията в град Ванадзор, Пашинян заяви, че утре \"започват масови акции и протести в цялата република\", а \"на 30 април на площада на Републиката ще се състои най-големия митинг в цялата история на арменския народ\".", "date": "2018.04.28", "title": "Управляващата партия в Армения няма да издига кандидатура за премиерския пост"}
{"url": "https://www.24chasa.bg/novini/article/6837785", "text": "На 26 април 2018 г. приключи разследването срещу Ангел Бончев, който през октомври м.г. заплаши с убийство големия си син, казват за “24 часа” от прокуратурата. От Осмо районно управление в София са изпратили материалите в районната прокуратура. Държавното обвинение има срок 1 месец, за да прецени дали да вкара делото срещу Бончев-старши в съда, или да го върне за доразследване, което е малко вероятно. До 3 г. затвор или принудително изселване е наказанието, което той може да получи, ако бъде признат за виновен. “Ей сега ще те гръмна като куче”, казва Ангел Бончев на големия си син Бончо, зарежда законния си пистолет “Глок” и го насочва към главата на наследника си. Случката се разиграва в хидропарк “Казичене”, който е единственият бизнес на Бончеви, след като отношенията им с Гриша Ганчев охладняха след освобождаването му от Наглите.  Полицаите от Осмо районно управление на МВР получават сигнал за екшъна и веднага пристигат на място. Ангел Бончев е арестуван и обвинен в закана за убийство. Пускат го от ареста с гаранция от 500 лв. и започва разследване. Оказва се, че жертвата на Наглите е в конфликт с големия си син заради бизнеса с хидропарка, който е съвсем близо до затвора в Казичене. Точно там са лежали няколко от похитителите му. След раздялата с Гриша Ганчев Ангел Бончев прехвърлил фирмата си на големия син. Бончо Аврамов бил и управител на обекта. Опитвал се да вкара в бизнеса приятеля си Димитър Русев и приятелката му Диана. Те развъждали кучета, но помагали и в ресторанта към хидропарка. Точно заради заниманията на Русеви с животните на територията на парка била и репликата на Ангел Бончев към сина му “Ще те гръмна като куче”. Оказва се, че това не е единственият скандал между двамата. Преди време Бончо пребил баща си отново заради спорове за пари. Днес управител на хидропарка е малкият син Ангел Бончев-младши. Малко преди скандала с големия си син, който вече е вън от бизнеса на баща си, фирмата е прехвърлена на майката на Камелия Бончева, от която е малкият син. Големият - Бончо, е от първия брак на бизнесмена.  На 20 март 2008 г. Наглите освобождават поредната си жертва. Това е Велислав Величков, син на строителен предприемач. Искат 1,5 млн. евро, получават само 202 хил. Месец след това ядрото на бандата се събира на оперативка. Ивайло Евтимов-Йожи, Данчо Релето, Любо Гребеца, Иван Пайнавелов-Сапата, Вальо Ихтиманския и Прокопи Културиста обсъждат кой да е следващата жертва. Между тях вече има напрежение, защото Сапата предлагал хора, за които не могат да се вземат големи суми. Тогава Любо Гребеца предлага Ангел Бончев, по това време президент на “Литекс” и дясна ръка на Гриша Ганчев. Гребеца имал информация за Бончев, както и помещение, в което да бъде държан. Всички се съгласяват. Веднага след това започва подготовката за отвличането на Бончев. Идеята е да бъде похитен от Йожи, Прокопи Културиста, Данчо Релето и Вальо Ихтиманския, а Любо Гребеца и Иван Сапата да проучат маршрута му на движение. Още през 2007 г. е осигурена и къща в село Бистрица, в която имало наематели, но в края на април 2008 г. те напуснали. Тогава вече проследяването на Ангел Бончев започва. На 21 срещу 22 май Бончев паркира джипа си пред блока в кв. “Дианабад”, където живее. Съпругата му Камелия се качва със сина си, а Бончев остава, за да намери паркомясто. Йожи, Релето, Културиста и Ихтиманския го чакат там в бус с полицейска лампа. Когато Ангел Бончев заключва колата си, те излизат от скривалището си, въоръжени с пистолети. “Не мърдай! Полиция!”, крещят срещу него и го вкарват в буса. Заповядват му да легне по очи и му слагат белезници. Спират между селата Бистрица и Железница и прехвърлят пленника в друга кола. Оковават го с белезници и пранги на краката и го настаняват в една от къщите на ужасите. На главата му слагат качулка, а в ушите - тапи. Започват да го пазят на смени. 15 дни по-късно съпругата на Бончев получава есемес от Наглите. Искат й телефона на Гриша Ганчев и започват да комуникират с него. Сумата за живота на Ангел Бончев е 10 млн. евро. За да уверят шефа му, че са сериозни, малкия и безименият пръст на жертвата са отрязани. Слагат ги в буркан и дават указания на Ганчев къде да ги намери. той праща свой служител, който открива зловещата находка и я предава на шефа си. След това босът на “Литекс” го носи в полицията. Преговорите за живота на Ангел Бончев вървят трудно. Гриша Ганчев отказва да даде крупната сума. Затова в събирането на пари се включва и жена му Камелия. 390 хил. евро е сумата, която Камелия успява да намери. Срещата с Наглите за предаване на заложника срещу парите е на 10 юли. От ГДБОП слагат в чантата с парите проследяващо устройство, за да открият бандитите, които тормозят богатите повече от година. Ангел Бончев е освободен, но при размяната му Наглите отвличат съпругата му Камелия. (Виж карето долу). 157 хил. евро са събрани за живота на Камелия Бончева. Тя остава и единствената дама, която е отвлечена от бандата. Наглите решават, че сумата е малка и няма смисъл да рискуват. Тогава дават нареждане Ангел Бончев да се появи в Би Ти Ви и да заяви, че дарява парите на фондация “Утре за всеки”, която събира пари за болни от рак. На 30 юли Камелия е освободена. По ирония на съдбата през декември 2012 г. тя почина от рак. Преди това семейството водеше граждански дела, за да върне парите си, но не успя. Преди да бъде отвлечен, Ангел Бончев е известен като изпълнителен директор на футболния отбор “Литекс” от Ловеч. Собственик на тима е Гриша Ганчев. Иначе Бончев е бивш национален състезател по борба класически стил и оттогава се познава с Ганчев. След като Бончев е отвлечен и Наглите искат откуп от шефа му Гриша Ганчев, отношенията между тях започват да се влошават. Месеци след като от плен е освободена и Камелия Бончева, съпругът й е освободен от поста си в “Литекс” и оттогава не поддържа отношения с Гриша Ганчев. Въпреки това продължава като мениджър на футболни отбори. През 2010 г. започва работа в “Спортист” (Своге), а през 2013-а в “Спартак” (Плевен). Това е и последната му работа във футболни клубове. След това се посвещава изцяло на бизнеса с хидропарка, заради който стана и скандалът със сина му.", "date": "2018.04.28", "title": "Приключи разследването срещу Ангел Бончев за заплахите с убийство към сина му"}
{"url": "https://www.24chasa.bg/novini/article/6837884", "text": "Ястие предизвика огромни вълнения, след като лидерите на Северна и Южна Корея - Ким Чен-ун и Мун Дже-ин вечеряха с него на историческата си среща - студени нудли стил „Пхенян“. Те са направени от елда и са заляти с бульон от говеждо, свинско и пилешко месо. Огромни опашки от хора се извиха пред ресторантите в Сеул, за да опитат „ястието на мира“, предава  . \"Често се наслаждавам на студените нудли стил „Пхенян“. След като видях двамата лидери да ги ядат, почуствах, че и аз трябва да дойда да ги опитам. Смятам, че ще се обединим съвсем скоро и тогава ще мога да отида до Пхенян, за да опитам ястието там, където се е зародило за първи път\", разказва жител на Сеул. Американският президент Доналд Тръмп също изрази задоволството си от проведените преговори след разговор с държавния глава на Южна Корея - Мен Дже-ин.", "date": "2018.04.28", "title": "Огромни опашки за \"ястието на мира\", което ядоха лидерите на Северна и Южна Корея"}
{"url": "https://www.24chasa.bg/novini/article/6837814", "text": "Над 1,65 млн. чуждестранни туристи са посетили България през зимния сезон 2017/2018 г. По брой посещения той е рекорден от влизането на страната ни в ЕС, отчита министърът на туризма Николина Ангелкова. В сравнение с предишния зимен сезон сега се наблюдава ръст от 12%. С толкова са скочили и посещенията на англичани и германци, докато при израелците има ръст от 35%. Само от началото на годината у нас са дошли 1,19 млн. чуждестранни туристи. ", "date": "2018.04.28", "title": "Рекорден брой туристи тази зима, откакто сме в ЕС"}
{"url": "https://www.24chasa.bg/novini/article/6837887", "text": "Новият държавен секретар на САЩ Майк Помпейо пристигна днес в Саудитска Арабия, която е първата спирка от близкоизточната му обиколка на фона на належащите решения относно споразумението за иранската ядрена програма и ролята на САЩ в Сирия, информира Ройтерс. Визитите до Рияд, Ерусалим и Аман, само два дни след като Помпейо положи клетва като ръководител на американската дипломация, имат за цел и да засилят връзките с важни американски съюзници в Близкия изток, посочи източник от Държавния департамент, предава БТА. Държавният секретар посочи вчера, че в разговорите си ще обсъди бъдещето на сделката с Иран от 2015 година. Президентът Доналд Тръмп нарече споразумението \"най-лошата сделка, сключвана някога\" и заплаши отново да наложи санкции срещу Техеран, освен ако европейските съюзници Великобритания, Франция и Германия не се съгласят в него да бъдат направени промени. Подновяване на санкциите вероятно ще бъде края на споразумението, отбелязва Ройтерс. Русия, Китай, Германия, Великобритания и Франция, които се придържат към договорките с Иран и САЩ, определят сделката като най-добрия начин да бъде спрян Техеран да разработва ядрено оръжие. След заседание на министрите на външните работи от НАТО в Брюксел вчера, Помпейо посочи, че Тръмп не е взел решение дали да се оттегли от споразумението, но е малко вероятно да продължи да се придържа към него без съществени промени в клаузите му. Администрацията на Тръмп в момента преразглежда и ролята на САЩ в боевете срещу терористичната групировка \"Ислямска държава\" в седемгодишния конфликт в Сирия. Тръмп призова държавите от Залива да осигурят финансиране и войски за стабилизиране на районите, контролирани по-рано от ИД в Сирия. Помпейо бе сред първите служители от администрацията на Тръмп, които посетиха Саудитска Арабия, пристигайки в кралството малко след началото на мандата му начело на ЦРУ. В Рияд той бе приветстван на летището от саудитския външен министър Адел ал Джубейр. Очаква се при посещението си да се срещне с престолонаследника принц Мохамед бин Салман и с крал Салман.", "date": "2018.04.28", "title": "Майк Помпейо започна близкоизточната си обиколка от Саудитска Арабия"}
{"url": "https://www.24chasa.bg/novini/article/6837810", "text": "Брюксел скоро ще предложи дигиталните платформи да плащат данък върху печалбите си, реализирани на територията на съответната държава от ЕС, дори компания да няма физически офис там. Много вероятно е това да се случи още по време на българското председателство. Това стана ясно от обсъжданията по време на неформалното заседание на финансовите министри от ЕС - т.нар. ЕКОФИН, в София, и от изявленията след него. Форумът в събота бе председателстван от българския финансов министър Владислав Горанов и на него бе постигнат напредък по трудния казус. В началото на юни ще има още заседания по темата. Идеята е решението да влезе в данъчните закони на общността и на всяка отделна членка. Най-вероятно ще има две предложения - онлайн компаниите да плащат данък там, където са реализирали печалба, а не където имат реални офиси. Второто предложение ще уточни, че основание за облагане ще бъдат три критерия - годишните приходи от съответната държава да са над 7 млн. евро; платформата има над 100 хил. потребители за една данъчна година; между нея и потребителите има над 3000 договора за цифрови услуги. Трябва ни фундаментално усъвършенстване на правилата за облагане с корпоративен данък, така че да има справедливост в дългосрочен план, подчерта Горанов по време на дискусията. Предстои много тежка работа, но всеки трябва да плаща своя дял от данъка, заяви еврокомисарят по финансовите и паричните въпроси Пиер Московиси. Евроминистрите обсъдиха и общи действия срещу данъчните измами. Консенсус е постигнат по това да има не само законови задължения за обмен на информация, а и административно сътрудничество между данъчните администрации, в хода на което те да обменят текуща информация по данъчни казуси. И българският финансов министър, и европейските му колеги не очакват финансова криза, тъй като икономиките растат с устойчиви темпове. Европа няма да бърза със свръх реакции към евентуална търговска война със САЩ. Според министър Горанов решението остава в ръцете на президента Доналд Тръмп. Провокациите създавали условия за такава война, която не била добро решение за световната търговия.", "date": "2018.04.28", "title": "Брюксел слага данък за “Гугъл” и “Амазон” от София? (Обзор)"}
{"url": "https://www.24chasa.bg/novini/article/6837899", "text": "Главата на руската православна църква патриарх Кирил пристигна днес в Албания, предаде Асошиейтед прес. Духовният водач бе приветстван на международното летище на Тирана от главата на албанската автокефална православна църква архиепископ Анастасий, предава БТА. Тази първа историческа мирна визита има необикновена значимост, заяви архиепископът. Патриарх Кирил планира да се срещне с премиера и президента на Албания при тридневното си посещение, което е първото на глава на руската църква в Албания. Страната бе близък съюзник на СССР след Втората световна война. Комунистическият й режим забрани религията през 1967 година и превърна църкви, джамии и други храмове в търговски центрове, спортни зали и театри. Албанското население от 3 милиона души изповядва основно исляма, но има също православни и католически общности.", "date": "2018.04.28", "title": "Патриарх Кирил е в Тирана за първото посещение на руски църковен водач в Албания"}
{"url": "https://www.24chasa.bg/novini/article/6837716", "text": "Монголия и Сингапур са двете възможни места за среща между Доналд Тръмп и Ким Чен Ун, съобщи Си Би Ес, цитирайки източници от Белия дом. Отпаднали са варианти за Швеция и Швейцария в Европа, тъй като самолетът на КНДР - приспособен руски, не можел да стигне дотам без междинно кацане, което Ким не искал. За Пхенян най-добрият вариант бил Монголия, защото лидерът ще отиде там с бронирания си влак. Тръмп пък предпочитал по-бляскаво място с добра инфраструктура и сигурност, затова харесал Сингапур. “В момента уреждаме срещата. Като място сме свели вариантите до две страни, ще ви уведомим за мястото”, заяви президентът на САЩ. Тръмп допълни, че се обсъждат 3-4 дати за разговорите. Президентът на САЩ си приписа заслугата за историческата среща между лидерите на двете Кореи в петък, съобщи Би Би Си. Доналд Тръмп смятал за свое задължение да се опита да постигне мир на безядрен Корейски полуостров. “Не искам да коментирам. Но имаме много добри работни взаимоотношения”, заяви Тръмп на въпрос на журналисти дали се е чул със севернокорейския лидер. След като през по-голямата част от миналата година Тръмп дрънкаше оръжие по въпроса за севернокорейската ядрена програма и понякога наричаше Ким с обидни думи, сега президентът на САЩ каза, че в последните месеци нещата са се променили радикално. На въпрос дали Ким Чен Ун, който изрази готовност да премахне ядрената си програма, е сериозен за мира, Тръмп отговори: “Не смятам, че играе игрички. Никога досега не се е стигало толкова далеч”. След срещата на Ким Чен Ун и южнокорейския президент Мун Дже Ин стана ясно, че двете държави ще подпишат мирен договор за прекратяване на Корейската война през 2018 г. За тази цел КНДР, Южна Корея и САЩ ще работят за тристранна или четиристранна среща на върха с участието на Китай за траен мир. КНДР определи срещата на върха като преломен момент на Корейския полуостров.  Когато Ким Чен Ун се насочи към срещата с президента на Южна Корея на границата, той беше ескортиран от фаланга телохранители, внимателно подбрани заради физическото им състояние, точната стрелба, уменията по бойни изкуства и външния вид, съобщи АФП. След като лидерите приключиха първата част от разговорите сутринта, дузина охранители показаха физическата си подготовка, бягайки отстрани и зад лимузината мерцедес на Ким Чен Ун, за да формират човешки щит. Агентите носеха слушалки за безжична комуникация помежду си, които са любими на Сикрет сървис на САЩ. Беглец от Северна Корея описа през 2013 г. охраната на лидера, която се състои от 6 различни слоя. Пази го елитното Звено 963. Мерките за сигурност били толкова големи, че дори и мравка ще се затрудни да стигне до него. Чужденци, присъстващи на събитие, в което участва и Ким, минават през няколкочасови проверки. ", "date": "2018.04.28", "title": "Ким и Тръмп се виждат в Монголия  или Сингапур"}
{"url": "https://www.24chasa.bg/novini/article/6837633", "text": "Турският външен министър Мевлют Чавушоглу обвини САЩ в подкрепа на сирийските кюрдски Сили за защита на народа и Партията на демократичния съюз, които Анкара разглежда като терористични организации, предаде ТАСС. Днес САЩ подкрепят терористични организации, това трябва да се прекрати. За съжаление Силите за защита на народа и Партията на демократичния съюз контролират десет процента /от територията/ на Сирия, а това е огромен риск, това застрашава нашата национална безопасност в Африн, Манбидж и на други места в близост до границата. Затова тези терористични организации, както и \"Ислямска държава\", трябва да напуснат сирийската територия, каза Чавушоглу на пресконференция днес след среща с колегите си от Русия и Иран Сергей Лавров и Мохамад Джавад Зариф, предава БТА. През 2016 г. САЩ обещаха, че тези терористични организации ще напуснат сирийската територия. Ние искаме американците да държат на думата си и да съдействат за това тези територии да бъдат върнати на гражданското население, което живее там, добави Чавушоглу. Той изтъкна, че главна задача /в Сирия/ е борбата с терористите и каза, че това трябва да се върши внимателно, за да се избегнат жертви сред цивилното население. За съжаление терористи с оръжие в ръце се отправиха към Идлиб и живеят в непосредствена близост с мирното население. Как да излезем от тази ситуация? Ние не можем да бомбардираме цивилни учреждения, където се укриват терористи, тъй като това застрашава живота на мирното население, затова, очевидно, ние ще тръгнем по друг път и последователно ще унищожаваме терористите, обясни Чавушоглу. Идлиб е една от зоните за деескалация, така че ние сме заинтересовани там да бъде осигурен режим на прекратяване на огъня и сме готови по-нататък съвместно да противостоим на терористичната заплаха, каза турският външен министър.", "date": "2018.04.28", "title": "Чавушоглу обвини САЩ в подкрепа на терористични организации"}
{"url": "https://www.24chasa.bg/novini/article/6837655", "text": "Американската компания \"Блу ориджин\" планира утре нейният суборбитален кораб \"Ню шепърд\" да мине поредното си изпитание, предаде ТАСС. Това оповести в Туитър основателят и ръководител на компанията Джеф Безос, който според сп. \"Форбс\" е най-богатият човек в света - състоянието му възлиза на 112 милиарда долара. \"Започна подготовката за изстрелването на \"Ню шепърд\" - отбеляза Безос. - Това ще е 8-ият му изпитателен полет, като същевременно продължаваме да се придвижваме напред към осъществяването на целите си - пилотираните мисии\", предава БТА. Стартовият прозорец трябва да бъде отворен утре в 16 ч. и 30 мин. българско време.", "date": "2018.04.28", "title": "Компанията \"Блу ориджин\" планира нов изпитателен полет за \"Ню шепърд\""}
{"url": "https://www.24chasa.bg/novini/article/6837711", "text": "Финансовите министри на Германия и Франция потвърдиха намерението си да представят план за реформиране на еврозоната до лятото, предаде ДПА. \"Франция и Германия имат еднаква цел - по-здрава и силно интегрирана еврозона\", заяви днес френският министър на икономиката и финансите Брюно Льо Мер на неформално заседание на финансовите министри на ЕС в София. Съвместен план трябва да бъде представен през май или юни, уточни германският финансов министър Олаф Шолц, предава БТА. \"Оптимисти сме, че ще успеем\", каза той. Германия и Франция се зарекоха да представят пътна карта за реформи навреме за срещата на върха на ЕС през юни. Френският президент Еманюел Макрон миналата година изложи редица широкообхватни идеи за засилване на икономическото и финансово сътрудничество в Европа, включително създаване на нещо като бюджет на еврозоната. Предложенията на Макрон бяха посрещнати с предпазливост, а в някои случаи и със съпротива, от депутати от партиите, които участват в управляващата коалиция в Германия. Френският президент призовава към по-голяма финансова солидарност в еврозоната, включително съвместен бюджет, фонд за предпазване от икономически шокове и финансов министър на валутния съюз, като особено последната идея се оказа предмет на силни спорове. Париж оказва натиск и за завършване на банковия съюз в единното валутно пространство. Германският канцлер Ангела Меркел се съгласи, че това е приоритет, но подчерта, че първо трябва да бъде намален рискът в банковия сектор, преди да се предприемат следващи стъпки към съвместна схема за гарантиране на депозитите.", "date": "2018.04.28", "title": "Германия и Франция с план за реформи в еврозоната - до юни"}
{"url": "https://www.24chasa.bg/novini/article/6837713", "text": "Пожар избухна днес в едно от най-високите здания на азербайджанската столица Баку, което бе известно по-рано като \"Тръмп тауър\", съобщи агенция Интерфакс. Първоначално дим се изви на последния, 33-и етаж на бизнес сградата в центъра на града, след което пламъците обхванаха няколко етажа. При пожара няма пострадали хора, увери Етибар Мирзоев, заместник-министър в министерството на извънредните ситуации. Властите все още се опитват да установят, каква е причината за инцидента, допълва ДПА. Сградата, която остава недовършена, по-рано бе свързвана с американския президент Доналд Тръмп, който планираше да я превърне в хотел и комплекс апартаменти, които да носят неговото име, предава БТА. Семейната компания \"Тръмп организейшън\" обаче се отказа от връзката си с проекта през декември 2016 година, след изборната победа на Тръмп за Белия дом. Баку утре е домакин на кръг от \"Формула 1\" и според Мирзоев затворените заради шампионата улици са затруднили пожарните автомобили да стигнат до мястото на пожара, за чието потушаване бяха необходими над три часа. 130-метровата кула е сред петте най-високи сгради в Азербайджан, като строителството й започна през 2008 година.", "date": "2018.04.28", "title": "Пожар в небостъргач в Баку, бивша собственост на Тръмп (Видео)"}
{"url": "https://www.24chasa.bg/novini/article/6837723", "text": "Подготовката за среща на върха САЩ-Северна Корея \"върви много добре\", заяви днес американският президент Доналд Тръмп след разговор с южнокорейския президент Мун Дже-ин, който вчера се срещна със севернокорейския лидер Ким Чен-ун, съобщиха Ройтерс и Франс прес. \"Току-що имах дълъг и много добър разговор с президента на Южна Корея Мун. Нещата вървят много добре, датата и мястото на среща със Северна Корея се уточняват\", написа Тръмп в Туитър. Той отбеляза, че е разговарял също с японския премиер Шиндзо Абе, за да го информира за \"водените преговори\", предава БТА. Вчера Тръмп посочи, че се обсъждат \"две или три\" места за провеждане на срещата му с Ким Чен-ун и спомена за две възможни страни, припомня АФП. Според Си Би Ес Нюз, която се позовава на анонимни източници, въпросните страни са Монголия и Сингапур. Премиерът на Сингапур обаче заяви днес, че не е получавал никакво официално искане в този смисъл. Япония и САЩ ще следят внимателно политиката на Северна Корея след междукорейската среща и преди евентуалната среща на Ким Чен-ун с Тръмп. Това заяви днес Абе след телефонния разговор с американския държавен глава, предаде ТАСС. Японският премиер посочи, че в разговора с Тръмп са оценили междукорейската среща на върха като важна историческа стъпка по пътя към стабилността в Азиатско-тихоокеанския регион.", "date": "2018.04.28", "title": "Тръмп: Подготовката за срещата със Северна Корея върви много добре (Обновена)"}
{"url": "https://www.24chasa.bg/novini/article/6837586", "text": "Най-малко един човек е загинал в Саудитска Арабия след ракетен обстрел от страна на йеменските бунтовници хуси, предадоха Асошиейтед прес и Ройтерс. Хусите заявиха, че са атакували икономически и жизненоважни цели в южната саудитска провинция Джазан с осем ракети. Саудитските власти потвърдиха, че един човек е загинал от осколки от ракетите. Рияд съобщава, че е прехванал четири от тях, но един саудитски гражданин е станал жертва на \"падащи отломки на ракети\", взривени във въздуха, предава БТА. По данни на телевизия \"Скай нюз-Арабия\" при падането на отломките е загинал един човек и са повредени две жилищни сгради и три автомобила, предаде ТАСС. Телевизията на хусите \"Ал Масира\" заяви, че те са поразили целите си с голяма точност, отбелязва АП. Нападението изглежда беше ответен удар, който хусите обещаха да нанесат. Хиляди се събраха днес в йеменската столица Сана за погребението на председателя на Върховния политически съвет на хусите Салех ас Самад. Той беше убит по-рано тази седмица при въздушен удар на водената от Саудитска Арабия коалиция, припомня Ройтерс. Очевидци в Сана съобщават, че днес в близост до събралите се за погребението е бил нанесен въздушен удар на коалицията. Няма данни за пострадали. Вчера вечерта коалицията нанесе въздушен удар по йеменската столица. Загинаха двама командири на шиитските бунтовници и десетки бойци, припомня АП.", "date": "2018.04.28", "title": "Йеменските бунтовници обстреляха Саудитска Арабия с ракети, човек е загинал"}
{"url": "https://www.24chasa.bg/novini/article/6837597", "text": "Още един член на присъждащата Нобеловата награда за литература Шведска академия ще я напусне, съобщиха ТАСС и Ройтерс. Писателката и преводачка Сара Стридсберг е подала оставка. \"Шведската академия информира, че Сара Стридсберг поиска да бъде освободена от задълженията си като неин член\", се казва в комюнике на академията, без да се дадат повече подробности, предава БТА. Стридсберг стана седмият член на академията, който през последния месец я напуска заради различни скандали.", "date": "2018.04.28", "title": "Още един член на Шведската академия я напуска след скандалите"}
{"url": "https://www.24chasa.bg/novini/article/6837604", "text": "Бургаският окръжен съд осъди полицая Емил М., признат за виновен, че поискал 300 лева от чешки гражданин чрез изнудване, посредством злоупотреба със служебното положение, предава БТА. От съда уточняват, че полицаят е получил от исканите пари 60 лева. Това е станало в Приморско, където полицаят Емил М. бил командирован от Районно полицейско управление - Сливница. Подкупът бил поискан от полиция за да не извърши действие по служба. Полицаят е осъден на три години лишаване от свобода, глоба в размер на 2000 лева, както и е лишен от право да заема длъжността полицай в системата на Министерството на вътрешните работи за срок от три години. На основание чл. 66 от НК съдът е отложил изтърпяване на наказанието за срок от пет години.", "date": "2018.04.28", "title": "3 години затвор за полицай, искал 300 лева подкуп от чех в Приморско"}
{"url": "https://www.24chasa.bg/novini/article/6837612", "text": "Гръцкото правителство е одобрило днес сделка със САЩ за модернизацията на намиращи се на въоръжение в гръцките ВВС изтребители Ф-16, съобщиха световните агенции. Планира се три от общо 85 гръцки самолета от този тип да бъдат модернизирани в САЩ, а останалите - в Гърция, уточнява ТАСС. Стойността на модернизацията се изчислява на около 1,45 милиарда долара, посочва още руската агенция, предава БТА.", "date": "2018.04.28", "title": "Гръцкото правителство одобри сделка за модернизацията на изтребители Ф-16"}
{"url": "https://www.24chasa.bg/novini/article/6837616", "text": "Вчерашният инцидент пред джамия в британския град Бирмингам, при който двама младежи бяха блъснати от автомобил, е бил целенасочено нападение без връзки с тероризъм, предаде Франс прес, цитирайки комюнике на британската полиция. Вчера полицията в графство Уест Мидландс заяви, че разследва дали нападението е свързано с тероризъм. Шофьорът на автомобила е избягал от местопроизшествието, предава БТА. Ранените мъже са на възраст 17 и 19 години. Те са получили леки травми. Миналата година във Великобритания бяха извършени няколко атентата, отговорността за които пое Ислямска държава, припомня АФП. През нощта на 18 срещу 19 юни 2017 г. в Лондон автомобил се вряза в богомолци, излизащи от джамията Финсбъри парк. Атаката, при която загина един човек, беше вдъхновена от омраза срещу мюсюлманите.", "date": "2018.04.28", "title": "Инцидентът пред джамия в Бирмингам не е свързан с тероризъм"}
{"url": "https://www.24chasa.bg/novini/article/6837621", "text": "„Длъжни сме да поставяме ясно въпроса за обезщетенията на тракийските бежанци всеки път в контактите си с турската страна. В лицето на президента Румен Радев и мен имате най-силните съюзници в търсене на справедливост.“ Това заяви вицепрезидентът Илияна Йотова на IX Национална среща-инициатива „Завръщане към корените“ на потомците на бежанци от Одринска и Беломорска Тракия и Мала Азия, която се проведе в Несебър. За втори път от началото на мандата вицепрезидентът участва в инициативата на Съюза на тракийските дружества в България, Национална инициатива „Завръщане към корените“ и „По обратния път на дедите“. Това съобщиха от пресслужбата на президента. „Това не е невъзможна мисия. Преди години накарахме колегите евродепутати от други държави да подкрепят резолюция, която ясно поставя нашите искания в търсене на справедливи решения. Тази политика трябва да продължи“, отбеляза Илияна Йотова. Вицепрезидентът е категорична, че този въпрос не трябва да отсъства от дневния ред на двустранните ни отношения с Турция. Според нея като страна член на ЕС България трябва да настоява за изпълнение на критериите за добросъседство и изглаждане на проблеми и конфликти със съседни държави – такива, каквито са изискванията на преговорния процес с ЕС. „Като български държавник аз се уча от вас. Както и от стотиците хиляди българи, които историята е пръснала по света. Уча се на уважение към българската историческа памет и на съхранение на завета на предците ни. Уча се на това как надеждата и любовта към България побеждава дори в най-тежките и безнадеждни дни на асимилация и насилствено откъсване от корените“ – с тези думи вицепрезидентът се обърна към събралите се в НЧ „Яна Лъскова – 1905“ потомци на тракийски бежанци. „Девизът на тракийците е: Прощаваме, но не забравяме. Той показва силата на българския дух“, подчерта Илияна Йотова. Вицепрезидентът връчи грамоти на отличените в участници в конкурс за есе на тема „Завръщане към корените. Родовата памет е жива“. По-рано на пристанище Несебър Илияна Йотова присъства на възстановка на трагичните събития от 1913 г. и се включи в литийно шествие до църквата „Свето Успение Богородично“, в която бе отслужена панихида в памет на бежанците. Вицепрезидентът посети Старата митрополия, където са изложени рисунки на деца на тема „Моето родословно дърво“. Председателят на Съюза на тракийските дружества в България Красимир Премянов връчи златен плакет на вицепрезидента Илияна Йотова заради активната й подкрепа за каузата на потомците на тракийските бежанци. Плакет Илияна Йотова получи и от кмета на община Несебър Николай Димитров.", "date": "2018.04.28", "title": "Йотова към потомци на тракийски бежанци: В лицето на президентската институция имате най-верните съюзници"}
{"url": "https://www.24chasa.bg/novini/article/6837737", "text": "Анкара приветства инициатива за влизане на руските граждани в Турция с граждански паспорти, заяви турският външен министър Мевлют Чавушоглу на пресконференция в Москва, предаде ТАСС. Заинтересовани сме да бъдат премахнати ограниченията за влизане, каза той. Ние много се придвижихме напред в реализацията на инициатива, съгласно която руските граждани ще могат да извършват пътувания в Турция с граждански паспорти, каза Чавушоглу. Този въпрос ще се решава поетапно, тъй като изисква съгласуване по линия на специалните служби и службите за сигурност, добави той, предава БТА. Чавушоглу каза, че Турция е заинтересована от облекчаване на визовия режим между двете страни за по-нататъшно развитие на търговско-икономическите отношения. Бихме искали да бъдат премахнати всички бариери по пътя на развитие на нашите търговско-икономически отношения, подчерта турският външен министър.", "date": "2018.04.28", "title": "Анкара заинтересована от инициатива\nруските граждани да могат да пътуват\nдо Турция с паспорти"}
{"url": "https://www.24chasa.bg/novini/article/6837778", "text": "Турският президент Реджеп Тайип Ердоган заяви, че очаква в деня на предсрочните избори да влязат в историята с рекорден брой гласове, съобщава електронното издание на в. \"Хабертюрк\". Ердоган каза това днес пред редовния конгрес на неговата Партия на справедливостта и развитието (ПСР) в Измир. \"Вярвам, че на 24 юни ще влезем в историята на политиката с рекордни гласове\", каза Ердоган. \"Искам Републиканската коалиция, която създадохме заедно с Партията на националистическото действие, да напише история на 24 юни\", добави президентът, предава БТА. Преди Ердоган пред конгреса говори турският министър-председател Бинали Йълдъръм. Събитието се състоя в закрита спортна зала в града. Сигурността в района осигуряват осем хиляди полицаи. За проявата се стекоха хиляди граждани, които носеха в ръце турски знамена и флагове на ПСР. След конгреса започна първият митинг на Ердоган след новината, че в страната ще се състоят предсрочни парламентарни и президентски избори. В реч пред присъстващите президентът отправи остри критики към лидера на опозиционната Народнорепубликанска партия (НРП) Кемал Кълъчдароглу, обвинявайки го, че не е \"противник на преврата\", а \"превратаджия\". Ердоган критикува също решението на опозиционния лидер да прехвърли 15 свои депутати в новооснованата \"Добра партия\", за да осигури участието й на изборите, посочва електронното издание на в. \"Хюриет\". По време на обръщението си на митинга Ердоган повика да се качи на сцената и популярният турски певец Ибрахим Татлъсес, който се кандидатира да бъде издигнат за кандидат-депутат от Измир на управляващата ПСР.", "date": "2018.04.28", "title": "Ердоган: Искам да напишем история на 24 юни"}
{"url": "https://www.24chasa.bg/novini/article/6837564", "text": "Русия, Турция и Иран трябва да помогнат на сирийското правителство в Дамаск да прочисти страната си от терористи, заяви руският външен министър Сергей Лавров, цитиран от Ройтерс. Той направи изявлението си на среща с турския си колега Мевлют Чавушоглу и иранския Джавад Зариф в Москва, предаде БТА. Западните страни се прикриват с изявления, че подкрепят суверенитета, независимостта и териториалната цялост на Сирия, но \"това са само думи, които, доколкото може да се съди, прикриват планове да я разделят и да преформатират Близкия изток\", добави при откриването на срещата Лавров, цитиран от ТАСС. \"Мирът в Сирия, както показват събитията от последните седмици, явно не е нужен на всички\", подчерта руският външен министър. Всеки път, когато се появи надежда за решаването на ситуацията в Сирия, по нея се нанася удар, подчерта той. \"Принудени сме да констатираме, че продължават опитите да се попречи на започване на диалог между сирийците, да се попречи на формирането на конституционна комисия\", добави Лавров. Той припомни, че решението за създаването й беше взето на конгреса на сирийския национален диалог в Сочи и е получило подкрепата на генералния секретар на ООН Антониу Гутериш и на неговия специален представител Стафан де Мистура. Русия, Иран и Турция смятат за неприемливи опитите за разделяне на Сирия по етнически и религиозни признаци, заяви днес руският външен министър Сергей Лавров след среща с колегите си от Турция и Иран, Мевлют Чавушоглу и Мохамад Джавад Зариф, предаде ТАСС. \"Ние отбелязахме абсолютната недопустимост на опитите за разделяне на Сирия по етнорелигиозни линии\", посочи Лавров. Трите страни гаранти на процеса от Астана потвърдиха също необходимостта от продължаване на усилията за оказване на хуманитарна помощ на Сирия и за тази цел ще работят и с правителството в Дамаск, и с опозицията, отбеляза руският външен министър. Той увери, че Русия, Иран и Турция няма да допуснат опити за подкопаване на съвместната им работа по уреждането на конфликта в Сирия и изтъкна важното значение на процеса от Астана. Трите страни лансираха миналата година този процес, който позволи установяването на четири \"зони за деескалация\" в Сирия. \"За политическия диалог Астана направи повече\", отколкото другите преговори, заяви Лавров, цитиран от Франс прес. По думите му процесът от Астана \"твърдо стои на крака\" благодарение на \"уникалното сътрудничество\" между Москва, Техеран и Анкара. Лавров заяви също, че борбата с терористите, които се опитват да се скрият в \"зоните за деескалация\", ще бъде безкомпромисна. Турският външен министър Мевлют Чавушоглу заяви, че на днешната среща е било обсъдено разработването на мерки за доверие между сирийските власти и опозицията. \"Необходимо е укрепване на доверието между враждуващите страни. Днес беше постигнато споразумение за провеждане на поредна среща на работната група\", заяви Чавушоглу, цитиран от ТАСС.", "date": "2018.04.28", "title": "Лавров: С Турция и Иран трябва да помогнем на Дамаск да прочисти Сирия от терористи (Обновена)"}
{"url": "https://www.24chasa.bg/novini/article/6837784", "text": "Вицепремиерът и министър на външните работи Екатерина Захариева обсъди с генералния секретар на Организацията за икономическо сътрудничество и развитие (ОИСР) Анхел Гурия бъдещото членство на България в организацията и усилията на страната ни за ускоряване на процеса. Това съобщиха от Министерството на външните работи. „България работи повече от 10 години по присъединяването си към ОИСР, като сме особено активни след приемането ни в ЕС“, каза министър Захариева и подчерта реалния напредък, резултат от който е участието на страната ни в редица работни органи и присъединяването й към правни инструменти на организацията. Министърът припомни, че страната ни е заявила очакванията си за най-скорошна покана за започване на преговори за членство. „Нещо повече, като ротационен председател на Съвета на ЕС България може не само да подпомогне по-нататъшното разширяване на ОИСР, но и да допринесе за съживяване на процеса“, подчерта тя. Бъдещото членство на България в ОИСР ще укрепи ролята на страната ни като фактор в Югоизточна Европа и ще даде допълнителен стимул за страните от региона да последват примера ни, допълни министърът. Гостът информира министъра за състоянието на дебата в ОИСР по кандидатурата на България. „Искам пред всички кандидати да има еднакви възможности“, увери я той. Гурия е в България за участие в неформалното заседание на Съвета по икономически и финансови въпроси (Екофин) на Европейския съюз. София е домакин на Екофин в рамките на Българското председателство на Съвета на ЕС.", "date": "2018.04.28", "title": "Захариева: България да допринесе за съживяване на процеса на разширяване в ОИСР"}
{"url": "https://www.24chasa.bg/novini/article/6837825", "text": "Населението на турския мегаполис Истанбул, което сега наброява около 15 милиона души, се очаква да се повиши с още една трета за по-малко от две десетилетия, констатираха днес експерти по градоустройство, цитирани от Фондация Томсън Ройтерс. Това ще стане под въздействието на миграцията от селата и заселването в града на бежанци, избягали от конфликта в съседна Сирия, отбелязват специалистите, предава БТА. \"Нашето градско население се увеличава все повече с всеки изминал ден\", заяви Бетюл Ергюн Конукчу от Истанбулската голяма община. По думите й много сирийци пристигат и се установяват в града заради възможностите за заетост, които той предлага. Тя изтъкна, че това не е временно положение и че те остават трайно в Истанбул. Общината подготвя план, който следва да бъде завършен по-късно тази година, да се справи с предизвикателствата на нарастващото население, а също така и със заплахите, които представляват земетресенията и наводненията. Турция е един от най-сеизмично активните райони в света, каза на днешната проява Конукчу, а същевременно е дом на стотици уязвими обекти от културното наследство като османски джамии и древни пазари. Като част от трансформацията си Истанбул желае да изгради повече \"зелени жилища\" и по-малко търговски центрове, като вместо това насърчи магазинчетата на открито, съобразявайки се с културните предпочитания, каза Семих Адил, координатор по преобразяването на градската среда от Истанбулската голяма община.", "date": "2018.04.28", "title": "Експерти: Населението на Истанбул ще нарасне с една трета за по-малко от 20 години"}
{"url": "https://www.24chasa.bg/novini/article/6837832", "text": "Автобус се самозапали край Ветрен, предаде  . Той е превозвал работнички от Пазарджик и Ветрен за Ихтиман. Инцидентът е станал след 15 ч. За щастие инцидентът се е разминал без пострадали. Според очевидци автобусът спрял, след което бил обхванат от гъст пушек. Шофьорът и служителите от близката бензиностанция успели да загасят с пожарогасители пламъците в двигателния отсег на превозното средство. Външните поражения по автобуса не са големи.", "date": "2018.04.28", "title": "Автобус се самозапали в движение край Ветрен, няма пострадали"}
{"url": "https://www.24chasa.bg/novini/article/6837584", "text": "Пътнически микробус е катастрофирал на пътя Ловеч - Троян, при разклона за ловешкото село Хлевене, съобщиха от ОДМВР - Ловеч. Инцидентът е станал около 14 часа днес. Изясняват се причините за случилото се. Водачът на микробуса е починал, най-вероятно от инфаркт. Причината за смъртта му ще установи аутопсията. Микробусът е излязъл от пътното платно и се е спрял в храстите. При катастрофата няма пострадали пътници.", "date": "2018.04.28", "title": "Шофьор почина, докато кара бус на пътя Ловеч - Троян"}
{"url": "https://www.24chasa.bg/novini/article/6837542", "text": "Учени от Калифорнийския университет в Сан Диего създадоха прототип на гъвкав подводен робот, който може безшумно да се придвижва под водата, извивайки тялото си като змиорка, съобщи Лайф. Те увериха, че изобретението им може в бъдеще да бъде използвано за изследване на подводната флора и фауна. Като основа за разработването на прототипа им послужил лептоцефалът - ларвеният стадий в развитието на змиорката и близките до нея видове. Отличителните му особености са напълно прозрачното му лентовидно тяло, предаде БТА. Вместо витла, роботът използва меки изкуствени мускули, за да се придвижва под водата, без да издаде нито звук. Сглобеният робот пропуска 94 процента от видимата светлина и по този начин на практика става невидим за човешкото зрение. Откриването на робота е възможно чрез използване на флуоресцентно багрило за оцветяване на течността във вътрешността му. Някои риби прибягват до флуоресценция, за да комуникират помежду си, например за предупредителни сигнали за опасност. Роботът достига дължина 22 сантиметра, ширина 5 сантиметра и дебелина едва няколко милиметра. В бъдеще се планира усъвършенстването му, по-специално разработването на система за регулиране дълбочината на плаването, както и извивките на тялото му да станат донякъде асиметрични, за да се увеличи скоростта на придвижването му.", "date": "2018.04.28", "title": "Учени създадоха плаващ робот змиорка (Видео)"}
{"url": "https://www.24chasa.bg/novini/article/6837572", "text": "Категоричен съм, че България трябва да получи точна дата за започване на преговори за присъединяване към Организацията за икономическо сътрудничество и развитие и тя трябва да е в най-обозримо бъдеще. Това заяви президентът Румен Радев след среща с генералния секретар на ОИСР Хосе Анхел Гурия. Радев призна, че диалогът с Гурия, с когото се вижда за втори път в рамките на няколко месеца, е \"приятен, но не винаги лесен\". Но му благодари за усилията му да намери вариант за следващото разширяване. Членството в ОИСР е важен приоритет за България. То ще допринесе за ускорено икономическо развитие, повишено инвестиционно доверие и развитие на стандарта ни, обясни президентът. Той изложил пред шефа на ОИСР доводите ни за приемане и го запознал с дейностите ни като председател на Съвета на ЕС. България има съществен принос за стабилизацията на региона на Балканите. Убеден съм, че получаването на покана за преговори за членство е важно и има регионални измерения - ще покаже на другите държави, че това е пътят, който трябва да се следва. Ще има голяма добавена стойност за Югоизточна Европа, обясни Радев. И допълни, че макар България още да не е член на ОИСР, тя прилага стандартите на организацията. Президентът призова за мобилизиране на всички институции и да се работи за членството ни. България вече е член на семейството на ОИСР, защото е член на различни комитети и участва в различни инструменти. Въпросът дали вие сте втори или трети братовчед не е толкова важен, защото връзките стават все по-тесни. Това обяви пък шефът на организацията Анхел Гурия. Тою обясни, че има много теми, по които ОИСР продължава да работи с България. И това ни дава възможност да спечелим време. Така че не бива да губим нито ден, призова Гурия. Членовете трябва да вземат решение, те трябва да постигнат съгласие. Но по принцип желанието на България да се реформира се подкрепя от ОИСР, допълни шефът на организацията.", "date": "2018.04.28", "title": "Президентът Радев поиска бърза дата за преговори за членство в ОИСР (Снимки)"}
{"url": "https://www.24chasa.bg/novini/article/6837576", "text": "Представители на местните власти от областта Еврос и егейските острови призоваха за спешни действия за справяне с нарастващите мигрантски потоци, съобщава електронното издание на в. \"Катимерини\". Призивите, отправени пред парламентарна комисия в Атина, идват на фона на нарастване на броя на мигрантите, пристигащи през сухопътната граница с Турция. Кметът на град Орестиада Димитрис Мавридис определи Еврос като \"новия северноегейски маршрут\" и предупреди, че ситуацията може да излезе \"извън контрол\", предава БТА. Кметът на остров Самос Михалис Ангелопулос, който представляваше петте егейски острова, където Гърция е изградила лагери за мигрантите, призова за действия за облекчаване на проблема с пренаселването. Той каза, че предложените промени в процедурата за предоставяне на убежище са неадекватни. През последните месеци се наблюдава увеличаване на преминаващите границата мигранти от Сирия и Ирак, търсещи убежище. Върховният комисариат на ООН за бежанците /ВКБООН/ отправи спешен призив към Атина вчера да създаде повече места за прием на бежанци в граничещия с Турция район.", "date": "2018.04.28", "title": "Призиви на местните власти в Гърция за бързи действия по въпроса за бежанците"}
{"url": "https://www.24chasa.bg/novini/article/6837349", "text": "Турската полиция в Истанбул и още 35 окръга на страната е осъществила тази сутрин едновременно операция срещу лица, заподозрени за връзки с Фетхуллахистката терористична организация /ФЕТО/, при която са задържани 63 души, съобщава в.\"Милилет\". Турските власти обвиняват организацията, свързана с живеещия в САЩ ислямски проповедник Фетхуллах Гюлен, че стои зад опита за преврат от юли 2016 г., предаде БТА. Операцията е предприета след разследване, довело до издаване на заповеди за арест на общо 103 лица, заподозрени, че са съдействали за сключване на бракове между членове на организацията. Полицията продължава да действа за залавяне на останалите заподозрени.", "date": "2018.04.28", "title": "Арестуваха 63 турци, заподозрени за връзки\nс ФЕТО, при операция в Истанбул"}
{"url": "https://www.24chasa.bg/novini/article/6837351", "text": "Талибански атентатор самоубиец атакува военна база в южната афганистанска провинция Хелманд тази сутрин. Загинаха четирима цивилни и двама военни, предаде Асошиейтед прес, като се позова на говорител на местните власти. Все още никой не е поел отговорност за атаката, но в сряда талибаните започнаха пролетното си настъпление и заявиха, че в него ще приложат \"нова и сложна тактика за смазване, избиване и пленяване на американски нашественици и техните поддръжници\", напомня АП. През последните години талибаните и съюзени с Ислямска държава екстремисти извършват нападения почти всеки ден и в афганистанските провинции, и в столицата Кабул, предаде БТА.", "date": "2018.04.28", "title": "6 мъже загинаха в самоубийствен атентат в Афганистан"}
{"url": "https://www.24chasa.bg/novini/article/6837369", "text": "Великотърновски пожарникари спасиха от изпепеляване дърводелски цех за сглобяване на мебели в петък вечерта. Сигнал за издигащ се дим от предприятието подал пазач на бетонов възел в кв.\"Чолаковци\". На мястото незабавно пристигнал екип огнеборци, които своевременно локализирал пожара. При огледа станало ясно, че причина за инцидента е късо електрическо съединение в хладилник, което е предизвикало тлеене. Светкавичната намеса на пожарната е спасила сградата, материалите и готовата продукция, а щетите са минимални.", "date": "2018.04.28", "title": "Късо съединение в хладилник едва не изпепели дърводелски цех във Велико Търново"}
{"url": "https://www.24chasa.bg/novini/article/6837395", "text": "Топлинен щит на космически кораб на НАСА, проектиран, за да изпрати 6-колесно возило роувър на Марс през 2020 г., получи \"неочаквано\" счупване по време на структурен тест този месец, оповести американското космическо ведомство, цитирано от Ройтерс. \"Ситуацията няма да повлияе върху старта на мисията, планиран за 17 юли 2020 г.\", се казва в комюнике на НАСА, предаде БТА. Счупването станало близо до външния ръб на топлинния щит и обхваща периферията на компонента, уточниха от НАСА. Мисията на стойност 2 милиарда долара ще достави роувър на Марс, където той ще извърши сондажни работи в скалите и почвата, за да потърси признаци на минал микробен живот. Ще бъдат потърсени също пътища за подпомагане на бъдеща пилотирана мисия до Червената планета. Подбирането на момента за изстрелването е от ключово значение. През юли и август 2020 г. Земята и Марс ще са подредени в една линия, а това означава, че ще е нужна по-малка енергия, за да се стигне до Червената планета.", "date": "2018.04.28", "title": "Космически кораб на НАСА, който трябва да полети към Марс през 2020 г., се повреди при тест"}
{"url": "https://www.24chasa.bg/novini/article/6837405", "text": "Южнокорейските всекидневници приветстваха с известна предпазливост вчерашната среща на върха, като подчертаха, че Северна Корея не е поела твърд и изричен ангажимент да се откаже от ядрения си арсенал, предаде Франс прес. Консервативният всекидневник \"Чосун\" пише в редакционна статия, че срещата между севернокорейския лидер Ким Чен-ун и южнокорейския президент Мун Дже-ин е била позитивна, доколкото подобрява връзките между двете Кореи. Остава обаче много да се желае по централния въпрос за премахването на ядреното оръжие, отбелязва вестникът. Срещата е \"стъпка назад в сравнение с онова, което беше решено през 2005 г.\", се казва в статията. Вестникът припомня, че тогава Пхенян обеща да се откаже от всички ядрени оръжия и съществуващи ядрени програми, както и да приеме инспектори, които да проверяват изпълнението, предаде БТА. \"Дори ако на предстоящата среща между САЩ и Северна Корея се постигне споразумение за безядрен Север, ще бъде необходимо време за премахване на обектите и на ядрените оръжия и материали\", подчертава вестникът, отбелязвайки, че Ким Чен-ун не е споменал публично принципа за отказ на Севера от ядрено оръжие. Санкциите и натискът трябва да продължат, за да не се отметне Пхенян отново от договореностите, според статията. Всекидневникът \"Йонганг\" подчертава, че ситуацията е много различна от тази преди няколко месеца, когато Ким и президентът на САЩ Доналд Тръмп си разменяха заплахи и обиди. \"Но освен това стана ясно, че има дълъг път до премахването на ядреното оръжие\", добавя вестникът, подчертавайки липсата на публично изявление по въпроса. В. \"Кория херълд\" гледа по-позитивно на подписаната от двамата лидери \"Декларация от Панминчжон\". Според вестника историческата среща между двете Кореи е \"трамплин към среща на върха между Вашингтон и Пхенян\". В този смисъл \"тя изигра ролята си успешно\", се казва в статията.", "date": "2018.04.28", "title": "Южнокорейските медии приветстваха с предпазливост вчерашната среща на върха"}
{"url": "https://www.24chasa.bg/novini/article/6837407", "text": "Активното и многостранно развитие на руско-турските отношения показва какво голямо значение придават на това президентите на Русия и Турция - Владимир Путин и Реджеп Тайип Ердоган, заяви днес руският външен министър Сергей Лавров на среща с турския си колега Мевлют Чавушоглу, предаде ТАСС. Ние имаме доста интензивен политически диалог. Президентите са в постоянен контакт, интензивно се развиват отношенията между министерствата, отговарящи за търговията, икономиката, транспорта. Разширяват се хуманитарните връзки. Интензивната динамика на нашето взаимодействие показва какво голямо значение придават президентите Путин и Ердоган на развитието на руско-турското сътрудничество, изтъкна Лавров, предаде БТА. Той отбеляза, че срещата с турския му колега е \"добра възможност да се направи преглед на това как се развиват контактите по всички тези направления в рамките на двустранните отношения, както и да се обменят мнения по актуални международни проблеми\", включително уреждането на сирийската криза.", "date": "2018.04.28", "title": "Лавров: Водим интензивен политически диалог с Турция"}
{"url": "https://www.24chasa.bg/novini/article/6837415", "text": "Няма доказателства за връзки между Русия и екипа на Доналд Тръмп по време на кандидат-президентската кампания през 2016 г., съобщи  . Това се посочва в обширен доклад, публикуван от комисията по разузнаване в американския Сенат. Докладът слага край на продължително разследване, което остро поляризира мненията в САЩ. След публикуването му Тръмп коментира, че вече е време да се спре ловът на вещици. Комисията все пак смята, че срещите на сина на Тръмп с руски представители са били проява на \"лоша преценка\". Резултатът от доклада не се приема от демократите, които ще продължат разследването за предполагаема зависимост на президента от Москва.", "date": "2018.04.28", "title": "Доклад: Няма доказателства за връзки между Русия и екипа на Доналд Тръмп"}
{"url": "https://www.24chasa.bg/novini/article/6837421", "text": "Турската полиция е задържала тази нощ 41 души, от които 40 чуждестранни граждани, при операция в Истанбул срещу лица, заподозрени за връзки с групировката \"Ислямска държава\", съобщава в.\"Миллиет\". Операцията е проведена едновременно на 13 адреса в 11 района на Истанбул, предаде БТА. Според информациите заподозрените са пътували до районите на конфликти и някои от тях са очаквали да заминат за Сирия. Заподозрените лица са търсели възможност да осъществят терористичен акт в Турция.", "date": "2018.04.28", "title": "41 задържани в Турция за връзки с \"Ислямска държава\""}
{"url": "https://www.24chasa.bg/novini/article/6837434", "text": "Трима сомалийски военни загинаха в самоубийствен атентат в град Галкайо, предаде Ройтерс, като се позова на сомалийскта полиция. Отговорност за нападението пое свързаната с Ал Каида ислямистка група Аш Шабаб. Военните са загинали в базата им в града, съобщи полицейски говорител и добави, че броят на жертвите може да нарасне, предаде БТА.", "date": "2018.04.28", "title": "Трима военни загинаха в самоубийствен атентат в Сомалия"}
{"url": "https://www.24chasa.bg/novini/article/6837437", "text": "Тежка катастрофа, станала тази сутрин около 7 ч., затвори за около час пътя Добрич – Албена. Инцидентът, при който, според очевидци, са се сблъскали челно два леки автомобила – фирмен на козметична компания и таксиметров, е станал на около 500 метра от изхода на село Бранище в посока село Стефаново. Пътят вече е отворен, а двата автомобила вече са отместени от мястото на катастрофата.", "date": "2018.04.28", "title": "Катастрофа затвори пътя Добрич-Албена"}
{"url": "https://www.24chasa.bg/novini/article/6837469", "text": "Министър-председателят Бойко Борисов и генералният секретар на Организацията за икономическо сътрудничество и развитие (ОИСР) Анхел Гурия обсъдиха действията на България за присъединяване към организацията, съобщиха от пресцентъра на Министерски съвет. Анхел Гурия изрази своята подкрепа за българската кандидатура. Посочено беше, че страната ни се придържа към основните принципи на отворената пазарна икономика, демократичния плурализъм, воля за реформи и зачитането на правата на човека. Високо бяха оценени ускореният икономически растеж, ниската безработица, ниският външен дълг и почти нулев бюджетен дефицит. Гурия приветства и приемането от кабинета на пътна карта, в която са заложени дейности за ускоряване на подготовката за присъединяване към организацията. Премиерът Борисов подчерта консенсуса в България по отношение на членството на страната ни в ОИСР. Той посочи, че то се подкрепя както от основните политически сили, така и от работодателските и синдикалните организации. Министър-председателят информира за създадения постоянно действащ междуведомствен механизъм за координация на действията по присъединяването. Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера, в областта на околната среда, образованието и пазара на труда. Присъединяването на България към ОИСР е един от външнополитическите приоритети на страната.", "date": "2018.04.28", "title": "Борисов: Членството на България в ОИСР се подкрепя от основните политически сили (Снимки)"}
{"url": "https://www.24chasa.bg/novini/article/6837490", "text": "Ломчанин счупил черепа на възрастен мъж при разпра в Монтана. Двамата така се скарали, че скандалът прераснал в ожесточен бой. Да ги разтървават на помощ се притекли полицаите след подаден сигнал. При боя в петък към 16 и 16 часа 29- годишният К.Й.Б . от Лом се нахвърлил и ударил с юмрук 55- годишни Н. Д. А от Монтана по главата. Със счупен череп и загуба на съзнание пострадалият е настанен в монтанската болница с опасност за живота. Побойникът е задържан за 24 часа в ареста на полицията в Монтана.", "date": "2018.04.28", "title": "Млад мъж счупил черепа на възрастен при разпра, с опасност за живота е"}
{"url": "https://www.24chasa.bg/novini/article/6837496", "text": "Ден след историческата среща между лидерите на двете Кореи, севернокорейски държавни медии съобщиха, че целта на Пхенян е пълна денуклеаризация, предаде ДПА, цитирайки агенция Йонхап. Севернокорейският лидер Ким Чен Ун се срещна вчера с южнокорейския президент Мун Дже-ин. Северна Корея и южната й съседка потвърждават, че общата им цел е напълно безядрен Корейски полуостров, съобщава Корейската централна телеграфна агенция (КЦТА), цитирана от Йонхап, предаде БТА. Двете страни са обещали да изпълнят своите ангажименти, действайки с разбирането, че мерките, взети от двете Кореи са много важни за премахване на ядрените оръжия на Корейския полуостров, подчертава КЦТА. Вчера Ким изрази готовност да премахне ядрената програма на Пхенян, но севернокорейските медии не съобщиха за това обещание снощи. \"Няма причина да се бием едни с други - ние сме един народ\", заяви вчера Ким в граничното село Панминчжон. В друга статия на КЦТА се съобщава, че Сеул и Пхенян са направили нова важна стъпка, опитвайки се да намерят нови пътища за просперитет и евентуално обединение, съобщава Йонхап. Корейските лидери публикуваха след срещата общо изявление, наречено \"Декларацията от Панминчжон\". Те съобщиха за планове да продължат усилията за помирение и постигане на прогрес. Ким и Мун решиха вчера да продължат диалога със САЩ и Китай, целящ да се обяви край на войната и да се установи постоянен мир, се казва още в общото изявление. Технически те все още са в състояние на война, защото през 1953 г. Корейската война приключи с примирие, а не с мирен договор. Генералният секретар на ООН Антониу Гутериш приветства историческата среща на върха между лидерите на двете Кореи. Бъдещите срещи може да бъдат в тристранен или четиристранен формат, с участието на САЩ и евентуално на Китай, казаха Ким и Мун в общото изявление. Очаква се срещата на върха да зададе тона за очакваната среща между севернокорейския лидер и президента на САЩ Доналд Тръмп. Планирано е тя да се състои в края на следващия месец или в началото на юни, припомня ДПА.", "date": "2018.04.28", "title": "Севернокорейските медии: Целта на Пхенян е безядрен Корейски полуостров"}
{"url": "https://www.24chasa.bg/novini/article/6837502", "text": "Срещата на външните министри на Русия, Турция и Иран е важна в контекста на взимане на нови решения за уреждане на кризата в Сирия, заяви днес турският външен министър Мевлют Чавушоглу на среща с руския си колега Сергей Лавров, предаде ТАСС. Евентуално военно решение в Сирия би било незаконно и нетрайно, заяви той. Благодарение на редовните срещи на външните министри на страните гарантки за процеса от Астана /Русия, Турция и Иран/ ние сериозно се придвижихме напред по въпроса за уреждането на сирийската криза, подчерта Чавушоглу. Срещата е важна във връзка с това какви по-нататъшни стъпки могат да се предприемат в контекста на намиране на решение на сирийската криза, посочи турският външен министър, предаде БТА Той припомни, че се среща с Лавров за четвърти път за месец и половина. Това свидетелства за импулса, който сме достигнали в двустранните отношения, а също е свидетелство и за това как активно работим и в какъв тесен диалог сме по /въпросите на/ регионалния и международен дневен ред, каза Чавушоглу. По думите му благодарение на съвместните усилия на президентите на Русия и Турция Владимир Путин и Реджеп Тайип Ердоган контактите между двете страни \"се развиват активно\". Ние реализираме исторически проекти, активно се развиват търговско-икономическите отношения /министърът на икономиката на Турция тези дни е на посещение в руската столица - бел. на ТАСС/, посочи Чавушоглу, като акцентира и на темповете на развитие на двустранните отношения в сферата на културата и туризма. Има както обща договореност, така и решителна нагласа за по-нататъшно развитие на нашите отношения, изтъкна турският външен министър. Тази атмосфера на доверие, която се създаде между нас, позволява да се решават въпроси от регионален характер, каза Чавушоглу.", "date": "2018.04.28", "title": "Чавушоглу: Евентуално военно решение в Сирия би било незаконно и нетрайно"}
{"url": "https://www.24chasa.bg/novini/article/6837508", "text": "Ще бъдат наложени строги ограничения за използването на растителни мазнини в млечните продукти. Това заяви днес в Сливен министърът на земеделието, храните и горите Румен Порожанов, който присъства на Националното изложение по животновъдство, предаде БТА. По думите му, през тази година има определени спадове в цените на овчето мляко, както и стокови количества, които стоят от дълго време в мандрите. Качеството на млечните продукти, според него, се компрометира от това, че определени фирми влагат в продукцията си растителни мазнини. Преработвателите, които ще произвеждат млечни продукти, трябва да ги правят от мляко, а тези, които правят имитиращи продукти, ще бъдат в друга група, заяви Порожанов. \"Нашето намерение е да забраним преработката, доставката на растителни мазнини при млечните преработватели, които произвеждат сирене, кашкавал и др.\", каза той. След изтичане на нормативния срок ще бъде въведена забрана за използване на палмови мазнини в млечните предприятия. Тази забрана няма да касае фирмите, произвеждащи имитиращи продукти и сладкарски изделия. Ще бъде създадено специализирано звено към земеделското министерство, което ще извършва проверки, независими от агенцията по храните, съобщи още министърът. Освен млечните, ще бъдат проверявани и етерично-маслените продукти, като например розовото масло, както и птицевъдните ферми. Недобросъвестните търговци и производители ще бъдат санкционирани и ще им бъдат съставяни актове. Министърът коментира, че се надява по този начин да бъде върнато доброто име на българските продукти.", "date": "2018.04.28", "title": "Порожанов: Ще проверяваме за растителни мазнини в млечните продукти"}
{"url": "https://www.24chasa.bg/novini/article/6837514", "text": "Решението на проблема с преминаването на тежкотоварни превозни средства по улиците в квартал \"Малашевци\" е елементарно, но очевидно няма воля от страна на управляващите. Този извод направи заместник-председателят на Комисията по транспорт и туризъм в СОС от БСП Калоян Паргов по време на поредния протест на гражданите, които този път блокираха движението по улица \"Жак Дюкло\" на моста при софийския битпазар. Заедно с лидера на БСП - София на протеста присъстваха народните представители от групата на социалистите Николай Цонков и Петър Витанов, както и общинските съветници Борис Цветков и Владимир Данев, съобщиха от пресцентъра на БСП - София. \"След толкова години и постоянни протести на гражданите от \"Малашевци\" в последните два месеца, най-накрая в Комисията по транспорт управляващите от ГЕРБ обърнаха по-сериозно внимание на този проблем, коментира Калоян Паргов. - На миналото заседание в сряда обсъдихме казуса в присъствието на представители на гражданския инициативен комитет. Предложението да бъде ограничено преминаването на тежкотоварни превозни средства над 17 тона обаче не решава проблема, а точно обратното - позволява на камионите да продължат да минават през квартала. Гражданите настояват ограничението да важи за превозни средства над 10 тона. Решихме да възложим на експертна комисия да разгледа случая и да предложи възможно най-доброто решение. След което да ни даде становище и в комисията да вземем окончателно решение\". Според Калоян Паргов, решението е съвсем елементарно. То ще дойде с поставянето на забранителния знак В4, който означава \"Забранено влизането на товарни автомобили\". Вече има готови предложения за два обходни маршрута - или по бул. \"Рожен\" през \"Илиянци\" до Северната тангента, или по бул. \"Владимир Вазов\", бул. \"Ботевградско шосе\" и отново до Северната тангента. \"Това е най-бързото и най-добро за гражданите от \"Малашевци\" решение, добави Калоян Паргов. - Когато отстраним този проблем, кметовете на трите района - \"Сердика\", \"Нови Искър\" и \"Подуяне\" ще може да изискат средства от Столична община, за да санират цялото пространство около Битака, който се явява граница на трите района. Мостът има нужда от укрепване, улиците - от асфалтиране. Трябва редовно почистване и справяне с незаконната продажба на стоки на битака. Гражданите дори искат премахването му\". Калоян Паргов беше категоричен, че ще продължи да подкрепя хората от квартала в справедливите им искания за по-добри условия на живот. \"Гражданите не спират да протестират, защото не вярват, че управляващите ще спазят обещанията си, тъй като вече бяха излъгани, коментира още той. - Като заместник-председател на Комисията по транспорт и туризъм от страна на опозицията моята работа е да притискам управляващите да решават проблемите на гражданите. И ще продължа да го правя. На предстоящото ни заседание идната сряда, 2-и май, отново ще поставя въпроса. И слагането на забранителните знаци, и асфалтирането на улиците - всичко може да се случи, стига да има политическа воля от страна на управляващите. С колегите от групата на БСП в СОС няма да спрем да ги притискаме, за да си свършат работата. Затова хората са ни избрали\".", "date": "2018.04.28", "title": "Паргов: Решението на проблема в \"Малашевци\" е елементарно"}
{"url": "https://www.24chasa.bg/novini/article/6836969", "text": "Наесен президентът Росен Плевнелиев и жената до него - красивата журналистка на Нова телевизия Деси Банова, ще си имат бебе. Бившата синоптичка, която в продължение на 20 г. ни уведомяваше какво време ни чака, очаква дете от държавния глава на републиката в периода 2012-2017, научи от сигурни източници \"24 часа\". В началото на октомври м.г. Плевнелиев обяви в интервю за “24 часа”, че бракът му е вече история. Малко повече от месец преди това започва любовната му история с Деси Банова. Когато в края на миналата година се разбра, че двамата са двойка, избраницата на президента (2012-2017) предпочете да слезе от картата и да започне нов етап и в кариерата. Направи своята рубрика “Истории на успеха”, в които всяка седмица ни среща с българи, които имат таланта и възможността да живеят и работят навсякъде по света, но които са избрали да останат в родината. Още преди Коледа, когато стана ясно, че Банова е жената до Плевнелиев, жълти медии започнаха да пишат на талази, че тя е бременна. Всъщност тогава това беше фалшива новина, днес е истинска. Преди да роди, журналистката ще се омъжи за президента, научи още \"24 часа\". Деси и Росен се харесват точно преди година - на 26 април 2017-а, когато са гости на едно и също събитие. Тогава успяват да поговорят. Нещо повече - президентът Плевнелиев се запознава и с бъдещата си тъща, която тази вечер придружава дъщеря си.", "date": "2018.04.28", "title": "Само в \"24 часа\": Деси Банова ражда от Плевнелиев през есента, преди това - сватба"}
{"url": "https://www.24chasa.bg/novini/article/6837204", "text": "Румънският премиер Виорика Дънчила заяви, че не възнамерява да подава оставка. Тя съобщи това снощи в интервю за телевизионния канал \"Румъния ти ви\", цитирана от ТАСС. \"Категорично не. Не виждам никакви причини да подавам оставка, защото ме подкрепя управляващата коалиция - защото, по моя преценка, за тези три месеца имах добри резултати\", заяви Дънчила. \"Румънският президент няма правомощия да уволнява премиера.\" \"Не сме казвали, че ще местим румънското посолство в Ерусалим още утре. Създадохме основа за консултации с всички институции\", заяви тя. Дънчила определи действията на министерството на външните работи и румънското правителство по въпроса като правилни, предаде БТА. \"Вероятно на президента не му харесва Виорика Дънчила, но служебни отношения между правителство и президент трябва да има и смятам, че президентът трябва да помисли и да преразгледа подхода си\", каза премиерът. \"Ако той не направи това, ще отида по-далеч, имам подкрепата на управляващата коалиция и президента.\" По-рано вчера румънският президент Клаус Йоханис заяви, че сваля доверието си от премиера Виорика Дънчила и поиска оставката й. Главната причина за искането са приетият от правителството секретен меморандум за преместване на румънското посолство в Израел от Тел Авив в Ерусалим, както и двудневната визита на министър-председателя в Израел на 25-26 април. Йоханис определи меморандума като \"голяма грешка\" и обвини премиера в отказ от лоялно сътрудничество. В хода на конфликта около преместването на румънското посолство в Ерусалим представителите на управляващата коалиция подкрепят премиера с мотива, че да сваля доверието от министър-председателя може единствено парламентът. Представителите на опозицията обаче съобщиха, че се готвят да поставят въпроса за доверието към правителството в парламента. Те казват, че външната политика на Румъния определя президентът, а като се е намесила в тази сфера, без да се съгласува с държавния глава, премиерът е създала конституционен конфликт.", "date": "2018.04.28", "title": "Румънският премиер Виорика Дънчила: Няма да подам оставка"}
{"url": "https://www.24chasa.bg/novini/article/6837015", "text": "Мейвис Уонсик вече не работи като медицинска сестра, тъй като лотарията “Пауърбол” я направи една от най-богатите американки. На 25 август 2017 г. 53-годишната жена спечели 760 милиона лева. В България най-голямата еднократна печалба, която е изплащана досега, е 12 млн. лв. Печели я на 3 април т.г. 60-годишният шофьор от Ямбол Димитър Митев в играта “Големият джакпот”. От началото на 2018 г. петима българи са станали милионери от “Национална лотария”, печелейки 1 млн. лв. Над 1,25 млрд. лева са раздадените печалби до този момент само от “Националната лотария” показват данни на сайта на играта. Тя съществува от 2012 г. Спечелените печалби са общо 202 994 758 на обща стойност 1 251 196 278 лева. Девойките, които обикалят цялата страна, са красивото доказателство, че тези, които печелят, са реални хора и променят живота си. В САЩ лотарията е забавление, а в България според Валери Симеонов тя е хазарт и затова той ще внесе конкретни промени в Закона за хазарта, които да ограничат пряката реклама на лотарийни билети. Освен Симеонов и новата партия на Христо Иванов и Атанас Атанасов също тръгна на бой с лотариите. Проверка на “24 часа” показа, че само 4 държави в Европа са забранили рекламата на хазартни игри.  В останалите европейски държави рекламирането е разрешено, като в повечето случаи има изисквания то да не е насочено към деца и да се спазват етични норми. В България в Закона за хазарта е записано, че се забранява пряката реклама на хазартни игри. Но няма ограничения да се обявяват наименованията на игрите, търговската марка на хазартния оператор, резултатите от игрите и спечелените печалби и тегленията на тиражите. Дали има нарушения, следи Държавната комисия по хазарта. В момента тя прави проверка в БНТ, Би Ти Ви и Нова телевизия. Преглеждат се договорите за реклама, поискани са списъците с печелившите и какви суми са получили. Правените до този момент проверки не са установили нарушения на закона. Имало само един случай на оператор, който не е спазил изискването хазартът да не се представя като лесен начин за печелене на пари и бил глобен. Стриктно се изпълнявали и изискванията за изплащането на печалбите. Според повечето експерти, ако рекламата на хазарта бъде изцяло забранена в България, това ще удари основно лотарийните игри. За да бъдет те успешни, се изисквала продажбата на огромен брой билети, което било невъзможно без реклама. За част от игрите например билетите са с тираж от 10 милиона бройки. Но ако се продадат половината и в тях се паднат големите печалби, операторът ще е на загуба. Пазарът с лотарийни билети у нас се държи от три компании - “Ню геймс”, която е организатор на “Национална лотария”, “Евробет”, която държи “Лотария България”, и Националният спортен тотализатор. Първите две са свързани с бизнесмена Васил Божков, което показва, че от евентуална забрана на рекламата ще пострадат български компании. Чуждите, които основно предлагат онлайн залагания, няма да бъдат засегнати. Тяхната реклама пак ще се излъчва в България, но през външни тв канали, които са включени в пакетите на всички кабелни и сателитни тв оператори. Освен самите хазартни оператори ще бъдат засегнати и още много български фирми, които са ангажирани с този бизнес като доставчици и дистрибутори. Пазарът само на лотарийни билети се оценява на близо 350 млн. лв. годишно От тази сума в организаторите на игрите остават не повече от 10%, пресмятат експерти. Останалата част от сумата са разходи - поне 50% от приходите отиват за изплащане на печалби, към това се добавят комисионите за дистрибуторите, разходите за отпечатване на билетите и други. Тоест към съпъстващия лотарийните игри бизнес се връщат годишно към 300 млн. лева, които могат да бъдат загубени, ако се забрани изцяло рекламата. Извън това може да се стигне и до загуби на работни места. Само един от лотарийните оператори - “Национална лотария”, осигурява работа на близо 4000 души. В същото време една от най-големите международни компании за онлайн залагания, която работи и в България, има около 400 служители и не е открито нито едно работно място в България. Загуби ще има и за държавния бюджет. Данните на Държавната комисия по хазарта показват, че през миналата година в хазната са влезли към 200 млн. лв. от данък печалба и от такси. Приходите от такси върху традиционния хазарт са се увеличили от 82 млн. през 2015 г. до 102 млн. през миналата година. При онлайн залаганията приходите от 6 млн. са стигнали 28 млн. лв. Пълната забрана за реклама би лишила бюджета от близо 170 млн. лв. годишно, тъй като ще останат само приходите от онлайн хазарта. Според повечето експерти по-удачният вариант за рекламата на хазарта е пътят на саморегулацията. Наскоро основните участници в хазартния бизнес са станали членове на Националния съвет за саморегулация, в който участват рекламодатели и медии. В момента се водят разговори рекламите на хазартни игри и лотарии да се преглеждат от съвета, преди да бъдат излъчени. По този начин хазартните оператори се ангажират да спазват етичния кодекс на съвета и да се гарантира достоверността на част от съобщенията, особено на тези, които промотират печелившите и спечелените от тях суми. Доста преувеличени се оказват твърденията, че хората в България дават едва ли не последните си пари, за да си купят лотариен билет с надеждата да забогатеят бързо. Справка за общите приходи за организаторите от човек от населението в другите страни от Европа показва, че България е на последно място в това отношение. Средно у нас на човек са падат по 50 лева годишно, похарчени за билети за хазартни игри, докати в другите страни сумата е минимум 214 лв.", "date": "2018.04.28", "title": "В САЩ лотарията е забавление, у нас я атакуват като хазарт.  Кой губи, кой печели?"}
{"url": "https://www.24chasa.bg/novini/article/6837206", "text": "Британската полиция заяви, че не изключва версията за тероризъм като мотив, след като кола блъсна двама мъже пред джамия, а шофьорът впоследствие избяга, предаде Асошиейтед прес. Според полицията в графство Уест Мидландс единият от мъжете е с нараняване на главата, а другият \"вървял ранен\". Били ударени от колата вчера следобед в град Бирмингам. И двамата пострадали са около 20-годишни, предаде БТА. \"Не сме включили или изключили възможността да има връзка с тероризъм, но няма да правим заключения, докато не проведем по-нататъшно разследване\", каза представител на полицията. Полицията търси очевидци.", "date": "2018.04.28", "title": "Кола блъсна двама мъже пред джамия във Великобритания, полицията търси мотив"}
{"url": "https://www.24chasa.bg/novini/article/6837212", "text": "Във връзка със Световния ден на безопасност на труда, който се отбелязва на 28 април и отчитайки демографските промени, следва да се предприемат специфични мерки по отношение на рисковете, трудовите злополуки и професионалните заболявания чрез цялостен подход за изграждане на култура на превенция. Това съобщи областният координатор на КНСБ- Монтана Мария Лазарова. Със средства от Фонд „Условия на труд“, Конфедерация на независимите синдикати в България, ежегодно провежда обучения в областта на здравословните и безопасни условия на труд на своите членове, структури браншови организации, членове на комитети и групи по условия на труд, както и други служители и работници за повишаване осведомеността и капацитета от знания на работещите. По данни на Националния осигурителен институт регистрираните трудови злополуки в страната за 2017 година са 2911. От тях в 94 случая е настъпила смърт в резултат на трудовата злополука. От 2911 трудови злополуки 2318 са стали на работното място, а 593 при отиване или връщане от работа. От общо 21 икономически сектора в 20 са допуснати наранявания при изпълнение на служебни задължения. От регистрирани 94 смъртни случая -79 са станали на работното място. Сравнителният анализ на годишните оперативни данни за 2016 и 2017 година регистрира увеличение на трудовите злополуки с 63. За област Монтана трудовите злополуки за 2017 година са общо 18. От тях на работното място са 14 трудовите злополуки, а на отиване и връщане от работа - 4. Един е случаят на настъпила смърт в следствие на трудова злополука. По данни на Националния осигурителен институт за първото тримесечие на 2018 год. общият брой на трудовите злополуки за страната е 688. От тях в 15 случая в резултат на трудова злополука е настъпила смърт. В област Монтана трудовите злополуки са общо 2 за първото тримесечие на 2018 г. И двете трудови злополуки са настъпили по време на изпълнение на трудовите задължения.Няма смъртни случаи. За последните 10 години наполовина са намалели случаите на загинали работници и служители при трудова злополука. Но статистиката все още е тъжна и показва, че общите усилия трябва да са насочени към извеждане на превенцията за безопасни условия на труд на първо място и да доведат до сигурност, че всеки работник тръгвайки сутрин на работа , ще се върне вечер при семейството си. Бизнесът трябва да обучава работниците, да не възприема контрола като излишна административна тежест, а инвестициите в безопасност като безсмислени. Работниците да осъзнаят, че спазването на правилата няма да направи времето за изпълнение на задълженията им повече, а ще им гарантира живота. В заключение Конфедерацията на независимите синдикати в България за пореден път подчертава, че превенцията е най - ефективният начин за управление и справяне с рискове за здравето и живота на работещите.", "date": "2018.04.28", "title": "Засилват мерките за превенция на трудовите злополуки в Монтана"}
{"url": "https://www.24chasa.bg/novini/article/6837208", "text": "Министърът на отбраната на САЩ Джеймс Матис отклони въпросите за бъдещето на американското военно присъствие на Корейския полуостров в случай на мирно споразумение със Северна Корея. По думите му това е работа на дипломатите, предаде Ройтерс. \"Мисля, че тъкмо засега нещата трябва да си вървят по реда, да проведем нужните преговори и да не се опитваме да задаваме предварителни условия и да правим предположения кое как ще става. На дипломатите ще им се наложи да поработят\", каза Матис пред репортери, предаде БТА. След среща с полския си колега Мариуш Блашчак американският министър на отбраната заяви, че САЩ са отворени за преговори за увеличаване на военния си контингент в Полша, предаде ТАСС. \"Полша е наш съюзник в НАТО. В НАТО приемаме войски в съответствие с потребностите за гарантиране на сигурността. Винаги сме готови за такива обсъждания\", каза Матис в отговор на въпрос подкрепя ли призивите на Полша да бъде увеличен броят на разгърнатия на нейна територия американски контингент. През последните години полските власти нееднократно изразяваха надежда контингентът на САЩ да бъде увеличен.", "date": "2018.04.28", "title": "Матис: Дипломатите да засегнат въпроса за военното присъствие в Южна Корея"}
{"url": "https://www.24chasa.bg/novini/article/6837215", "text": "Президентът на САЩ Доналд Тръмп заяви, че се размишлява върху две места за възможна среща през следващите седмици със севернокорейския лидер Ким Чен Ун, предаде ДПА. \"В момента уреждаме срещи\", каза вчера Тръмп пред репортери. \"Като място сме свели вариантите до две страни, ще ви уведомим за мястото.\" Той допълни, че срещата ще се състои \"през следващите седмици\", предаде БТА. След пробива в преговорите между Ким и южнокорейския президент Мун Дже-ин от по-рано вчера Тръмп заяви, че \"през последните 24 часа са се случили доста положителни неща\". Той отказа да разкрие дали е разговарял с Ким. \"Сега не искам да коментирам\", каза Тръмп в отговор на въпрос на репортер в Белия дом. \"Но имаме много добри работни взаимоотношения.\" След като през по-голямата част от миналата година Тръмп дрънкаше оръжие по въпроса за севернокорейската ядрена програма и понякога наричаше Ким с обидни думи, президентът на САЩ каза, че \"през последните няколко месеца нещата са се променили доста радикално\". На въпрос дали Ким, който изрази готовност да премахне ядрената си програма, е сериозен за мира, Тръмп отговори: \"Не смятам, че играе игрички. Никога досега не се е стигало толкова далеч\". Президентът на САЩ определи себе си като \"различен лидер\" от предшествениците си. \"Сега не е като при предишните правителства\", каза Тръмп. \"Ние не си играем.\" Той подчерта, че \"натискът ще остане максимален\", докато Северна Корея не приключи с премахването на ядрените оръжия.", "date": "2018.04.28", "title": "Тръмп: Набелязани са две места за среща с Ким"}
{"url": "https://www.24chasa.bg/novini/article/6837217", "text": "\"Щом всички сме живи и няма много ранени, значи всичко е наред, наистина малкият дявол\", разказа пред   една от пострадалите пътнички на  . \"Аз съм наред. Просто изведнъж почнахме да излизаме извън пътя и да се преобръщаме. Хората започнаха да излизат от автобуса. Някои махнаха предното стъкло на автобуса, за да може да излязат. Аз просто чаках да ме извадят, защото бях затисната от друга жена\", спомня си тя. На въпроса дали е имала колан, пътничката обясни, че в момента не е имала. Други пътници смятат, че благодарение на коланите са живи, сложили си ги при тръгването на автобуса. След лекарски преглед, групата продължава екскурзията. Българите са впечатлени от реакцията на сръбските власти, които веднага са изпратили на място три линейки, три екипа огнеборци и кранове. Разследващите не са установили нарушения – нито манипулации на тахо шайбата, нито алкохол или наркотици в кръвта на шофьора. Фирмата е с изрядни документи и застраховки. \"Направиха пълни изследвания на микробуса, той е чисто нов. Според мен колегата нещо се разсея. Аз също не мога да си го обясни. На абсолютно равен участък, обяснете ми как се обръща автобус? За момент видях как отиваме към зеленото, той дръпна рязко волана, спря, излезе на асфалта и колата падна на една страна. Това беше\", обясни вторият шофьор на автобуса.", "date": "2018.04.28", "title": "Пътничка на буса, преобърнал се в Сърбия: Чаках да ме извадят, бях затисната"}
{"url": "https://www.24chasa.bg/novini/article/6837221", "text": "Словашкият разследващ журналист Ян Куциак, убит през февруари, ще бъде почетен в Германия на 3 май. Тогава той ще стане първият носител на новоучредената награда \"Аксел Шпрингер\" за млади журналисти, предаде ДПА. Отличието се връчва за изключителен принос на млад журналист от страна извън немскоезичния свят и е придружена с чек за 5000 евро, обяви медийната група \"Аксел Шпрингер\", предаде БТА. Наградата и чекът ще бъдат получени от сестрата на Куциак Мария и бивши негови колеги от сайта \"Актуалити\" (actuality.sk). Куциак беше редактор в отдела за разследваща журналистика на \"Актуалити\". Сайтът е част от съвместното предприятие \"Рингир Аксел Шпрингер Словакия\". През февруари 27-годишният журналист и годеницата му бяха застреляни в дома им в Словакия. По това време Куциак работел по статия за връзки между словашкото правителство и италианската мафия. Наградите \"Аксел Шпрингер\" за млади журналисти се раздават всяка година около 2 май, рождения ден на покойния издател, чието име носи германският медиен гигант. Европол заяви, че вижда възможност за подобряване на сътрудничеството с Малта по случая с убитата журналистка Дафне Каруана Галиция, предаде Ройтерс, като се позова на писмо на полицейската служба до европейски депутат. През октомври малтийската журналистка беше убита близо до дома си при бомбен атентат. Малтийските власти обвиниха трима мъже в извършване на убийството, но не са установили поръчителите. По молба на малтийските власти Европол участва в разследването от самото му начало. \"Макар и да продължаваме да работим в тясно сътрудничество с малтийските власти, има известна възможност за подобрение в това сътрудничество и дейно се опитваме да постигнем това\", пише в писмо с дата 26 април, видяно от Ройтерс, приключващият мандата си директор на службата Роб Уейнрайт. Той посочва, че разследването е с \"висока сложност\" и включва неуточнен брой държави от ЕС. \"Появиха се нови безпокойства, които сега са предмет на по-нататъшно разследване на Европол с висок приоритет\", добавя Уейнрайт. Говорител на малтийското правителство каза следното: \"Малта сътрудничи с Европол на всички нива, за да разплете до дъно този случай. Ако има място за подобрение, ще направим всички подобрения, каквито са нужни\". Представител на ЕС заяви, че Европол изпитва известно безпокойство от степента на сътрудничество, което получава от малтийските власти, и че с напредването на следствието службата повдига повече подобни въпроси. Писмото е до европейския депутат социалисти Ана Гомес, която ръководи делегацията на Европейския парламент за разследване на върховенството на закона и прането на пари в Малта. Засега Гомес не направила коментар. На този фон група местни и чуждестранни медии, включително Ройтерс, започнаха да следят истории, отразявани от Каруана Галиция. Инициативата се казва \"Проект Дафне\".", "date": "2018.04.28", "title": "Убитият словашки журналист Ян Куциак ще бъде почетен в Германия"}
{"url": "https://www.24chasa.bg/novini/article/6837223", "text": "Подготвителните работи за полагането на газопровода \"Северен поток-2\" ще започнат в най-скоро време в изключителната икономическа зона на Финландия. Това съобщи компанията оператор \"Норд стрийм 2 АГ\", цитирана от ТАСС. Компанията уточни, че работите ще се изразяват в очертаване на трасето чрез заравняване на морското дъно, първата фаза на този процес ще продължи до средата на юни. Ще бъде извършено и разчистване на дъното от 87 боеприпаса от времето на войната, намерени по маршрута на тръбите. Ще бъдат поставени и поддържащи конструкции за предпазване на съществуващата инфраструктура. Тези мерки е разчетено да продължат през целия пролетно-летен период, предаде БТА. По-рано през април Финландия издаде на проекта за газопровод две нужни за началото на работите разрешителни - за използване на нейната изключителна икономическа зона и териториални води. Дотогава строителството беше разрешила също и Германия. \"Северен поток-2\" се предвижда да бъде въведен в експлоатация в края на 2019 г. Тръбопроводът трябва да мине по дъното на Балтийско море от руското крайбрежие до германското. Пропускателната способност на двете тръби е 27,5 милиарда куб. м газ на година. Новият газопровод ще удвои мощността на съществуващия \"Северен поток\" и в основни линии ще повтори маршрута му. Той ще заобиколи транзитните държави Украйна, Беларус и Полша и другите източноевропейски и балтийски страни и ще премине през изключителните икономически зони и териториални води на пет държави - Русия, Финландия, Швеция, Дания и Германия.", "date": "2018.04.28", "title": "Започва подготовка за полагането на \"Северен поток-2\" във Финландия тази \nпролет"}
{"url": "https://www.24chasa.bg/novini/article/6837228", "text": "Двама лидери на въоръжената групировка на йеменските бунтовници хуси са загинали при удар на предвожданата от Саудитска Арабия коалиция в Сана, съобщи саудитската телевизия, цитирана от Ройтерс. Телевизионният канал не даде други подробности, предаде БТА. Друг канал обаче, \"Ал Арабия\", който е саудитска собственост, съобщи, че командирите са загинали при коалиционен въздушен удар по министерството на вътрешните работи на хусите в Сана. От март 2015 г. Саудитска Арабия предвожда коалиция, която воюва срещу хусите в съседен Йемен. Това стана, след като движението им прогони в изгнание йеменския президент Абд Рабу Мансур Хади.", "date": "2018.04.28", "title": "Убиха командири на хусите при коалиционен удар в Сана"}
{"url": "https://www.24chasa.bg/novini/article/6837230", "text": "Палестинският постоянен представител в ООН Рияд Мансур отправи предизвикателство към Израел заради Газа. Той поиска еврейската държава да се съгласи независима комисия да разследва събитията в ивицата и да определи \"кои са престъпниците, нарушаващи международното право, и да им потърси отговорност за престъпленията\", предаде Асошиейтед прес. Рияд Мансур поиска да му бъде казано защо Израел не иска независимо и прозрачно разследване, както е призовал генералният секретар Антониу Гутериш, предаде БТА Мансур заяви, че палестинците проучват възможностите, включително в Съвета на ООН за човешките права и Международния наказателен съд, \"за да бъде спряно това клане, да възтържествува справедливостта и да бъде потърсена отговорност\". \"Ще направим всичко възможно\", каза пред репортери в централата на ООН в Ню Йорк Мансур. \"Тези страхливци се крият зад хълмовете и са въоръжени до зъби със скорострелни оръжия, за да ги използват като снайперистки пушки срещу цивилни - не ги е срам. Това са онези страхливци, които са изправени пред цивилни и ги убиват така, както се убива дивеч в открито поле\", заяви той. \"Ако са наистина морална сила, нямаше да се държат по този начин. Щяха да позволят на хората да демонстрират мирно, без да застрашават живота им.\"", "date": "2018.04.28", "title": "Палестинският представител в ООН: Израел да се съгласи с разследване в Газа"}
{"url": "https://www.24chasa.bg/novini/article/6836940", "text": "Наесен президентът Росен Плевнелиев и жената до него - красивата журналистка на Нова телевизия Деси Банова, ще си имат бебе. Бившата синоптичка, която в продължение на 20 г. ни уведомяваше какво време ни чака, очаква дете от държавния глава на републиката в периода 2012-2017. Малко повече от месец преди това бе започнала любовната му история с Деси Банова. Когато в края на миналата година се разбра, че двамата са двойка, избраницата на президента (2012-2017) предпочете да слезе от картата и да започне нов етап и в кариерата. Направи своята рубрика “Истории на успеха”, в които всяка седмица ни среща с българи, които имат таланта и възможността да живеят и работят навсякъде по света, но които са избрали да останат в родината. Още преди Коледа, когато стана ясно, че Банова е жената до Плевнелиев, жълти медии започнаха да пишат на талази, че тя е бременна. Всъщност тогава това беше фалшива новина, днес е истинска. Въпреки че срещат изключителното разбиране от страна на бившите си партньори, които уведомяват още в началото на връзката си, че са заедно, Банова и Плевнелиев Всъщност те дадоха едно-единствено интервю - логично, в медията, в която работи Деси, за да потвърдят, че са двойка, и да помолят публиката да ги остави на спокойствие. Седмици преди това, след като първо в “168 часа” и в “24 часа” излезе новината за любовта им, красивата синоптичка е подложена на ежедневно надбягване с папараци. Едни така се улисали да не я изпуснат, че си ударили колата. Когато разкриват връзката си, Банова признава, че макар и да е срещала Плевнелиев като действащ държавен глава - двамата се засичат в Ню Йорк през 2014 г., където са по едно и също време, тя всъщност се влюбва в него години след това, след края на мандата му. Деси разкрива, че се влюбва в човека Росен, когато прочита интервю с него в “24 часа”, в което, броени часове, преди да напусне “Дондуков” 2, Плевнелиев говори не само за делата си като държавен глава, не само за геополитиката и интересите на държавата, но и открива душата си за най-смазващата болка, която може да изпита човек - за загубата на първородния си син Филип. Точно преди година - на 26 април 2017 г., се срещат отново, вече емоционално свободни. Когато се срещат на наградите, организирани от Деси Тенекеджиева в памет на Стоян Камбарев, и двамата са сами - Росен е приключил брака си, а тя се е разделила с бащата на дъщеря си Йоанна. На събитието Плевнелиев успява да поговори с Банова и с майка ѝ, която я придружава. “Невероятен мъж!”, казва си тв звездата. Следва телефонна комуникация, а след едно кафе, което изпиват в Гърция в края на лятото, двамата вече не се разделят. Тогава Йоанка споделя с Деси: “Мамо, този човек е много умен!” А Той е впечатлен от безграничната доброта на Банова и веднага чувства, че тя е неговата сродна душа. Росен Плевнелиев е човек, който изключително държи на семейството. Въпреки че вече бившата му съпруга не застана до него нито веднъж като държавен глава, той до последно я бранеше, като казваше, че в България институция “първа дама” няма. Като изключително всеотдаен баща описват Плевнелиев приятелите му. “Да пазим децата, семейството, Родината, свободата”, каза през сълзи по време на честването на 138 г. от Шипченската епопея президентът на 22 август 2015 г. - броени дни след като е погребал най-големия - Филип. Детето почина вследствие изключително рядко заболяване без симптоми, при което остро разслояване на аортата води до фатален кръвоизлив в организма. “Когато и да дойде смъртта, вече има при кого да ида - при моя ангел. Имам три невероятни деца - едното е на небето. След като си изпитал най-истинската болка, изводът е: “Прави добро!” Тази искрена изповед през сълзи прави президентът Плевнелиев пред Кристина Кръстева и Борислав Зюмбюлев седмица преди края на мандата. Паметното интервю в “24 часа”, което се превръща в най-четения материал далеч не само в сайта на медията, е именно това, от което в него се влюбва майката на бъдещото му, четвърто биологично дете. И негова бъдеща съпруга. В края на март красавицата показа в “На кафе” годежен пръстен. Предложението е било много романтично във Виена, лаконична беше бъдещата г-жа Плевнелиева. За нея този брак ще е първи. С бизнесмена Ивайло Грахов, баща на Йоанна, тя не минава под венчило. За Плевнелиев пък ще е трети. Преди Юлияна той е женен за друга, но от първата си съпруга няма деца. Сватбата на Деси и Росен ще е по-нетрадиционна, с приятели и далеч от медиите. Булката, за която майка ѝ казва, че не може да я познае - винаги е искала да е под светлината на прожекторите, а през последната година панически страни от тях, е категорична, че не иска медийно отразяване. Макар че и двамата от бъдещото семейство Плевнелиеви спазват стриктно решението си да не говорят за личния си живот с медии, “24 часа” научи, че те ще се врекат във вечна вярност, преди да се роди бебето. Понеже и двамата са коректни и чувствителни, предполага се, че са подготвили и най-близките си - децата си, че ще стават батковци, съответно кака. Така, както първите, които уведомяват, че са заедно, са освен наследниците им и бившите им половинки. Прогнозата в личния ми живот е слънчева, обобщи президентът (2012-2017). На крилете на любовта, Деси изостави времето след 20 г. като любимата синоптичка на народа. Красавицата се осмели да последва мечтата си - да има своя рубрика. Без промените в личния и в професионалния ѝ живот да са свързани, тя едновременно събира кураж и за двете. Защото “когато човек излезе от зоната си на комфорт, тогава се случват хубавите неща”, споделя пред Лора Крумова Банова. И отчита колко много е научила в телевизията: “През тези 20 г. прогнозата ме научи на дисциплина, на отговорност. Ставането в 4 ч сутринта не е лесно занимание определено. Бях канена на редица международни форуми, свързани с климатичните промени. Направих документални филми по темата, много репортажи. Тя остава в сърцето ми. Не съм рисков човек. Знам, че промяната в повечето случаи е нещо позитивно, но съм много трудна на промяна. И в професионален, и в личен план правя голяма промяна. Сигурно много хора правят връзката между двете неща, но такава няма. Така се случи. Понякога си казвам: “Това сън ли е? Трудно се решавам”, откровена е Банова. Днес тя е посветена на каузата да покаже предимствата на България, които ние трудно отчитаме. Да покаже и че имаме страхотни хора - уникални, знаещи, можещи, правещи чудеса въпреки трудностите в държавата. “И Росен е такъв човек - преди години тръгва с една счупена лада за Германия, спи в нея по паркингите. Неговата история е много показателна откъде тръгва и къде стига - с труда си, с амбициите, със знанията. Той не е знаел езика. В момента аз му се възхищавам как говори немски”, гордее се с бъдещия си съпруг Банова. И го “тормози” да ѝ преподава езика на Шилер и Хегел, който тя е учила, но е далеч от нивото му. Росен вече се посвети да изглади и скиорските ѝ умения. “Притеснявам се да говорят за нас, докато той след всичко, което му се е случило, гледа по съвсем различен начин на живота. Знае кои са истинските неща, за какво човек да се ядосва и за какво не бива в никакъв случай. Мога да се радвам на малките неща - на слънцето. На това, че сме живи и здрави”, казва най-слънчевото лице от екрана. Решението да огласят любовта си взема мъжът. Тя просто се съгласява. Днес Банова го придружава навсякъде и дори вече познава доста от приятелите му по света. Представена е и на доста президенти.", "date": "2018.04.28", "title": "Деси Банова и Росен Плевнелиев чакат бебе през есента"}
{"url": "https://www.24chasa.bg/novini/article/6837241", "text": "Президентът на САЩ Доналд Тръмп си приписва заслугата за историческата среща между лидерите на двете корейски държави. Сега му предстои тежката задача да помогне смелите, но неясни идеи на двамата лидери за мира да се превърнат в реалност след повече от 60 години враждебност, предаде Асошиейтед прес. Тръмп трябва да опровергае две дразнещи подозрения: първо, способен ли е да води трудни преговори за мир и да постигне успех там, където предшествениците му се провалиха; и второ, наистина ли севернокорейският лидер Ким Чен-ун е готов да се откаже от ядреното оръжие, с което страната му се опитва да се сдобие от години, предаде БТА. На пресконференцията в Белия дом вчера с германската канцлерка Ангела Меркел, Тръмп заяви, че смята за свое задължение да се опита да постигне мир на безядрен Корейски полуостров, добавя АП.", "date": "2018.04.28", "title": "Тръмп: Смятам за мое задължение да уредя \nкорейския конфликт"}
{"url": "https://www.24chasa.bg/novini/article/6837243", "text": "Лекари без специалност са направили ехографията на жената, която почина преди няколко дни в столична болница, защото, както се твърдеше,  нямала пари да си плати, за да й бъде поставена клапа. Това е най-сериозното нарушение, което е установила проверката по случая на Столичната здравноосигурителна каса, съобщи Оля Василева от СЗОК пред  . Пари за клапа не са й искани, клапа не е искана от здравната каса. \"Ехографията на пациентката е извършена от лекари без нужната специалност. Жената е постъпвала 3 пъти в болницата. При втората хоспитализация е свикан консилиум, който е решил, че пациентката е рискова за операция и затова трябва да й се постави клапа. Това се случва на 2 април. От 2 април до 21 април, когато е третата хоспитализация, в деловодството на НЗОК не е постъпило искане от болницата за отпускане на клапа\", обясни Василева. Проверката е установила и неоснователни плащания, които болницата ще трябва да възстанови на НЗОК. Освен това пациентката не е била уведомена колко струва клапата и не е информирана, че ще трябва да доплаща. \"В НЗОК има специална комисия, която се събира всяка седмица, за да разглежда такива заявления от болниците. Но в случая няма такова\", каза Павлина Иванова от НЗОК. Тя обаче бе категорична, че в случая с починалата пациентка не става дума за пари. Иванова не се ангажира с прогноза дали, ако на жената е била поставена клапа, тя е щяла да оживее. \"Никой не може да каже. Миналата година са поставени 105 клапи и 7 от пациентите са починали\", обясни Иванова.", "date": "2018.04.28", "title": "Не са искани пари за клапа от починалата в столична болница, сочи проверка на касата"}
{"url": "https://www.24chasa.bg/novini/article/6837246", "text": "Работната сила в Плевен бележи ръст по последните данни на статистиците - броят на заетите лица е най-голям в сравнение с останалите области в Северозападния район за планиране. Регистрирано е и увеличение на работната сила спрямо първото тримесечие на 2016 година. Това показват данните, предоставени на БТА от Териториалното статистическо бюро \"Северозапад\" в Плевен при Националния статистически институт. През четвъртото тримесечие на 2017 г. общият брой на заетите лица в област Плевен на възраст 15 и повече навършени години е 98 300 души, от които 54 500 са мъже, а 43 800 - жени. В сравнение с третото тримесечие на същата година общият брой на заетите лица се увеличава със 700 души, а спрямо четвъртото тримесечие на 2016 г. почти не се променя. Коефициентът на заетост в областта през четвъртото тримесечие на 2017 г. е 46.6 на сто (при 52.3 на сто за страната) - съответно 53.8 на сто за мъжете и 40 на сто за жените. По брой на заетите лица област Плевен е на единадесето място в страната, а по коефициент на заетост - на двадесет и първо. През четвъртото тримесечие на 2017 г. заетите лица на възраст 15 - 64 навършени години са 95 000 души, като повече са мъжете - 53 300. Общият брой на заетите лица в тази възрастова група намалява, в сравнение с третото тримесечие на 2017 г. с 500 души, а спрямо четвъртото тримесечие на 2016 г. се увеличава незначително. Коефициентът на заетост за населението на възраст 15 - 64 навършени години е 64.1 на сто. Този показател при мъжете и доста по-висок. Коефициентът на заетост е 70.4 на сто за мъжете и 57.6 на сто за жените. В сравнение с четвъртото тримесечие на 2016 г. увеличението е с 1.5 процентни пункта. През четвъртото тримесечие на 2017 г. общият брой на заетите лица на възраст 15 и повече навършени години в Северозападния район е 281 000 души, от тях повече са мъжете - 152 600. В сравнение с третото тримесечие на 2017 г. общият брой на заетите лица се увеличава с 2 900 души, а спрямо четвъртото тримесечие на 2016 г. също се наблюдава увеличение и то е с 12 300. Сравнено по области най-голям е броят на заетите лица в област Плевен - 98 300 души, като в сравнение с първото тримесечие на 2016 години е регистрирано от статистиците увеличение с 7 800 души - то е най-голямо в сравнение с останалите четири области в Северозападния район. По брой на заетите лица в края на 2017 година след Плевен следват област Враца с 59 000 души и област Ловеч - с 48 000 души. Най-малък е броят на заетите лица в област Видин - 29 100 души, и в област Монтана - 46 600 души. В сравнение с предходното, трето тримесечие на 2017 година, намаление на заетите лица е регистрирано в областите Враца и Монтана.", "date": "2018.04.28", "title": "Увеличава се броят на заетите лица в Плевен"}
{"url": "https://www.24chasa.bg/novini/article/6831769", "text": "Да разгледаш Гранд каньон от хеликоптер, който минава през облаците, да минеш под водата на Ниагарския водопад и да скачаш от скали в езерото Шамплейн, което е 13-ото по големина в САЩ. Това са само малка част от незабравимите емоции, които бригадата в САЩ ми подари. Работата като сервитьорка на триетажния кораб-ресторант Spirit of Ethan Allen III ми позволи да се насладя на красотите на езерото Шамплейн, разположено основно в американските щати Ню Йорк и Вермонт и в по-малка част в Канада. Езерото предлагаше спокойни плажове и скали за любителите на адреналина. Работата беше много, но заради обстановката и компанията от млади хора тя не тежи. Разбира се, не всичко беше забавление. Целият персонал трябваше да минем по два пъти на обучение за реакция при терористичен акт. Бяхме обучени дори да пестим от чували за боклук, които стрували цели 8 цента броят, така че е по-добре да не се хвърлят, когато са едва наполовина пълни. Освен нелепите особености на работодателя обаче работата ми даде възможност да общувам с много различни хора. Знаейки твърде малко за България, клиентите на кораба винаги се интересуваха откъде сме, как живеем, защо сме дошли толкова далеч. Приятните разговори носят и голям бакшиш и тук идва приятната част - как да изхарчим парите, изкарани от бригадата. В зависимост от позицията в САЩ студентите се връщат с между $ 5000 и $ 10 000 след едно лято, а на въпроса какво да правим с парите, има десетки отговори. Най-подходящият избор според мен е част от тях да отидат за екскурзия. С $ 2000 пропътувах от Източното крайбрежие, където е Вермонт, до Чикаго, откъдето поехме към Лас Вегас, Лос Анджелис, Сан Франциско и Ню Йорк. 5 града и 5 полета и не особено голям бюджет изискваха планиране и известни жертви. Пестихме от нощувки, като избирахме каучсърфинг или хостели в китайските квартали, а в “Макдоналдс” за $ 1 бургерът бе основното меню. Жертвите се компенсираха с 45-минутно летене с хеликоптер над Гранд каньон за $ 350, тур с открит автобус между къщите на звездите в Бевърли Хилс, да седна в стъклен куб, стърчащ от 103-ия етаж нанебостъргача Уилис Тауър в Чикаго и да хвана бика на Уолстрийт за топките. Ако помислиш за разходите през 4-те месеца, можеш да умножиш парите, с които ще се прибереш. Бърлингтън, където живях аз в щата Вермонт, има например силно развита социална политика. Създадени центрове за ремонт и продажба на дарени велосипеди на много ниска цена. Така за $ 25 се сдобих с чудесно колело, с което се придвижвах до работа, а след края на бригадата дарих на същия център. “Наемам българи, македонци и молдовци за обслужващ персонал на кораба, защото дошлите в САЩ с J1 визи имат желание да работят. Освен това източноевропейците не се оплакват и вършат това, което се налага, докато често американските студенти, решили да работят през лятото, не са съгласни да си цапат ръцете.” Това разказва американецът Матю Анис, който дълги години работи като мениджър на туристическия кораб-ресторант Spirit of Ethan Allen III. Той пътува поне два пъти годишно до България и региона - един през пролетта за провеждане на интервюта за работа с местни студенти и втори път през зимата - на ски курортите в Банско. “Започнах да търся служители отвъд океана през 2004 г. Намирането на персонал за сезонна работа е много трудно, защото работата трае само 5-6 месеца, а най-натовареният период - едва 2-3 месеца. Това прави работата идеална за идващите с J1 виза”, казва Мат. Най-голямата трудност, която срещат американските работодатели, е отказът на посолствата да издават визи. “Проблемът е в непредвидимостта. Не искаме да наемаме повече хора от необходимото, за да могат всички да получават достатъчно работни часове. С около 20% откази обаче често се налага да се презастраховаме и понякога имаме твърде много служители, към които сме поели ангажимент, или пък нямаме достатъчно и вече наетите трябва да бъдат претоварвани, за да работи цялата машина”, добавя мениджърът. ЙОАНА РУСЕВА На лятна бригада в САЩ съм била два пъти - през 2014 г. и 2016 г. Работих много, пътувах много, научих се на самостоятелност, създадох приятелства. Към преживяното там се върнах през февруари, както и преди седмица, когато двама приятели американци дойдоха на гости в България. При първото си пътуване тръгнах сама и, уверявам ви, в това няма нищо страшно. Втория път бях с приятелка. Ако мястото, на което вече сте били, ви е допаднало, може би бих дала съвет да се върнете пак там, защото вече то е познато, имате кръг от познати, а и обикновено работодателите ви предлагат или по-високо заплащане, или по-висока позиция. Така при моето второ пътуване работодателите ми осигуриха храна и безплатна квартира, което ми спести доста разходи. Моето лятно презокеанско приключение и двете години беше Seaside - малък остров, на час и половина южно от Ню Йорк. Работих като камериерка в хотел и бъсър - помагах на сервитьорите в малък италиански ресторант, отсервирах и зареждах наново масите. Най-ценното от двете места, на които работих, беше възможността да разговарям с клиентите. Така не само упражнявах езика и надграждах уменията си, но научавах повече за тяхната култура, разбирания, интереси. След подобен разговор с клиенти на ресторанта разбрах, че тъкмо се бяха върнали от пътешествие в България. От други пък получих предложение да остана и да бъда детегледачка на децата им. И двете години работих по 3 месеца и половина, а последния оставях за пътешествия. Обиколих над 25 различни дестинации, като само при второто ми посещение те бяха 17. А 25-ия си рожден ден празнувах насред Ниагара. Ню Йорк, Вашингтон, Ниагарският водопад, Филаделфия, Бостън, Сан Диего, Сан Франциско, Лас Вегас, Лос Анджелис, Солт Лейк Сити, Гранд каньон, Йосемите, Йелоустон, два карибски круиза с по 5 острова, сред които Барбадос, Бахамите, Сейнт Китс и др. Това са част от посетените места и най-добрата инвестиция на спечелените пари. Два пъти плувах с делфин в Карибския басейн, спуснах се със зиплайн над тропическата гора на остров Сейнт Китс, върнах се години назад, когато посетих стария град на Сан Диего - запазен такъв, какъвто е изглеждал векове назад. За да запаметя всеки един момент по тези места, си взех и добър фотоапарат, който ми върши чудесна работа и до днес.", "date": "2018.04.28", "title": "След бригадата в САЩ летях с хеликоптер  над Гранд каньон,  влязох в облак"}
{"url": "https://www.24chasa.bg/novini/article/6837192", "text": "Никой не е заинтересован от лоши отношения с Русия, но за разногласията с Москва трябва да се говори открито. Това заяви германският канцлер Ангела Меркел на пресконференцията с президента на САЩ Доналд Тръмп, цитирана от ТАСС. \"Никой не е заинтересован от лоши отношения с Русия, но там, където се появяват конфликти и стават такива неща, както например в Украйна, те трябва да бъдат назовавани с истинските си имена\", каза Меркел. Тя заяви, че е обсъдила с Тръмп политиката на Русия, ролята й в Сирия, ситуацията в Украйна, както и възможните последствия от американските санкции срещу Москва за Германия, предаде БТА. \"Разбира се, обсъдихме темата за Украйна, тук работим в доста тясно сътрудничество срещу нелегитимните действия на Русия\", заяви Меркел. Тя посочи, че се радва много, че с правителството на САЩ са в тясно сътрудничество по този въпрос като допълнение към Минския формат и това по думите й ще продължи и занапред. \"Що се отнася до санкциите, то работим в тясно сътрудничество с правителството на САЩ, в частност с министъра на финансите, за да разберем какви странични последствия биха могли да имат те (санкциите)\", заяви тя. Меркел допълни, че смята, че що се отнася до разногласията с Русия обаче, до конфликтите с нея и до ролята й в Сирия, има голямо единодушие. Тя заяви, че \"по принцип гарантирането на териториалната цялост на страна като Украйна е извънредно важно и тя трябва да бъде зачитана\". Меркел допълни, че решението дали от 1 май да бъдат въведени мита за стоманената и алуминиева продукция от ЕС остава за президента Тръмп.", "date": "2018.04.28", "title": "Меркел: Никой не иска лоши отношения с Русия, но за разногласията трябва да се говори"}
{"url": "https://www.24chasa.bg/novini/article/6837195", "text": "КНДР и Южна Корея се договориха да обявят края на Корейската война тази година. Това съобщи японската агенция Киодо, като се позова на севернокорейската агенция КЦТА, цитирана от ТАСС. КЦТА разпространи текста на Декларацията от Панминчжон след вчерашната среща на върха между южнокорейския президент Мун Дже Ин и севернокорейския лидер Ким Чен Ун. В текста на документа, публикуван вчера от Южна Корея, се говореше, че Северът и Югът се канят да подпишат мирен договор, но не беше спомената набелязана дата. \"КНДР и Южна Корея ще обявят край на примирието, продължаващо от 1953 г., за да бъде трансформирано то в мирен договор. За тази цел Северна Корея, Южна Корея и САЩ ще работят за тристранна или четиристранна среща на върха (с участието на Китай) за създаване на система на траен мир\", се казваше в документа, предаде БТА. КЦТА отбелязва, че двете страни ще следват общата цел за премахване на ядрените оръжия от Корейския полуостров. \"Общата цел (на Севера и Юга) е пълното премахване на ядрените оръжия от Корейския полуостров чрез избавяне от тях\", се казва в съобщението. След вчерашната среща на върха Ким Чен Ун не направи изявление, отнасящо се до отказа от ядрената програма. Освен това изразът \"пълно премахване на ядрените оръжия\" обикновено не се споменава в централните севернокорейски медии. Вчера в пограничното селище Панминчжон се състоя историческа среща между президента на Северна Корея Мун Дже Ин и лидера на КНДР Ким Чен Ун. Тези преговори станаха първата среща на върха между Севера и Юга от повече от десет години. Преди началото им южнокорейският президент по покана на Ким прекрачи демаркационната линия, извършвайки \"блиц визита\" в КНДР, продължила по-малко от минута. Ким Чен Ун също прекрачи границата и така стана първият севернокорейски лидер, посетил територията на Южна Корея след 1953 г. След преговорите лидерите на двете страни подписаха съвместната \"Декларация от Панминчжон за мир, процъфтяване и обединение на Корейския полуостров\". КЦТА също така окачестви вчерашната среща на върха като \"нов крайъгълен камък\" в постигането на общ просперитет и преломен момент за Корейския полуостров, предаде Ройтерс. ДПА също отбелязва, че в съобщението на КЦТА се споменава за цел за пълно премахване на ядрените оръжия.", "date": "2018.04.28", "title": "КНДР и Южна Корея слагат край на войната тази година"}
{"url": "https://www.24chasa.bg/novini/article/6837200", "text": "Канадските власти заявиха, че са установили още двама ранени   и повишиха общия брой ранени на 16, предаде Асошиейтед прес. Властите разпространиха и имената на десетте загинали. Осем от тях са жени и са били на възраст между 22 и 94 години. Преди това полицията беше заявила, че жертвите са \"предимно жени\", но не беше огласила тази разбивка, предаде БТА. След нападението прокуратурата повдигна обвинения на водача на микробуса Алекс Минасян в убийство по десет точки и по 13 точки в опит за убийство. След повдигането на обвиненията обаче беше установен 14-ти ранен. Вчера представител на разследването заяви пред репортери, че прокуратурата възнамерява да повиши броя на ранените на 16. ТАСС предаде, че сред загиналите има руска гражданка, притежаваща и канадски паспорт, родена през 1927 г. Сред загиналите има и 22-годишна гражданка на Южна Корея и 85-годишен гражданин на Йордания. Броят на ранените се повишава, защото едва сега 21-годишен мъж и 67-годишна жена са потърсили медицинска помощ във връзка със случая.", "date": "2018.04.28", "title": "16 са ранените при нападението с ван в Торонто"}
{"url": "https://www.24chasa.bg/novini/article/6837202", "text": "САЩ е \"малко вероятно\" да останат страна по споразумението за иранската ядрена програма, ако не бъдат отстранени недостатъците му, посочени от президента Доналд Тръмп. Това заяви държавният секретар на САЩ Майк Помпейо, цитиран от ДПА. Тръмп подложи на остри критики споразумението, както като кандидат за президент, така и след като встъпи в длъжност. Датата 12 май е определена за краен срок, в който санкциите на САЩ срещу Иран могат да бъдат върнати, а това би означавало край на споразумението, предаде БТА. \"Засега няма решение\", каза Помпейо пред репортери в Брюксел. \"Ако не бъдат преодолени недостатъците в това споразумение, е малко вероятно той (президентът на САЩ) да остане в него.\" Самият Помпейо, който в четвъртък беше утвърден за нов държавен секретар на САЩ, е изявен критик на документа. Тръмп поиска промени в споразумението, които да отразят иранската балистична програма и ролята му в региона. Шест световни сили - САЩ, Китай, Русия, Франция, Великобритания и Германия - договориха документа в опит да ограничат иранската ядрена програма в замяна на това да отпаднат санкции и да бъдат нормализирани отношенията на Техеран с международната общност.", "date": "2018.04.28", "title": "Помпейо: Малко вероятно е САЩ да остане в споразумението за иранската ядрена програма"}
{"url": "https://www.24chasa.bg/novini/article/6837248", "text": "Израелски изтребители са нанесли удари по шест морски обекта на палестинското движение Хамас близо до крайбрежието на ивицата Газа. Това е станало в отговор на опит да се пробие границата между ивицата и еврейската държава, се казва в изявление на израелската армия, цитирано от ТАСС. \"Изтребители на израелските военновъздушни сили удариха шест цели на морските сили на терористичната организация Хамас в ивицата Газа\", се казва в съобщението. \"Ударите бяха нанесени в отговор на терористична дейност и опит да се осъществи масов пробив на израелска територия.\" Пресслужбата на армията добавя, че вчера при протеста в Газа \"група от няколкостотин палестинци под ръководството на активисти на Хамас е осъществила опит за масово нарушаване на границата и проникване на територията на Израел\". Срещу войниците били използвани \"взривни устройства, ръчни гранати и бутилки със запалителна смес\", се казва в изявлението. \"Отговорът на армията на подобни атаки няма да се ограничава до района около стената за сигурност (по границата), а движението Хамас ще отговаря за тях по цялата ивица Газа\", посочва армията, предаде БТА. Военните ще държат управляващите ивицата ислямисти отговорни и \"за всички актове на насилие с източник Газа\". \"Вече няколко седмици Хамас организира безредици като прикритие за терористична дейност, насочена срещу охранителната инфраструктура и силите за сигурност, както и срещу граждани\", се казва в изявлението. На брифинг за чуждестранни журналисти говорителят на израелската армия Джонатан Конрикус каза вчера, че в протестните акции и сблъсъци в петте района по границата на ивицата с еврейската държава са участвали от 12 000 до 14 000 палестинци. Той окачестви масовия опит за пробив на границата откъм Газа като \"сериозно и крайно необичайно произшествие\". Според палестинското министерство на здравеопазването в резултат на сблъсъци вчера с израелската армия са загинали трима палестинци. Най-малко 350 участници в демонстрациите са ранени, от тях най-малко 40 са с огнестрелни наранявания. Многохилядните шествия и безредиците по границата между Израел и Газа започнаха на 30 март. Досега в сблъсъците са загинали над 40 палестинци, а около 6000 са пострадали.", "date": "2018.04.28", "title": "Израел удари морски обекти на Хамас близо до крайбрежието на Газа"}
{"url": "https://www.24chasa.bg/novini/article/6837254", "text": "Остава тежко състоянието на  . Мъжете са настанени в токсикологията на университетската болница \"Свети Георги\" в Пловдив и все още има риск за живота им. Те са на 49 и 73 години, предаде  . Двамата мъже от години се занимават с незаконно придобиване и търговия на старинни монети и предмети. Влезли са в пещерата между селата Храбрино и Дедево с бензинов агрегат, но от изпаренията му са се обгазили. Пристигналите на място полицейски и медицински екипи са ги намерили в критично състояние.", "date": "2018.04.28", "title": "Тежко остава състоянието на иманярите, задушили се в пещера край Пловдивско"}
{"url": "https://www.24chasa.bg/novini/article/6837257", "text": "Три жертви на чилийски свещеник педофил са поканени в резиденцията, в която живее папа Франциск във Ватикана за серия от частни разговори с главата на Римокатолическата църква, предаде Франс прес. Тримата мъже вчера дадоха кратко изявление за журналисти на вход на Ватикана. Та казаха, че на пресконференция в сряда ще разкажат за разговорите си с папата, които ще се състоят през уикенда, предаде БТА.  В началото на месеца папата призна, че е допуснал сериозни грешки в оценката на ситуацията в Чили, след като е прочел изводите на разследване, поръчано от него относно сексуалните посегателства, извършени от духовници. Пътуването му в Чили от 15 до 18 януари беше помрачено от въпроса за педофилията в чилийската църква. Папата бе критикуван, че е защитил чилийския епископ Хуан Барос, заподозрян, че е прикрил престъпленията на свещеника педофил Фернандо Карадима, който бе осъден от ватиканското правосъдие.", "date": "2018.04.28", "title": "Жертви на чилийски свещеник педофил ще разговарят с папата през уикенда"}
{"url": "https://www.24chasa.bg/novini/article/6837260", "text": "Наближава финалът на данъчната кампания - 30 април. Това припомни пред   говорителят на НАП Росен Бъчваров. По думите му, приходната част на бюджета са движи доста обнадеждаващо. Огромна част от хората вече използват електронните услуги. Има около 450 000 подадени декларации, половината са подадени онлайн, каза Бъчваров. При фирмите процентът на подадени по електронен път декларации е 100. Приходът от физически лица е около милиард и 300 милиона годишно. За 2018 година е планирано НАП да събере малко над 20 милиарда лева, уточни Росен Бъчваров. Срокът за данъчно облекчение от 5% отстъпка върху данъците беше намален на 30 дни. Бъчваров обясни още, че имаме плосък и нисък данък в сравнение с други страни. Въпреки това у нас има много широка база от данъчни облекчения - за дарения, за меценатство, за Фонда за лечение на деца и др. Друга причина за намаляването на срока е навлизането на електронното плащане на данъците, което всеки може да направи от компютъра в дома си. Естественият процес на онлайн деклариране е такъв и държавата съвсем естествено очаква, че повечето хора ще правят така, каза още Бъчваров.", "date": "2018.04.28", "title": "НАП: Половината от хората подават данъчните си декларации онлайн"}
{"url": "https://www.24chasa.bg/novini/article/6837275", "text": "ЕНП да отговори споделя ли коалиционната политика и култура на ГЕРБ, националистическата ориентация на партньорите им и да каже има ли промяна в евроатлантическата ориентация на ГЕРБ. Както и за участието във властта на националисти, които са евроскептици. Това призова лидерът на ДПС Мустафа Карадайъ в словото си пред Съвета на Партията на европейските либерали (АЛДЕ), който се провежда в София. Той поиска отговор на същите въпроси и от ГЕРБ, защото се чували \"тревожни сигнали, които потвърждават оценката ни за опасността, коато носи националистическа политика\". Карадайъ даде пример с изявленията на лидера на \"Атака\" Волен Сидеров от Крим и с декларацията на ВМРО срещу Сърбия. ГЕРБ трябва да даде отговори не само на обществото, но и на ЕС и НАТО, категоричен бе той. Нападнах \"Атака\" и ще продължавам да го правя, защото не е отговорно такава партия да е в управлението, заяви пък шефът на евролибералите Ханс ван Баален. ДПС продължава да е гарант за евроатлантическата ориентация на страната, каза още Карадайъ. И разказа на евролибералите историята и приноса на ДПС по пътя на България към НАТО и ЕС. Карадайъ работи за бъдещето на Европа, макар да е в ролята на опозиционен лидер, похвали го пък Ханс ван Баален. Той определи София като \"градът на либерализма\". Мога само да ви поздравя, Мустафа, за това, което правите за своята страна и за ЕС, завърши шефът на АЛДЕ. Европа е на кръстопът и ДПС ще бъде активен участник в дебата за бъдещето на ЕС и ще настоява за такава реформа, която да доведе до по-задълбочена интеграция, обяви още Карадайъ. И се обяви за превръщането на Европа в по-обединен съюз, в зона, свободна от радикализъм и за отрицание на Европа на различните скорости. За това обаче била нужна институционална и ценностна реформа. За нас сценарий, в който Европа върви на няколко скорости, не е решение на общите ни проблеми, категоричен бе лидерът на ДПС. ЕС има нужда от обща европейска отбрана в рамките на НАТО, която да е важен стълб, за да се гарантира сигурността на европейските граждани, от обща охрана на границите на съюза, от по-силно икономическо пространство и единен пазар чрез членството на всички страни в еврозоната. Карадайъ акцентира на 2 важни за Европа теми. Първо, бъдещето на политиката на сближаване на ЕС - кохезионната политика е необходима, защото не сме изравнили различията в различните региони. Второ, ЕС не трябва да се капсулира и да затваря вратите пред бъдещи членки - Балканите са част от Европа. На Балканите може да сработи уникалният етнически модел на България, чиито идеолог и стратег е почетният председател на ДПС д-р Ахмед Доган, реализиранпуспешно с участие на ДПС през годините на прехода и който е основен гарант за този мирен преход, обясни Карадайъ. ДПС ще продължи да бъде предвидим и конструктивен партньор по важните за Европа теми, но и твърда опозиция на всяко допускане на популизъм и крайни национализма и екстремизъм в толерантна Европа, обяви лидерът. Ще се противопоставим на всички антидемократични практики и ще работим за включването на всички свободни граждани в процеса на формиране на управленски решения и тяхното реализиране, допълни той. Искаме активното включване на европейските граждани във вземането на решения и в изработването на политическия манифест за бъдещите европейски избори, каза пък вицепрезидентът на АЛДЕ и евродепутат Илхан Кючюк. Той обясни, че либералите започват форуми в различни страни, на които да се дискутират бъдещите политики - обща отбранителна политика, обща миграционна политика, разговор за финансовата и монетарна политика на ЕС.", "date": "2018.04.28", "title": "Карадайъ: ЕНП да каже има ли промяна в евроатлантическата ориентация на ГЕРБ (Снимки)"}
{"url": "https://www.24chasa.bg/novini/article/6837265", "text": "Министърът на младежта и спорта Красен Кралев се срещна с Рикардо Фракари, президент на Световната конфедерация по бейзбол и софтбол (WBSC). Гостът е в София във връзка с провеждащата се Балканиада по бейзбол, софтбол и софтбол за смесени отбори (26 – 29 април), съобщиха от пресцентъра на Министерството на младежта и спорта. На срещата в кабинета на министъра присъстваха още президентът на Европейската федерация по софтбол Габриел Вааге и председателят на Българската федерация по софтбол Юрий Алкалай. Рикардо Фракари уведоми министър Кралев, че само преди седмица Световната федерация е приела като официална дисциплина бейзбол 5, която обединява бейзбол, софтбол и софтбол за смесени отбори. Тази дисциплина може да се играе навсякъде и прави спорта изключително достъпен. „За нас е много важно всеки един спорт да бъде практикуван от колкото се може повече деца и млади хора. И аз съм убеден, че чрез бейзбол 5 много българи ще имат възможност да се запознаят с Вашия спорт“, каза Кралев. Министърът връчи на Рикардо Фракари почетен плакет на ММС, а на Габриел Вааге почетен медал. Това е второ издание на Балканиадата, която е историческо събитие за бейзбола и софтбола, защото е първият голям турнир в Европа, който обединява двата спорта. Състезанието съвпада с честването на 30-ата годишнина от представянето на бейзбола и софтбола като организиран спорт в България.", "date": "2018.04.28", "title": "Министър Кралев се срещна с президента на Световната конфедерация по бейзбол и софтбол"}
{"url": "https://www.24chasa.bg/novini/article/6837279", "text": "Родителите на терминално болното британско бебе Алфи Еванс написаха във Фейсбук, че са съкрушени от смъртта му след спиране на животоподдържащите системи, предаде Асошиейтед прес. Случаят на 23-месечния Алфи привлече вниманието на папа Франциск и световната общност. Родителите му Кейт Джеймс и Том Еванс съобщиха във Фейсбук, че бебето, което страдаше от недиагностицирано дегенеративно заболяване на мозъка, смятано за нелечимо, е починало тази сутрин. Лекарите препоръчаха изключване на животоподдържащите системи. Родителите му се бориха чрез съда в продължение на месеци за преместването му в болница в Италия, където системите да останат включени, предаде БТА. Ватиканската болница \"Бамбино Джезу\" беше предложила да поеме грижите за него, припомня Ройтерс. След серия съдебни дела Детската болница Олдър Хей в Ливърпул спря животоподдържащите системи на Алфи в понеделник. Бебето обаче изненада всички, като продължи да диша. Случаят предизвика силни емоции, повдигайки въпроса имат ли право родителите, лекарите или съдиите да решат въпроса дали едно дете да живее. Папа Франциск и полският президент Анджей Дуда подкрепиха родителите.", "date": "2018.04.28", "title": "Спряха животоподдържащите системи на неизлечимо болното британче Алфи Еванс"}
{"url": "https://www.24chasa.bg/novini/article/6837285", "text": "Главният архитект на София Здравков Здравков призова да се намери решение на казуса със строежа на 44-етажна сграда в квартал \"Стрелбище\". Заради отказа си да задвижи проекта, за да запази зеления терен, Здравков беше глобен от Върховния административен съд с 13 000 лева. В студиото на    той предложи проблемът да се реши с разговори с инвеститора, или с прекратяване на решението. Здравков благодари на столичните общински съветници, които решиха да платят глобата вместо него в знак на солидарност. \"Инвеститорът поисква един акт, макар и незаконосъобразен - дори в момента когато е поискан към 2007 година, той е незаконосъобразен - обаче в същото време аз имам разпореждане \"Издайте ми искания акт в 14-дневен срок\". Така че аз, за да свърша съдебното решение, трябва да свърша поредица от закононарушения. Волята на Общинския съвет към 2009 година казва ясно и категорично: \"Този терен става част от зелената система на града\" и изпадам в ситуация, в която не изпълнявам съдебно решение и ме глобяват по 500 лева на седмица. Наистина трябва да се намери трайното решение на този казус\", смята Здравков. Главният архитект обясни още, че като администрация имат желание в града да се спазват ясните параметри на плана от 2007-а и в последствие и от 2009 година. В него е постановено за всяка една зона колко може да бъде застроявано и като ограничение като височини, като плътност, като интензивност. Създадени са механизми, за да не се претоварват параметрите, постановени от плана за 2009 година. Предложени са варианти, които да изтеглят високото застрояване в периферията на града. Законодателят е възприел правилното решение да създаде възможност за създаване на такива зони, а със следващо изменение на общия устройствен план да се дефинират ясно къде ще бъдат тези места, за да не се провокира спекула с недвижими имоти. \"София трябва да намери своето място за високите сгради, защото в 21-и век високото строителство е факт. Високото строителство има своите качества, но то трябва да намери своето място в града, така че да не създава всички останали проблеми - гледката към Витоша, транспортно-комуникационни проблеми\", заяви Здравков. Според архитекта, ние нямаме навик да живеем в една такава висока сграда. Той обясни, че задължението е да има за всеки един апартамент паркомясто. В големите сгради има предпоставка да попаднем в задръстване в блока си. Арх. Здравков е убеден, че времето ще покаже, че създаването на високи сгради само с една функция е грешка. Съвременната тенденция в развитието на кулите е една мултифункционалност, уточни той.", "date": "2018.04.28", "title": "Арх. Здравков: София трябва да намери своето място за високите сгради"}
{"url": "https://www.24chasa.bg/novini/article/6837308", "text": "Тежка катастрофа стана снощи в Пловдивско. Лек автомобил се удари в каруца на пътя между Анево и Иганово. Един човек е откаран в болница, съобщи  . По първоначални данни талигата е била без светлоотразител. Водачът на автомобила не е успял да я види навреме. На сигнала за катастрофата са се отзовали две линейки и автомобил на пожарната. Пострадалият е бил пътник в каруцата. Той е с травма на лицето и счупен крак. Конят, който е дърпал каруцата, е жив. Водачът на талигата е бил пиян, а в кръвта му са открити 1.76 промила алкохол.", "date": "2018.04.28", "title": "Кола удари каруца в Пловдивско, има пострадал (Видео)"}
{"url": "https://www.24chasa.bg/novini/article/6837322", "text": "Преди седмица три бебета мечета бяха открити от случайни минувачи край язовир Доспат. Малките били край пътя, без следа от майка им. Фондация „4 лапи“ пое грижите за мечетата. Те бяха настанени в парка за танцуващи мечки край Белица, разказва  . „Мечетата видимо са добре. Съответно ние не ги наблюдаваме нон стоп, защото при тях присъствието на човек трябва да е намалено до минимум. Това, което наблюдаваме е, че вече се поотърсиха от първоначалния си стрес. Сега са по-подвижни, даже проявяват и характер вече. Хубавото е, че все още като видят човек се плашат”, обяснява Димитър Иванов, директор на Парка за танцуващи мечки. Мечетата са на около 3 месеца и за тях се полагат специални грижи. Те са настанени в изолирана стая,до която достъпът е ограничен. Гледачите ги хранят с биберон. На мечетата отново им предстои пътуване. По всяка вероятност до специализиран парк за мечета – сираци в Гърция. „Те имат програма за реадаптация на мечета – сираци, по която вече няколко мечета по тяхната програма се реадаптират и имат доста добра успеваемост, идеята е да се отведат там, там ще останат за около една година под наблюдението на нашите колеги гърците и те съответно ще кажат след около 1 година, дали тези мечета ще могат, годни са за реадаптация или не са годни, но и при двата случая мечетата ще бъдат върнати в България”, казва Димитър Иванов, директор на Парка за танцуващи мечки. Вариант мечетата да бъдат върнати на майка им в дива среда няма, тъй като тя не е открита, а и едва ли би ги припознала отново.", "date": "2018.04.28", "title": "Спасените край Доспат мечета ще бъдат изпратени в парк в Гърция"}
{"url": "https://www.24chasa.bg/novini/article/6837325", "text": "По време на австрийското председателство на Съвета на Европейския съюз трябва да бъде постигнато съгласие по следващата многогодишна финансова рамка, заяви финансовият министър Владислав Горанов преди втория ден от неформалното заседание на европейските финансови министри. На него ще се коментират основно корпоративния данък и въвеждането на три процента данък върху интернет услугите, предаде  Това е изключително важно и за събираемостта на приходите в целия европейски съюз, както и за многогодишната финансова рамка. След излизането на Великобритания вероятно ще се наложи увеличаване на процента от брутния вътрешен продукт, който страните внасят в общата европейска хазна. Засега България не подкрепя този подход, обясни той: \"Принципът „1,1х“, заложен от Комисията, надявам се да успеем да постигнем съгласие в рамките на Австрийското председателство, тъй като след това предстоят избори за Европейски парламент, ще има нова Комисия и изключително много ще се забави следващата многогодишна финансова рамка\". Европейските финансови министри заседават за втори ден в София. След като във Вашингтон президентът Доналд Тръмп остави отворен въпроса за налагането на мита върху алуминия и стоманата и за европейските държави, въпреки еднодневното посещение на канцлера Ангела Меркел и тридневната визита на френския президент Еманюел Макрон, търговските отношения между Съединените щати и Европейския съюз ще бъдат във фокуса на вниманието. Очаква се по-късно през деня министрите на финансите на Германия и на Франция Олаф Шолц и Бруно льо Мер да дадат съвместен брифинг. Въпреки че евентуалното налагане на мита върху алуминия и стоманата от страна на САЩ към Европейския съюз от 1 май, когато изтича отсрочката на американския президент Доналд Тръмп, не е в предварителния дневен ред на втория ден от заседанието на европейските финансови министри, това е водеща тема сред разговорите извън работните панели. Финансовият министър Владислав Горанов, който е домакин на заседанието, изрази надежда все пак да не се стига до налагането на митата след срещата между Тръмп и германския канцлер Ангела Меркел: \"Решението остава в ръцете на Тръмп. Ние все още сме консервативни, от гледна точка на свръхреакции в Европа, но със сигурност и по време на срещата на Г-20 се изказаха мнения от много държави, че подобно провокиране създава условия за търговска война, ако може така да се нарече, което не е добре въобще за световната търговия. Надявам се колегите от САЩ да преразгледат своята позиция.\" Белгийският финансов министър Йохан Ван Овертвелд не изключи реципрочни мерки, но изрази надежда да не се стига до подобен сценарий: \"Ние трябва да бъдем много внимателни за това и трябва да останем спокойни, когато говорим за реакции. Най-важното, което трябва да имаме предвид е, че никой не печели от търговската война и трябва да направим всичко, за да я избегнем.\"", "date": "2018.04.28", "title": "Горанов: По време на председателство на Австрия договаряме следващата финансова рамка"}
{"url": "https://www.24chasa.bg/novini/article/6837330", "text": "През 2020 г. НАСА и Европейската космическа агенция ще обединят силите си, за да осъществят съвместен проект на марсианската повърхност, съобщи Лайф. Предстои изследователски екипи да съберат марсиански грунт, с чието проучване ще се заемат геолози и химици на Земята. Програмата, свързана със събиране на образци грунт от Марс, включва три полета - през 2020, 2021 е 2022 г. Образците марсианска почва са нужни на учените, за да се изследват подробно климатичните особености на Червената планета, предаде БТА. Благодарение на тези образци учените ще опознаят по-добре процесите, свързани с ерозията на марсианската почва, и ще получат допълнителни данни за химичния й състав. Геолози и планетолози смятат, че преди няколко милиарда години планетата Марс била точно копие на Земята, което се видоизменило при загадъчни обстоятелства.", "date": "2018.04.28", "title": "НАСА ще донесе марсиански грунт на Земята"}
{"url": "https://www.24chasa.bg/novini/article/6837516", "text": "Учени откриха в Оманския залив \"мъртва зона\" по-голяма от Шотландия, предаде Франс прес. Малкото съдържание на кислород в тази зона пречи на морския живот. Става въпрос за бедствие, което е по-голямо от предсказаното от климатичните модели. \"Арабско море, част от което е Оманският залив, е най-голямата мъртва зона в света, но досега никой не знаеше до каква степен ситуацията е лоша, защото пиратството и конфликтите там пречеха да се съберат данни - заяви един от авторите на изследването Бастиен Куест от университета на Източна Англия. - Проучванията ни показват, че ситуацията е по-лоша, отколкото се предполагаше, и че мъртвата зона е голяма и продължава да се уголемява.\" Мъртвите зони са райони в океана, в които съдържанието на кислород е съвсем малко. Това предизвиква задушаване на морската флора и фауна. Мъртви зони възникват естествено в някои райони на планетата на дълбочина между 200 и 800 метра, но ситуацията се влошава в резултат на затоплянето на океаните, тъй като по-топлата вода съдържа по-малко кислород, както и вследствие на изхвърляните в тях торове и замърсени отпадъчни води, предаде БТА. За да преценят ситуацията в Оманския залив, учени от университета на Източна Англия и университета \"Султан Кабус\" в Оман извършили 8-месечни изследвания, като използвали подводни роботи с човешки ръст, които могат да се гмурнат на дълбочина до 1000 метра. \"Роботите откриха мъртва зона по-голяма от Шотландия. В тази зона почти няма кислород\", отбелязаха учените.", "date": "2018.04.28", "title": "Учени откриха голяма \"мъртва зона\" в Оманския залив"}
{"url": "https://www.24chasa.bg/novini/article/6837518", "text": "Лидерът на гръцката консервативна партия Нова демокрация Кириакос Мицотакис предизвика премиера Алексис Ципрас да свика избори през септември, съобщава електронното издание на в. \"Катимерини\". Хвърляйки ръкавица на Ципрас, Мицотакис заяви снощи, че щом като премиерът е толкова уверен, че Гърция ще излезе \"начисто\" от спасителните програми (тоест, че няма да прибягва до друго финансиране), тогава той трябва да свика избори през септември, така че народът да е този, който ще отсъди, предаде БТА. \"Ако коалиционните партньори действително вярват в това, което казват, те трябва да бъдат подложени на изпит. Щом като виждат растеж, те би следвало да се опитат да видят какво мислят хората\", каза Мицотакис. Лидерът на консерваторите добави, че ако правителството не се страхува от Нова демокрация, то тогава то трябва \"най-накрая\" да поеме нещата в свои ръце и да свика избори. Мицотакис окачестви лявото правителство на Гърция като \"опасно\" и говори нашироко за подхода на кабинета във външната политика, случая с двамата войници, задържани в Турция, и неяснотите около вземането на лизинг на фрегати от Франция. Според информациите той също така е подтикнал своята партия да се подготвя за вероятността от предсрочни избори.", "date": "2018.04.28", "title": "Мицотакис предизвика Ципрас да свика избори през септември"}
{"url": "https://www.24chasa.bg/novini/article/6837522", "text": "Китай и Индия обещаха да подобрят сътрудничеството си в борбата с тероризма, след неофициално посещение на индийския премиер Нарендра Моди, който се срещна с китайския президент Си Цзинпин, предаде ДПА. Моди пристигна снощи в китайския град Ухан. Двамата с президента Си посетиха множество културни обекти и проведоха дипломатически разговори, съобщава Синхуа. Агенцията цитира изявление на китайския лидер, според което голямото сътрудничество между двете страни може да засили глобалното им влияние, предаде БТА. Двете страни с най-голямо население в света се споразумяха да засилят комуникацията помежду си, особено между въоръжените сили, съобщава в. \"Таймс ъф Индия\". Лидерите обсъди също търговски въпроси и се очаква да дискутират за оспорвана част от 4000-километровата граница между двете страни. Напрежението между Пекин и Делхи се повиши миналата година заради граничната зона Доклам в Хималаите, представляваща необитаемо плато на границата между Китай, Индия и Бутан. И двете страни изпращаха в продължение на месеци войски в Доклам, след като Китай се опита да построи път през платото. Това беше най-голямото напрежение между тях от войната през 1962 г., припомня ДПА. След това дипломатическите връзки между тях бяха отслабени. Този месец обаче няколко индийски представители посетиха Китай, преди посещението на премиера Моди. След срещата в Ухан китайският заместник-външен министър Кун Суаню заяви, че тя е била важно събитие за двустранните отношения, предаде Ройтерс. Той добави, че Китай и Индия имат определени разногласия, но срещата не е целяла решаването им. Китайският президент Си Цзинпин заяви, че проблемите между Китай и Индия имат ограничен и временен характер, подчерта Кун. Пекин не смята за важно дали Делхи приема китайският инфраструктурен проект \"Един пояс-един път\" и няма да принуждава Индия да го направи, добави заместник-външният министър. Той заяви също, че според китайското ръководство индийското правителство не е променяло официалната позиция на страната, според която Тибет е част от Китай. Неформалната среща на върха между лидерите на двете страни с най-голямо население в света подчертава тяхното съперничество за водеща роля в Азия, както и възможността за сътрудничество, подчертава Асошиейтед прес. По време на преговорите вчера президентът Си призова за засилване на контактите с Индия. В същото време между страните съществува напрежение и те са съперници за влияние в по-малките си съседи. Делхи се притеснява особено от предприетите от Китай стъпки за изграждане на връзки със страни от района на Индийския океан, включително с Пакистан, който е отдавнашен съперник на Индия, отбелязва АП", "date": "2018.04.28", "title": "Китай и Индия ще подобрят сътрудничеството си в борбата с тероризма"}
{"url": "https://www.24chasa.bg/novini/article/6837536", "text": "Лека кола \"Тойота\" е била запалена тази сутрин около 4 ч в Петрич. Автомобилът е бил паркиран пред къщата на сем. Соня и Кирил Тодорови, които се занимават със строителен бизнес. \"Чух силен гръм и се събудих. Видях колата ни да гори. Обадих се на пожарната и взех маркуча да гася, докато дойдат огнеборците. Гърмът е бил от гумата, която се е пръснала. Купих колата преди двайсетина дни, има застраховка, но тя не покрива щетите от пожар\", каза притесненият собственик пред наш репортер. Той имал подозрения за извършителя или поръчителя на палежа. Наскоро подал документи за участие в търг за купуване на фабрика. В петък следобед му се обадила собственичката да му каже да си оттегли офертата иначе щяло да се случи нещо на жена му. Тодоров не приел заканата на сериозно и не се оплакал в полицията. Днес обаче е разказал за обаждането. \"Нямам врагове или неуредени сметки, затова това обаждане е странно и допускам, че оттам идват нещата\", допълни Тодоров. Жената била извикана в полицията за разпит и изясняване на случая. На улицата има камери и записите са иззети.", "date": "2018.04.28", "title": "Запалиха кола на бизнесмен в Петрич, той подозира жена"}
{"url": "https://www.24chasa.bg/novini/article/6837537", "text": "Спорната руска плаваща атомна електроцентрала \"Академик Ломоносов\" беше пусната на вода и потегли на първото си пътуване по море, предаде Асошиейтед прес. Плаващата централа беше изтеглена на буксир от санктпетербургската корабостроителница, където беше построена. Тя ще бъде теглена на буксир в Балтийско море и край северната част на Норвегия до Мурманск, където реакторите й ще бъдат заредени с гориво, предаде БТА.  Очаква се \"Академик Ломоносов\" да влезе в експлоатация догодина, край бреговете на Чукотка. Централата ще осигурява електричество за крайбрежен град и за петролни платформи. Проектът си навлече критиките на природозащитни групи, отбелязва агенцията. \"Грийнпийс\" го определи като \"плаващ Чернобил\".", "date": "2018.04.28", "title": "Пуснаха плаващата руска АЕЦ по вода"}
{"url": "https://www.24chasa.bg/novini/article/6836832", "text": "Братството на Зографския манастир в Атон e изнесло за първи път от светата обител ценни свети мощи за поклонение пред голяма българска група. Това се случва на кораб в морето на 200 м от пристанището на манастира “Зограф” – нещо, което до момента не е правено. В групата от 150 души е била и столичният кмет Йорданка Фандъкова, научи “24 часа”. Изнасянето на мощите е станало с благословията на игумена на манастира “Зограф” в Света гора - схиархимандрит Амвросий. Той и други 7 монаси от манастирското братство стигнали с лодка до кораба с българската група, носейки ценните реликви. Така Идеята на пътуването била да се поклонят пред точно определени мощи от Зографския манастир, за което преди това инициаторите изпратили специално писмо до игумена. Това са ценни мощи, които се пазят в манастира – дясната ръка на свети Георги, покровител на манастира, В мощехранителницата с главата на света Мария Магдалина имало и малки частици от още 7-8 светци, сред които на свети Мина, свети Яков Персянин и свети Йоан Милостиви. Поклонението е било на 20 април, а в групата са били столични общинари, от Центъра за семиотични и културни изследвания и НАТФИЗ. Поклонническото пътуване на българската група край брега на Атон продължило около четири часа, а самата среща с представителите на манастира – повече от час. “Игуменът на манастира и монасите изнесоха служба на кораба. Цялата група се поклони пред мощите”, разказа Фандъкова, която дори в морето около Атон усетила особената атмосфера на святото място. Споделила това на един от монасите и той обяснил, че които поклонници и монаси са отправяли на това място през последните 1100 г. Самият той разказал, че ходил няколко пъти като поклонник в Света гора и след това се замонашил. Инициативата и организацията на поклонението са дело на Центъра за семиотични и културни изследвания и на Столичната община. Всъщност центърът, който обединява преподаватели от НАТФИЗ, СУ “Св. Климент Охридски” и представители на бизнеса с отношение към културата и към Света гора, работи от 15 г. със Зографския манастир - организира поклоннически пътувания, изложби, беседи, издал е книга, посветена на Св. Георги с благословията на манастира, както и още пет тома Светогорски изследвания с благословията на други атонски манастири. “Имаме силна духовна връзка с манастира и със Света гора. Милеем за българския манастир. Наблюдаваме как мъжете политици идват и си отиват, но се сещат за светата обител и нейните проблеми най-вече покрай празника на манастира. Не зная доколко те успяват да се докоснат до духа на манастира. А жените, поради забраната, нямат възможност да видят светата обител. Така преди време се роди идеята, че и без да се влиза в Света гора, може да се намери начин за поклонение в близост до манастира и да се усети силата на светогорския дух. Той е в атонската архитектура с безценни стенописи и икони или в невероятната природа, но преди всичко светогорският дух са монашеските братства, защото без службите и бденията, без молитвите на монасите Атон е непостижим. Г-жа Фандъкова като кмет на най-голямата община в България със своята енергия и харизма напълно заслужаваше да положи основите на това начинание”, разказа директорът на Центъра за културни и семиотични изследвания проф. Мирослав Дачев. “Признателен съм на манастирското братство и лично на дядо Амвросий за това, което направиха – те не просто изнесоха мощи за поклонение, а сътвориха истински празник за нас.  имаше песнопения, беседа с монасите, въпреки ограниченото време и специално обръщение – песнопение към г-жа Фандъкова. Това беше голям жест на манастира към всички”, обясни проф. Дачев. Макар жените да са преобладавали, на кораба имало и мъже. Но дори за мъжете, които по принцип могат да влязат в Зографския манастир, поклонението пред мощите било изключително ценно, защото не всеки поклонник в обителта успявал да ги докосне. Затова цялата група била много трогната. Накрая Фандъкова изказала благодарност към манастира от името на цялата българска група и предала дарение, а всеки от групата получил от дядо игумен иконки с лика на свети Георги. “Фактът, че на поклонението беше кметът на столицата с десетки представители на общината, беше повече от показателен. Искахме да покажем, че диалогът на българските институции с манастира “Зограф” не е прекъснат. Манастирското братство също показа, че стои близо до българите и че хилядолетната нишка, която ни свързва, е силна. Срещата беше изпълнена със смирение, достойнство и уважение. И много любов – добродетелта, заради която изповядваме християнските ценности”, подчерта проф. Дачев. По време на поклонението са проведени и разговори за бъдещи съвместни инициативи на Зографския манастир, Столичната община и Центърът за културни и семиотични изследвания.", "date": "2018.04.28", "title": "Фандъкова, една от малкото жени, поклонили се  пред мощи от Зографския манастир"}
{"url": "https://www.24chasa.bg/novini/article/6837553", "text": "Единайстият турски президент Абдуллах Гюл заяви, че няма да се кандидатира в президентските избори на 24 юни, предаде в.\"Хюриет дейли нюз\". Той посочи това на пресконференция, слагайки така точка на дискусиите от последните дни за това дали ще бъде кандидат в президентските избори, отбелязва турският телевизионен канал НТВ, предаде БТА. Лидерът на Партията на щастието Темел Карамоллаоглу ме предложи като кандидат за президент в предстоящите избори. Аз му казах, че бих направил необходомите стъпки, ако се постигне много силен консенсус, но случаят не беше такъв, каза Гюл, цитиран от в.\"Хюриет дейли нюз\". Гюл посочи, че се отнася с признателност към усилията на Карамоллаоглу, отбелязва турският телевизионен канал НТВ. Нито аз, нито моето семейство имаме някакво желание. Всички наши очаквания са спокойното, стабилно бъдеще на страната да е силно, каза още Гюл, цитиран от НТВ. Според много турски анализатори в случай на издигането му като единен кандидат от опозицията, Гюл би могъл да отнеме съществена част от гласовете за президента Реджеп Тайип Ердоган, отбелязва ТАСС. Лидерът на Партията на щастието която има ислямистки уклон, Темел Карамоллаоглу, който заедно с Народнорепубликанската партия (НРП) и новоснованата \"Добра партия\" на Мерал Акшенер се включи в опозиционния блок, проведе срещи с Гюл, за да го уговори да издигнат кандидатурата му. Стана ясно обаче, че другите две партии от опозиционния блок отхвърлят Гюл като евентуален общ кандидат. Гюл е един от учредителите на управялващата Партия на справедиловстта и развитието. Той е заемал постовете премиер /2002-2003/, външен министър /2003-2007/ и президент /2007-2014/. След края на президентския си мандат той излезе от политиката и практически не се е появявал на публични места, само рядко е коментирал най-важни събития в страната, посочва ТАСС. Въпреки че Гюл има тесни връзки с управляващата партия и действащото ръководство на страната, в опозиционните кръгове са склонни да виждат в него либерален политик, отделящ особено внимание на приницпа на върховенството на закона, отбелязва агенцията.", "date": "2018.04.28", "title": "Бившият турски президент Абдуллах Гюл: Няма да се кандидатирам за изборите"}
{"url": "https://www.24chasa.bg/novini/article/6837580", "text": "Действията на САЩ в Сирия водят до ескалация на напрежението и създават опасения за политическата независимост и единство на арабската република. Това заяви днес иранският външен министър Джавад Зариф при откриването на срещата с колегите си от Русия и Турция, Сергей Лавров и Мевлют Чавушоглу в Москва, предаде ТАСС. \"Смятаме, че чуждестранната намеса в Сирия само ще доведе до допълнителна ескалация на напрежението\", каза той. \"Ние смятаме, че действията на САЩ в Сирия, които доведоха до допълнителна ескалация, етническо напрежение, предизвикват съжаление и опасения на регионално равнище относно политическата независимост и единството на Сирия\", добави иранският външен министър, предава БТА. Говорейки за разследването на предполагаеми използване на химическо оръжие в Сирия, Зариф изтъкна, че то трябва да бъде безпристрастно.", "date": "2018.04.28", "title": "Иран: Действията на САЩ в Сирия водят до ескалация на конфликта"}
