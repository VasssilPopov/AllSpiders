{"url": "https://www.24chasa.bg/novini/article/7459439", "text": "До средата на юни ще сме готови да стартираме проекта за бронирана машина за армията, каза днес във Варна военният министър Красимир Каракачанов, цитиран от БТА. Той уточни, че стартирането означава да изпратим писмата за потвърждаване на офертите на фирмите, които в момента са заявили и са гласувани в парламента. Те също са четири - финландска, френска, немска и \"Дженерал дайнамикс\", която е американска фирма и произвежда подобни машини в Швейцария, Испания и др. Министърът каза, че този проект се е оказал най-труден, а причината за това е, че за бронирана машина никога не е правен нов проект за разлика от флота и авиацията. В този проект нещата са по-сложни, защото страната ни изисква минимум 20 процента от оборудването и въоръжението на машината да е българско производство, както и тя да се сглобява в България. Каракачанов смята, че една от спънките е липсата на опит - екипът на Сухопътни войски никога не се е бил занимавал с разработване на проект за бронирана машина, но въпреки това те са готови. От трите проекта за модернизация на армията най-напред е придвижен този за двата патрулни многофункционални кораби за флота, каза още Каракачанов. Той припомни, че офертите са били отворени, сега те се разглеждат и ще се допуснат всички участници, и четирите фирми. Според министъра в конкретния случай е хубаво, че има четири оферти, защото в предишния имаше само една. Министърът смята, че най-късно до края на есента на тази година договорът да бъде подписан, ако всичко се движи нормално. За новите самолети министърът каза, че на първо четене някои от параметрите не ни удовлетворяват във финансово отношение, т.е. трябва да се преговаря още малко на тема цена. Смятам, че би следвало да намерим нормалния подход, защото България не гледа на тази сделка като на някакъв бизнес, а като на сделка, с която да модернизира авиацията си, каза министърът и допълни, че би било жалко, ако американските ни партньори гледат на една продажба и покупка на самолети като на бизнес, а не като на отношение със стратегически партньор. В отговор на въпрос за кампанията \"Бъди войник\" министърът посочи, че реално тя има своя ефект. Каракачанов припомни, че кампанията е започнала от септември миналата година, а 2018 година за първи път завърши положително - приблизително 160 души повече са останали в армията от тези, които са я напуснали. Той даде интересен пример, че за 175 места за войници в армията са се явили двойно повече кандидати. Военният министър заяви, че след края на европейските избори тази кампания ще бъде популяризирана в медиите, а причина да е след вота е да не бъде обвинен, че плаща, за да го отразяват. В момента недокомплектът в армията е около 5500 души, като най-голям е той в Сухопътни войски, каза още министърът. В отговор на въпрос за достигането на 2 процента от БВП за отбрана той каза, че ако сключим сделката с американците за самолетите и се наложи, според тяхното изискване, да платим еднократно цялата сума, ще надскочим 2 процента, но това няма да ни реши проблемите. Напротив, ако стигнем до подобен вариант - плащането да не е разсрочено на поне три-четири вноски, ще достигнем 2 процента от БВП, но това ще ни блокира, защото няма да има пари за увеличение на заплатите на военнослужещите, за довършване на започнатите ремонти на техника - танковете Т 72, двете фрегати на флота. За военните кораби са необходими близо 70 милиона лева за довършване на ремонтите им, каза министърът и уточни, че не става въпрос за осигуряване на тази средства в рамките на една година. Проектът е до 2024 година да достигнем 2 процента от БВП за отбрана, каза министърът и допълни, че според него това ще стане още през 2022 година.", "date": "2019.05.17", "title": "До средата на юни стартираме проекта за бронирана машина за армията"}
{"url": "https://www.24chasa.bg/novini/article/7459325", "text": "Около трийсет страни призоваха днес Букурещ да се бори повече срещу прояви на дискриминация, засягащи хората с необичайна сексуалност /ЛГБТИ/ в Румъния, съобщаиха АФП и БТА. Уважението към достойнството и основните човешки права задължава правителствата да защитават всички граждани срещу насилие и прояви на дискриминация, подчертават представителствата в Букурещ на ЕС и на тези държави, сред които Франция, Германия и САЩ. Но \"лицата от ЛГБТИ общността /лесбийки, гейове, бисексуални, транссексуални, интерсексуални/ продължават да бъдат обект на дискриминации\" в Румъния, са посочва в съвместно съобщение на посочените държави, публикувано по повод Международния ден за борба срещу хомофобията. Румъния е на 25-то място от страните от ЕС в областта на правата на сексуалните малцинства, като само България, Полша и Латвия са по-зле представени в класацията, според организацията ИЛГА /ILGA/. Румънската православна църква и румънското правителство организираха през октомври референдум, целящ да се впише в конституцията забрана на гей-браковете. Предложението бе одобрено от над 90 процента от гласувалите, но референдумът нямаше законова сила заради липса на достатъчно участие. В Румъния не са разрешени бракове, нито граждански съюзи между лица от един и същи пол.", "date": "2019.05.17", "title": "Румъния е критикувана заради прояви \nна дискриминация спрямо ЛГБТИ общността"}
{"url": "https://www.24chasa.bg/novini/article/7459322", "text": "Верижна катастрофа е станала на бул. “Цариградско шосе” в посока центъра, малко след парк-музей “Врана” в София. Четири автомобила са се сблъскали един след друг в изпреварващата лента. Движението се контролира от полицейски екип. Минаването през най-лявата лента е ограничено, тъй като автомобилите от катастрофата все още са на място. Конуси ограждат мястото на инцидента, а до една от колите все още изчакват хора, вероятно участници в произшествието. Още няма информация за жертви и пострадали. Движението е затруднено.", "date": "2019.05.17", "title": "Верижна катастрофа на \"Цариградско шосе\" след \"Врана\" към центъра"}
{"url": "https://www.24chasa.bg/novini/article/7459333", "text": "Четирима души, включително две жени, заподозрени за участие в трафик на органи, са били арестувани в Косово, предаде АФП, като се позовава на съобщение на косовската полиция. Заподозрените, които са задържани при операция на полицията в частна клиника в околностите на Прищина, са обвинени в \"нелегална трансплантация и трафик на органи и човешки клетки\", според съобщението на полицията, посочва БТА. При операцията са конфискувани медицински документи. Едно от задържаните лица е било освободено, докато останалите трима ще останат в ареста за 48 часа. През април косовската полиция задържа двама лекари и две медицински сестри, работещи в частна клиника в предградие на Прищина, които също бяха заподозрени за участие в трафик на органи, припомня АФП.", "date": "2019.05.17", "title": "Четирима са арестувани в Косовo за трафик на органи и човешки клетки"}
{"url": "https://www.24chasa.bg/novini/article/7459278", "text": "Издирваният за две убийства Стоян Зайков от Костенец може да извърши грабеж в околните села, за да се нахрани. За това са предупредени кметовете на близките населени места, научи “24 часа”. Вече 9 дни 43-годишният мъж успява да се измъкне от хиляди служители на МВР, които са по следите му. В петък стартира най-мащабната акция на полицията от последните години, в която са включени баретите, жандармерията, Охранителна и Криминална полиция и дори ловните дружинки, които обикалят горите за дивеч. МВР ползва хеликоптер, дронове, следови кучета и високопроходима техника, за да го намери. До късно вечерта в петък акцията не даде резултат.  На 10 май сутринта близките на бившата изгора на Стоян - Милена Шишкова, я откриха с две огнестрелни рани в главата и вързани ръце в полето пред къщата . Оттогава МВР е по следите на Зайков, когото в Костенец познават с прякора му Чане. 4 дни по-късно, в сряда, е намерен убит с куршум в главата и третият братовчед на Стоян Зайков Валентин Петров, който е съсед на Зайков в кв. “Полето”. Основният заподозрян отново е Чане. Оттогава в издирването му се включи тежката артилерия на МВР. Освен всяка къща в града и околните села акцията продължава и в Рила планина, където Зайков може да се е укрил. Той редовно е ходил там на излети и познава отлично пътеките и маршрутите, твърдят разпитвани, които го познават отблизо. Издирването на Стоян Зайков се затруднява и заради това, че той не ползва мобилен телефон, контактувал е с ограничен кръг от хора и има уникални умения да се крие. Както “24 часа” писа, преди години той е прекарал няколко дни в бидон, за да не го намерят полицаите, които го търсили за поредната кражба. Живеел тайно и по таваните на съгражданите си. Останал без пари и храна, Стоян Зайков може да бъде особено опасен, обсъждали в щаба на МВР, който ръководи издирването му. Затова освен униформени и тежковъоръжени спецполицаи в Костенец и околните села и градове дежурят и цивилни, които имат задача да следят за беглеца, без да ги разпознае. Докато Чане се крие, МВР взе мерки, за да няма още негови жертви. Роднини на фризьорката Милена Шишкова и хора, които са имали конфликти с издирвания за убийството Стоян Зайков, са изведени от Костенец и са поставени под полицейска закрила, каза вътрешният министър Младен Маринов в парламента в петък, докато течеше акцията по залавянето му. Маринов отказа повече информация, за да не стигне тя до Зайков и така да бъде предупреден за действията на службите. Изготвя се и психопрофил на беглеца. “Възможно е той да не е в града, но сме длъжни да проверим”, каза още Маринов. Няма данни да е напускал страната. Граничните пунктове са предупредени. Втората жертва на убийство в Костенец от последната седмица Валентин Петров вероятно е укривал третия си братовчед Стоян, след като е убил Милена, е основната версия за второто тежко престъпление, за което е заподозрян издирваният. Валентин направил всичко възможно да увери полицията, че не се страхува и сам ще провери дали Чане се крие в къщата му. Отричал да го е виждал след убийството на Милена. “Няма нови сигнали от граждани за Зайков”, каза главният секретар на МВР Ивайло Иванов, който е в Костенец от няколко дни и ръководи операцията по издирването на бандита. Той призова хората да не подават фалшива информация. Мъж от Сандански например се обадил на 112 и казал, че е забелязал Чане в града. Дори твърдял, че е говорил с него. При проверката се оказало, че подателят на сигнала искал да навреди на свой съгражданин. Според ръководството на МВР няма списък за убиване, по който действа Стоян Зайков. Това били градски легенди. \"Проверяваме всички постройки и ще продължим докато не го открием. Вече може да се каже вече, че доста сгради в града са проверени и е ясно, че търсеният не е пребивавал там. Облитането с хеликоптер е за да фиксираме цялата територия. Засега конкретна следа няма\", каза ст. комисар Николай Спасов, шеф на областната дирекция на МВР. ", "date": "2019.05.17", "title": "Беглецът Зайков издирван с дронове, очакват да нападне за храна (Обзор)"}
{"url": "https://www.24chasa.bg/novini/article/7459412", "text": "Пускането в експлоатация на „Северен поток 2“ ще се забави поради липсата на разрешителни за строежа в Дания. Сега операторът очаква да започне дейността едва през втората половина на 2020 г., предава ДПА, цитирана от  През април 2017 г. Nord Stream 2 подаде първата заявка за строеж заедно с оценка на въздействието върху околната среда пред Датската енергийна агенция DEA. Междувременно, по настояване на DEA, в Копенхаген са били получени още две предложения за маршрута – едно северозападно от Борнхолм (2018 г.) и едно на югоизток (2019 г.), но датчаните все още не са дали разрешение за строеж на газопровода. Оттогава всички останали страни са дали зелена светлина. В германските, шведските и финландските води полагането на тръбите вече е започнало, но липсата на решение от Дания спъва проекта. Така първоначално насроченото стартиране на дейност в началото на годината вероятно няма да се случи. „Предвижда се тръбопроводната система да бъде завършена през втората половина на 2020 г. и тогава да е готова за транспортиране на газ\", заявява в последния си доклад операторът Nord Stream. Дания обяснява своето колебание с опасенията си за околната среда и безопасността. Но е очевидно, че страната не бърза с оценката си за алтернативния маршрут. Компанията оператор Nord Stream пък обвинява Дания в умишлено забавяне на процеса на одобрение - по политически причини. Всъщност от години има спор по проекта. С помощта на този маршрут Русия възнамерява да прекрати транзита на газ през Украйна. Москва нарича газопровода чисто търговски проект, но, разбира се, има и политически мотиви за изграждането на скъп тръбопровод с дължина от 1400 километра, инвестиционна стойност от 9,5 милиарда евро и годишен капацитет от 55 милиарда кубически метра газ. Защото Кремъл всъщност не иска да финансира властите в Киев с милиарди евро от транзита на газ. Политическият натиск идва основно от Вашингтон: САЩ обсъждат от години възможните санкции срещу проекта. Американският президент Доналд Тръмп вече критикува остро Nord Stream 2. Неговата аргументация: Европа, особено Германия, ще влезе в зависимост от Русия. Вместо това той рекламира вноса на американски LNG газ. Но недоволство от проекта, в който участват руската \"Газпром\" и енергийните доставчици Engie, OMV, Shell, Uniper и Wintershall, има и в Брюксел. Въпреки че Европейската комисия не блокира строителството, тя иска да наложи нови правила, за да засили контрола си върху газопровода, като същевременно подпомага Украйна в преговорите за нов договор за газа. Настоящото транзитно споразумение изтича в края на годината. Досега Москва и Киев не успяват да се споразумеят за удължаване. Страните в конфликта не проявяват никакво желание за компромис в преговорите.", "date": "2019.05.17", "title": "Отлагат „Северен поток 2“ до средата на 2020 г."}
{"url": "https://www.24chasa.bg/novini/article/7459200", "text": "Газопроводът \"Турски поток\" ще влезе в действие по план на 31 декември независимо от натиска със санкции от страна на САЩ, заяви днес пред журналисти в Истанбул председателката на Съвета на Федерацията, горната камара на руския парламент, Валентина Матвиенко след среща с турския президент Реджеп Тайип Ердоган, предаде ТАСС. /САЩ / предприемат постоянно санкции не само срещу Русия, но и срещу своите съюзници. Например от днес, това вече е обявено, е отменен режимът на преференциални търговски отношения с Турция, каза Матвиенко в отговор на въпрос за възможно въздействие на санкциите на дадения проект, напомняйки, че \"Турция е съюзник на САЩ\", предаде БТА. Матвиенко изтъкна, че що се касае до \"Турски поток\", то неговата подводна част вече е завършена и има ясно разбиране, че на 31 декември, както е планирано, руски газ вече ще постъпи по \"Турски поток\".", "date": "2019.05.17", "title": "Москва: „Турски поток“ започва работа на 31 декември, въпреки американския натиск"}
{"url": "https://www.24chasa.bg/novini/article/7459216", "text": "Убитата 30-годишна жена от столичния квартал \"Орландовци\" е била прободена с нож в гърлото, а ръцете й са били вързани със свинска опашка, научи  Работи се по всички версии, засега няма заподозрени, заявиха от полицията. Жената, която е от ромски произход, има 9-годишен син, а мъжът й от дълги години работел в чужбина. Двамата са били разделени, но в момента той е в София и е привикан да дава показания. Близките на Пенка подозират, че виновни за смъртта й може да са охранители на бивш завод, който се намира в съседство. Гардовете заловили наскоро жената и брат й, защото ги заподозрели, че крадат желязо. След като пребили Пенка, те я остригали за назидание. Според съседите на Пенка тя е събирала железа, ровела по кофите и не е била конфликтна. Ползвала е наркотици и заради това е имала проблеми с полицията. Близките й обаче твърдят, че наскоро тя изкарала метадонова програма и вече била изчистена от дрогата.", "date": "2019.05.17", "title": "Убитата в \"Орландовци\" - прободена в гърлото и вързана със свинска опашка"}
{"url": "https://www.24chasa.bg/novini/article/7459228", "text": "Арестуваните роми за побой и грабеж на 83-годишен мъж от хасковското село Узунджово ще останат за постоянно в ареста. Това реши днес съдия Валентина Иванова от Районния съд в Хасково. Според разследващите престъплението е извършено вечерта във вторник /14 май/ в местността „Сърта“, където старецът отглеждал овце, предаде  Той чул лай на кучетата си и отишъл към кошарата да провери. При връщането си в караваната, в която нощувал видял двама мъже, единият от които с маска. Те му нанесли удари по лицето, завързали му ръцете и краката със сезал и му отнели 1000 лева, моторна резачка, телевизор, ръчен часовник и мобилен телефон. След като напуснали караваната я заключили отвън. Старецът успял да се отскубне след около три часа, след което е подаден сигнал в полицията. По-късно са арестувани двамата братя Митко и Георги Миткови, както и братовчед им Славчо Стефанов. Потърпевшият разпознал братята, тъй като преди време те работили при него. Първоначално единият от тях направил самопризнания. Така тримата роми на възраст между 21 и 25 години бяха изправени пред съда, където им бе гледана мярката за неотклонение. От държавното обвинение настояха младежите да останат в ареста, тъй като са събрани достатъчно доказателства, уличаващи ги в извършване на престъплението. Освен това братята са осъждани, а братовчед им няма документ за самоличност, никога не му е издавана лична карта. Те могат да се укрият и извършат друго престъпление, смятат от прокуратурата. Защитниците на обвиняемите пък пледираха клиентите им да бъдат освободени, защото според тях не са събрани достатъчно доказателства за авторството на престъплението. \"Много е удобно да им бъде преписано такова престъпление, защото са роми и двамата са осъждани\", заяви адвокатът Георги Зарчев", "date": "2019.05.17", "title": "Постоянен арест за ромите, били и ограбили възрастен мъж в Узунджово"}
{"url": "https://www.24chasa.bg/novini/article/7459235", "text": "Климатичните промени заемат все по-високо място сред факторите, които определят поведението на гласоподавателите в САЩ, сочи социологическо проучване, цитирано от Ройтерс и БТА. Близо 40 процента от анкетираните са заявили, че този проблем ще бъде решаващ за решението им за кого да гласуват на президентските избори през 2020 г. Резултатите показват, че кандидатите на Демократическата партия са под особен натиск да предложат решения за климатичните промени, каза директорът на комуникационната програма по климатичните промени на Йейлския университет Антъни Лейзеровиц, един от авторите на проучването. \"Това е наистина приоритетен въпрос за електоралната база на демократите\", посочи той. В него са били анкетирани над 1000 души. 38 на сто от тях са казали, че позицията на кандидата по глобалното затопляне ще бъде \"много важна\", когато трябва да решат за кого ще гласуват на изборите след 18 месеца. Глобалното затопляне се появи като електорална тема в САЩ през последното десетилетие, но едва напоследък стана централен въпрос, особено за Демократическата партия, каза Шон Хехт, изпълнителен съдиректор на института \"Емет\" по климатични промени и околна среда в Калифорнийския университет в Лос Анджелис. До момента двама от обявилите президентски кандидатури - Джей Инсли и Бето О'Рорк - са предложили конкретни програми по въпросите на климата, а сенаторката Елизабет Уорън е излязла с няколко специфични предложения. Останалите кандидати на демократите, включително един от фаворитите - сенаторът Джо Байдън, е под натиск да започне да говори по-конкретно за действия срещу глобалното затопляне, отбеляза Хехт. Той добави, че на миналите изори нито един кандидат не е предложил разгърната платформа по този проблем. Проучването констатира също така, че за 64 на сто от регистрираните избиратели на демократите въпросът е \"много важен\", срещу 34 процента за регистрираните като независими и само за 12 процента от републиканските избиратели.", "date": "2019.05.17", "title": "Климатичните промени стават все по-важна тема за американците"}
{"url": "https://www.24chasa.bg/novini/article/7459268", "text": "Турският президент Реджеп Тайип Ердоган заяви днес, че с нито един чуждестранен лидер няма контакти на такова високо ниво като с руския президент Владимир Путин. Това заяви днес председателката на руския Съвет на федерацията Валентина Матвиенко, цитирана от ТАСС и БТА. Президентът Ердоган се срещна в Истанбул с Валентина Матвиенко. Първото нещо, което каза Ердоган, бе, че с нито един друг лидер няма толкова интензивни контакти като с руския държавен глава Владимир Путин. Ердоган подчерта, че подобни отношения позволяват да се реагира оперативно на остри международни въпроси. Той изтъкна, че всички договорености, които се постигат на ниво президенти, включително в рамките на Съвета за сътрудничество на високо равнище, незабавно се изпълняват, каза Матвиенко пред журналисти след разговорите с Ердоган. По думите й срещата с Ердоган е била продължителна и конструктивна. Той изрази удовлетворение от увеличаването на двустранния стокообмен и засилването на икономическото сътрудничество. Той още веднъж изтъкна, че е сигурен, че плановете за достигане на двустранен стокообмен в размер на 100 милиарда долара са напълно реалистични, добави Матвиенко. По думите й Ердоган е дал положителна оценка на реализацията на проекта за газопровода \"Турски поток\" и изграждането на АЕЦ Аккую.", "date": "2019.05.17", "title": "Ердоган за Путин: С никой друг чуждестранен лидер няма контакти на такова високо ниво"}
{"url": "https://www.24chasa.bg/novini/article/7459289", "text": "Единство и отговорност. Това ще преследваме в работата си всички кандидати за евродепутати от листата на ГЕРБ и СДС. Единство – защото само сплотени можем да браним националния си интерес и го показахме – съпротивата срещу пакета „Мобилност“, двойните стандарти и др. Отговорност – защото пред хората не трябва да даваме неизпълними обещания, а само реално постижими резултати с дългосрочен ефект. Това каза водачът на листата на ГЕРБ и СДС за европейските избори Мария Габриел по време на осново предизборно събитие на ГЕРБ в Плевен. По думите на Мария Габриел висока активност на евровота означава и силен глас на България в Европа. „За мен е чест да бъда водач на най-силния екип от кандидати за евродепутати. Резултатите от нашата работа говорят сами за себе си. Предстоят обаче ключови месеци и на България трябват опитни хора като нас. Да, защитихме рекорден бюджет от 18 млрд. лв., но предстоят още преговори и изцяло от нас зависи дали ще затвърдим вече извоюваната победа“, обясни Мария Габриел. Според нея в европейския бюджет на България има послание към всеки регион и отрасъл. „На фона на това, че други държави ще получат с 8% по-малко за земеделие, ние ще запазим достойни нива на финансиране. Като цяло ЕС предлага изключително много възможности, но трябва да имаме добър екип в ЕП, който да се пребори за тях“, отчете Габриел, като подчерта, че й се иска в Европа да има повече малки проекти, носещи конкретни ползи на хората. „Такъв е проектът за безплатен интернет за българските и европейските общини. 170 български общини получиха ваучери за безплатен безжичен интернет на обществени места“, даде за пример тя. Мария Габриел отбеляза, че в Плевен има много пчелари, като ги увери, че и занапред може да разчитат на нея гласът им да се чува в ЕС. „На много места в страната има проекти, реазлизирани с европейски средства. Те правят държавата и живота ни по-красив. В ЕП ще продължа да работя за това регионите да се развиват и достатъчно средства да достигат до тях и да се използват по най-добрия начин. Чрез ЕС и здравната и образователната услуга могат да бъдат по-добри“, посочи Андрей Ковачев. Той бе категоричен, че на 26 май хората не трябва да дават шанс на онези, които вече многократно са се проваляли и са ни тласкали към катастрофи. „Всеки може да обещава преди избори, но отговорността изисква да казваш само реално изпълними неща. Нека да не рискуваме страната да се върне години назад в развитието си“, призова Ковачев. „Днес БСП предлага вицепремиера на Жан Виденов за евродепутат, а именно той фалира държавата нетолкова отдавна. Допуснем ли БСП да се върнат на власт – години ще ни трябват да се възстановим. Ние не сме като ДСБ и „Да, България“, които искат БСП да се върнат само и само да не е ГЕРБ, вместо да се вслушат в думите на Жозеф Дол за обединение на десните формации“, каза на свой ред Илия Лазаров от СДС – номер 17 в листата. „Ние започнахме европейския път на България, а ГЕРБ го продължиха. Тяхното дело е и наше“, завърши той. „България не трябва да се отклонява от единствения възможен път пред себе си – европейския. Нашите кандидати знят как да го постигнат и те заслужават подкрепа. ЕС инвестира в България 4 пъти повече средства, отколкото ние даваме за Съюза. Тези средства преобразяват българските региони, включително и плевенския. В нашата листа има професионалисти, хора с опит и характер. Хора, които знаят как да бранят българския интерес в Европа“, каза на свой ред общинският ръководител на ГЕРБ-Плевен Петя Василева.", "date": "2019.05.17", "title": "Мария Габриел в Плевен: Висока активност на изборите на 26 май ще означава силен глас на България в Европа"}
{"url": "https://www.24chasa.bg/novini/article/7459309", "text": "Куче в Северен Тайланд спаси бебе, което било заровено живо, вероятно от своята майка тийнейджърка, съобщи Би Би Си. Новороденото момче било изоставено от 15-годишната си майка, тъй като тя искала да скрие бременността си от своите родители, посочва Кучето Пинг Понг започнало да лае и копае в полето до село Бан Нонг Хам. След което собственикът му видял, че от пръстта се подава краче на бебе. Местните хора веднага откарали новороденото в болница, където лекарите го почистили и обявили, че то е здраво.", "date": "2019.05.17", "title": "Куче спаси бебе, заровено живо в Тайланд"}
{"url": "https://www.24chasa.bg/novini/article/7459114", "text": "\"Грийнпийс\" ще получи 2,7 млн. евро от Русия съгласно споразумение между правителството на Холандия и Москва, съобщи днес екологичната организация, цитирана от Ройтерс. Споразумението трябва да сложи край на неколкогодишни съдебни спорове, след като през 2013 г. руските власти конфискуваха кораба на \"Грийнпийс\" \"Арктик сънрайз\", плаващ под холандски флаг, и арестуваха 30 човека на борда. Руските власти завладяха кораба в международни води след протест срещу руска петролна платформа. Арестуваните бяха държани месеци наред в руски затвори и освободени малко преди Олимпиадата в Сочи през 2014 г., предаде БТА. Днес холандското външно министерство обяви, че е постигнало с руската страна \"пълно и окончателно споразумение\", чиито детайли не бяха разкрити като конфиденциални. Активистката от \"Грийнпийс\" Файза Аулахсен, която е лежала почти три месеца в руски затвор, каза днес пред Ройтерс, че споразумението е добра новина. \"Въздадено бе правосъдие и сега може най-накрая да затворим тази глава\", заяви тя. В писмо до парламента холандският министър на външните работи Стеф Блок пише, че с уреждането на спора с Русия \"Холандия успешно е защитила значимостта на мирния протест по море, включително в Арктика\". През юли 2017 г. международен арбитраж осъди Русия да плати на Холандия над пет милиона евро обезщетение за нанесени щети в събитията през 2013 г. Руската страна не призна присъдата на трибунала, припомни Ройтерс.. ТАСС цитира думи на Блок, който изразява задоволство от решаването на спора с Русия, която е признала, че \"не може в международни води да бъдат задържани кораби без основание и да бъдат арестувани хората на борда без причина\". Холандският министър казва, че \"Русия е проявила политическа воля за сътрудничество\" с Холандия. Руската агенция допълни, че на 18 септември 2013 г. \"Арктик сънрайз\" се е доближил до руската петролна платформа \"Приразломная\". Активистите на борда му са направили опит да се изкачат на платформата в знак на протест срещу добива на петрол в Арктика, но действията им били осуетени от руски граничари. Корабът е бил откаран на буксир до Мурманск, а активистите, сред които четирима руснаци, - арестувани. В края на ноември активистите са били пуснати под гаранция, а впоследствие амнистирани по случай 20-годишнината на конституцията.", "date": "2019.05.17", "title": "\"Грийнпийс\": Ще получим 2,7 млн. евро обезщетение от Русия за задържания кораб"}
{"url": "https://www.24chasa.bg/novini/article/7459137", "text": "Иcк зa кoнфиcкaция нa имyщecтвo зa 13 милиона лева oт оръжейния търговец Eмилиян Гeбpeв и cинa мy Xpиcтo e внecлa Антикорупционната комисия в Coфийcкия гpaдcки cъд. По иска вече е образувано гpaждaнcкo дeлo, потвърдиха за   от съда. Кoмиcиятa иска oтнeмaнe нa имoти и нa aвoapи пo бaнкoви cмeтки, което означава, че нейна проверка е установила несъответствие в декларираната от Гебрев и сина му собственост.", "date": "2019.05.17", "title": "КПКОНПИ иска конфискация на имущество на Емилиян Гебрев на стойност 13 млн. лв."}
{"url": "https://www.24chasa.bg/novini/article/7459146", "text": "Междинните парламентарни и местни избори във Филипините тази седмица бяха свързани с рядко срещана кметска надпревара, приключила с хвърляне \"ези/тура\", съобщи Асошиейтед прес. Сю Кудия бе обявена за новата кметица на градчето Арасели в провинция Палаван, след като спечели три хвърляния \"ези/тура\", залагайки на тура, предава БТА. Кудия, която е бивша кметица на градчето, и нейният съперник Ноел Беронио бяха получили по 3495 гласа на изборите. Подобна развръзка в кметска надпревара в страната е имало и през 2016 г.", "date": "2019.05.17", "title": "Определиха кмета на град във Филипините с хвърляне ези/тура"}
{"url": "https://www.24chasa.bg/novini/article/7459060", "text": "Австрийски свещеник, който подаде оставка от висока позиция във Ватикана, след като беше обвинен, че се опитал да целуне монахиня по време на изповед, е бил оневинен, съобщи Светият престол, цитиран от ДПА. В края на януари отец Херман Гайслер напусна поста си в конгрегацията по въпросите на вярата - отдел на Ватикана за санкциониране на свещеници насилници, предава БТА. Върховният трибунал на Апостолическата сигнатура - висшият съдебен орган на католическата църква, оневини Гайслер поради липса на убедителни доказателства, се казва в съобщението. Решението е било взето на 15 май. Бившата германска монахиня Дорис Вагнер през ноември осъди поведението на Гайслер, по време на проява в Рим, посветена на жертвите на сексуален тормоз от свещеници. Първоначално тя не каза името на свещеника, но по-късно потвърди самоличността му в интервюта в медии. \"Той ми каза, че много ме обича, че знае, че и аз го обичам и че макар да нямаме право да се оженим, има и други начини\", каза Вагнер за \"Нешънъл католик рипортър\". \"Той се опита да ме задържи и да ме целуне, но аз избягах от изповедалнята\".", "date": "2019.05.17", "title": "Ватикана оневини австрийски свещеник, обвинен, че се опитал да целуне монахиня"}
{"url": "https://www.24chasa.bg/novini/article/7459023", "text": "Съдът е одобрил споразумение, сключено между Районна прокуратура – Радомир и защитата на подсъдимия Х.И., обвинен за извършено от него престъпление по чл. 343в, ал. 2 от НК. Той се е признал за виновен за това, че около 22 ч. на 26.04.2019 г., на ул. „Отец Паисий“ в гр. Радомир, управлявал лек автомобил без шофьорска книжка. Два месеца по-рано му е било връчено наказателно постановление на началника на РУ – Костинброд за управление на МПС без съответното свидетелство. Въпреки това, в едногодишния срок от наказването му по административен ред, неправоспособният шофьор отново си позволил да шофира автомобил. На подсъдимия И. е наложено наказание от четири месеца „лишаване от свобода“ при първоначален „строг“ режим на изтърпяване. Определението на съда има последиците на влязла в сила присъда.", "date": "2019.05.17", "title": "Четири месеца затвор за шофьор, карал без книжка в Радомир"}
{"url": "https://www.24chasa.bg/novini/article/7459046", "text": "Японският милиардер и моден магнат Юсаку Маедзава е продал творби за над 8 милиона долара на търг на \"Сотбис\" в Ню Йорк, предаде Ройтерс. Маедзава е основател и изпълнителен директор на онлайн магазина за модни стоки Zozo. Бизнесменът успя да продаде картината \"Цветя\" на Анди Уорхол за 5,6 милиона долара. Получената цена значително превишава първоначалната оценка на лота - между 1,5 и 2 милиона долара, предаде БТА. Друга творба, предложена от Маедзава,\"Кости в движение\", дело на Ед Рушей, намери купувач за 2,4 милиона долара. По-рано този месец японският магнат съобщи в Туитър, че продава свои произведения на изкуството, тъй като нямал пари, защото водел прекалено разточителен начин на живот. Предприемачът често попадаше в светлините на прожекторите със своите прищевки. Преди време той плати 110 милиона долара за картина на Баския и купувайки си място като първи космически турист в космическия кораб на Илон Мъск, който ще прелети около Луната. Авоарите на Маедзава силно се свиха, след като акциите на Zozo се сринаха с 60 процента заради неудачни корпоративни решения, припомня агенцията.", "date": "2019.05.17", "title": "Милиардерът Юсаку Маедзава продал творби за над 8 млн. долара на търг в Ню Йорк"}
{"url": "https://www.24chasa.bg/novini/article/7459068", "text": "15 години в затвора трябва да лежи украинецът Роман Логвиненко, подсъдим за атентата с 2 гранатомета срещу Алексей Петров. Присъдата е на състав на Софийския градски съд с председател Николай Николов. Логвиненко беше признат за виновен като помагач в опита за убийство на Петров, но съдът го оправда по обвинението, че е подбудител и е организирал покушението. Според прокуратурата той е закупил колите, с които беше организирана атаката, като е осигурил и двата гранатомета, с които беше стреляно по бронирания автомобил на Петров. След присъдата съдия Николов каза, че годни доказателства има само за участието на Логвиненко като помагач в атентата, който улеснил извършителите, давал им и съвети. Липсват каквито и да е доказателства, че е склонил извършителите, както и че е осигурил гранатометите и колите, подчерта съдията. Покушението срещу Алексей Петров бе извършено с гранатомети на 29 октомври 2015 г. в София. Той пътуваше с шофьора си Стефан Борисов в брониран „Мерцедес S 500 гард“ и това е спасило живота им, защото снарядите не успели да проникнат в автомобила. Решението не е окончателно, Логвиненко може да обжалва пред Софийския апелативен съд. Той остава в ареста.", "date": "2019.05.17", "title": "15 г. затвор за украинец, участвал в атентата срещу Алексей Петров (Обновена)"}
{"url": "https://www.24chasa.bg/novini/article/7459078", "text": "Иван Томов загина в деня, в който преди година обявиха край на издирването на Боян Петров под Шиша Пангма. Двамата се познаваха доста добре, като имаха и съвместна експедиция преди 5 години, когато изкачиха Броуд Пийк. \"Познавахме се от доста време с Иван. Беше страхотен. Научих от негова позната, която живее в Англия\", сподели Радослава Ненова, жената до Боян Петров. Радослава и нейни съмишленици организират утре изкачване до Копитото в памет на Боян Петров. Любителите на планината ще се изкачат по неговата любима пътека за тренировки от Княжево до Копитото. Целта на организаторите е ежегодното изкачване в средата на май да се превърне в традиция. Началото е в 9 сутринта от Княжево. Иван Томов е третият българин, покорил Лхотце след Христо Проданов и Атанас Скатов.", "date": "2019.05.17", "title": "Иван Томов загина в деня, в който спряха да търсят Боян Петров преди година"}
{"url": "https://www.24chasa.bg/novini/article/7459080", "text": "Мнозинството от хората в големите европейски страни се опасяват, че Европейският съюз може да се разпадне в следващите 20 години. Това сочи изследване на Европейския съвет за външна политика, цитирано от  . Според него дни преди изборите другата седмица европейците подкрепят Евросъюза и се страхуват от евентуалното му разпадане. От изследваните 14 страни 10 - включително Франция (58%), Германия (50%), Италия (58%), Холандия (52%), Полша (58%), Румъния (58%), и Словакия (66%) - са отговорили положително на въпроса дали смятат, че разпадането е вероятно в идните 2 десетилетия. Такива притеснения изпитват и голяма част от хората в Швеция (44%). Проучването сред 60 хил. гласоподаватели е извършено от YouGov по поръчка на ЕСВП. То показва, че между една четвърт и една трета от респондентите - вярващи, че може да има война между страни членки - възприемат Европа като терен на съревнование, а не на сътрудничество.", "date": "2019.05.17", "title": "Проучване: Европейците се страхуват, че ЕС може да се разпадне до 20 години"}
{"url": "https://www.24chasa.bg/novini/article/7459089", "text": "Бургаският окръжен съд задържа за срок от 40 дни по искане на прокуратурата   в размер на 500 хил. долара и 19 млн. рубли. След като чу присъдата тя се разплака на излизане от залата. \"Не искам да бъда екстрадирана в Руси, там ме заплашват с физическа разправа\", заяви преди това в съда рускинята и помоли за домашен арест. Морева твърдеше, че в родината й дори била нападната с нож от случаен човек и поиска да остане в България, за да се защити пред съда. \"Съжалявам, става въпрос за много пари, поне за България, за Москва - не знам. Не казвам, че сте го направили, но...\", обърна се съдия Захарин Захариев към Елена. Според окръжният прокурор Георги Чинев има опасност Елена Морева да се укрие и в подкрепа на тезата си добави, че е напуснала Русия, бягайки от тамошното правосъдие, което я издирва с Интерпол. \"Наред с това механизмът на реализираната престъпна деятелност и стойността на предмета й, мотивират становище за липса на формирано у нея правосъзнаване и оправдава извод за реална опасност тя да извърши престъпление\", се казва в мотивите на държавното обвинение. В подкрепа на Морева защитата обясни, че не неосъждана, има недвижим имот в България, съдружник е в две дружества и има намерение да се развива в България. Освен това страдала от исхемична болест на сърцето, хипертония, дискова херния и други заболявания, а при редовните си явявания пред миграционните власти у нас никой не я информирал, че я издирват.", "date": "2019.05.17", "title": "Рускинята Елена задържана за 40 дни в Бургаско, обвиняват я в измами за милиони"}
{"url": "https://www.24chasa.bg/novini/article/7459104", "text": "Благодарение на европейските фондове, малките и средни предприятия имат възможност да внедряват иновации в производството и така да станат по-конкурентоспособни. Затова е важно да се инвестира и в цифровите умения на работната сила, за да управляват новите машини. Предстоят важни месеци, в които ще се гласува окончателно следващия 7-годишен бюджет на Европейския съюз. За да защитим нашите предприятия и ги подкрепим да растат, България трябва да изпрати в Европейския парламент отбор, който знае как да отстоява позиции и национален ето интерес. Отбор като нашия на ГЕРБ и СДС. Това каза днес в Ловеч водачът на листата на ГЕРБ и СДС Мария Габриел, която посети предприятието за тапицирана мебел „Велга“. Тя бе посрещната от собствениците братята Дочеви. Фирмата ни е 30-годишна, тръгнали сме от нулата, тук всичко е изградено от нас с нашите ръце. Това е частна семейна фирма, в която работят и нашите семейства. През годините сме ползвали европейски средства по 7 проекта, предимно за повишаване квалификацията на нашите работници. Тук няма текучество, ние уважаваме хората, които работят в предприятието, както и те уважават нас. Тук не се краде, дали сме социални придобивки на всички, и сигурно затова хората, които работят тук, остават. Помислили сме и за това при пенсиониране, нашите работници да получат от фирмата по 50 лв за всеки месец работа във „Велга“. Това сигурно също има значение те да остават и да съдействат развитието на фирмата ни. Това разказа пред Мария Габриел Лазарин Дочев.", "date": "2019.05.17", "title": "Мария Габриел в Ловеч: За да защитим нашите предприятия, в ЕП ни трябва отбор, който знае как се отстоява национален интерес"}
{"url": "https://www.24chasa.bg/novini/article/7459128", "text": "Турският президент Реджеп Тайип Ердоган заяви, че Турция ще изпълни договора за купуване от Русия на зенитно-ракетните системи С-400. Това съобщи днес председателката на руския Съвет на федерацията Валентина Матвиенко, цитирана от ТАСС и БТА.  Президентът Ердоган се срещна в Истанбул с Валентина Матвиенко. Ердоган засегна темата за С-400, като каза, че на Турция се оказва безпрецедентен натиск по въпроса и той продължава, посочи Матвиенко. Тя добави, че турският президент е заявил, че няма да има никакви промени по този въпрос и Турция ще изпълни подписаното споразумение. По думите й Ердоган е казал още, че не вижда никакви основания за отказ от ангажиментите си по този договор.", "date": "2019.05.17", "title": "Ердоган заявил, че Турция ще изпълни \nдоговора за купуване на руските системи С-400"}
{"url": "https://www.24chasa.bg/novini/article/7459147", "text": "Паундът се срина до четиримесечен минимум спрямо долара, след като преговорите за Брекзит между консерваторите и лейбъристите се провалиха. По-рано днес лидерът на опизицията Джереми Корбин обяви, че няма постигнат резултат от продължилите няколко седмици преговори с екипа на премиера Тереза Мей, съобщи  Тя търсеше подкрепа от опозицията за прокарването на споразумението за излизане на Великобритани яот ЕС през парламента, тъй като договорената от нея сделка бе отхвърлена три пъти в Камарата на общините. До обяд днес паундът бе с 0.33% по-нисък спрямо долара до 1.2756 долара и на път да отбележи най-лошата си седмица в годината. Паундът е с 1,85% по-нисък тази седмица, като това е най-резкия спад от февруари миналата година, когато беше отбелязал спад с повече от 2%. Падането му отразява цената за инвеститорите при по-висок шанс Великобритания да напусне ЕС без сделка, смятат анализатори. \"Докато преговорите с лейбъристите продължаваха, пазарът беше малко по-уверен, че митническият съюз на ЕС или нещо подобно на статуквото ще бъде резултатът\", каза Еймиър Дейли, валутен стратег в Macquarie Bank. \"Сега фокусът е насочен към способността на министър-председателя да запази лидерството на консерваторите, или може би на нейно място да дойде по-евроскептичен лидер на партията\", каза тя. Спрямо еврото паундът отбеляза най-ниското си ниво от 15 февруари насам, като поевтиня с 0,3% до 1,1419 евро.", "date": "2019.05.17", "title": "Паундът се срина след неуспеха на разговорите за Брекзит"}
{"url": "https://www.24chasa.bg/novini/article/7459154", "text": "Само часове преди да загине алпинистът Иван Томов в Хималаите е почел паметта на своя приятел Боян Петров. \"Благодаря ти за всички хубави и трудни моменти, през които преминахме рамо до рамо. Почивай в мир, Бояне\". Това е написал Томов във фейсбук на 16 май в 12:41 часа, като е публикувал и клип, посветен на Петров. Иван умира няколко часа по-късно в  . Двамата изкачват заедно връх Броуд Пик (8047 м), който е дванадесетият най-висок в света, през 2014 г. Иван Томов е загинал заради мозъчен оток. По време на спускането започнал да получава затруднения с дишането и в 4-ти лагер му е бил даден кислород и дексаметазон. Там прекарал нощта. Въпреки че е успял да слезе още малко, той умира малко под 4-ти лагер.", "date": "2019.05.17", "title": "Последният пост на Иван Томов: Благодаря ти за хубавите и трудните моменти, Бояне (Видео)"}
{"url": "https://www.24chasa.bg/novini/article/7459163", "text": "КПКОНПИ извърши проверката на ежегодните декларации, подадени през 2018 г., и на встъпителните и финалните декларации за имущество и интереси, подадени през периода от месец януари до месец септември 2018 г., съобщиха от пресцентъра на антикорупционната комисия. Проверката е извършена по отношение на: ¦ 5 116 задължени лица, с ежегодна декларация; ¦ 3 568 задължени лица, с встъпителна декларация за имущество и интереси; ¦ 400 задължени лица, с финална декларация за имущество и интереси. Проверката на имуществените декларации обхваща, освен задължените лица, техните съпруг/а, лицето, с което се намират във фактическо съжителство на съпружески начала, и ненавършилите пълнолетие деца. В съответствие с разпоредбите на ЗПКОНПИ, освен проверка на имотното състояние, се извърши проверка и на интересите, изпълнена за всички лица, подали встъпителни декларации, което е ново изискване на закона. В хода на проверката, Комисията установи несъответствия за лица, заемащи висши публични длъжности от всички категории от обхвата на закона: министри; народни представители; кметове, председатели на общински съвети и главни архитекти на общини; изпълнителни директори и управители на болнични заведения; ректори на университети; лица, упълномощени по реда на Закона за обществените поръчки за провеждане на процедурите и сключване на договорите; ръководители на бюджетни организации, които изпълняват функции на органи за финансово управление и контрол на средства от Европейските фондове и програми; началници на митнически пунктове; директори на държавни горски и ловни стопанства; председатели и заместник - председатели на държавни агенции и комисии и други. За общо 738 задължени по закона лица проверката приключи с доклад за несъответствие. Докладите съдържат данни за недекларирани притежавани и придобити: ¦ дялови участия; ¦ доходи от трудови правоотношения; ¦ парични средства по банкови влогове и банкови сметки; ¦ дадени обезпечения в размер на милиони лева/евро; ¦ притежавани имоти; ¦ участия в органи на управление или контрол на търговски дружества, на юридически лица с нестопанска цел и извършване на дейност като едноличен търговец. В изпълнение на разпоредбите на ЗПКОНПИ, Комисията е уведомила писмено лицата, за които проверката е приключила с доклад за несъответствие, които е следвало в 14-дневен срок да отстранят констатираното несъответствие, като подадат пред Комисията коригираща декларация на основание чл. 46, ал. 1 от закона, или направят писмени възражения, посочвайки доказателства в тяхна подкрепа. В резултат, на което: ¦ 637 задължени лица са подали коригираща декларация; ¦ 98 задължени лица не са подали коригираща декларация; ¦ 35 задължени лица са подали коригираща декларация и са декларирали пред Комисията, че не желаят да бъде публикувана информацията относно лицето, с което се намират във фактическо съжителство на съпружески начала и за което лице е установеното несъответствието; ¦ 3 задължени лица са подали непълна коригираща декларация и са декларирали пред Комисията, че не желаят да бъде публикувана информацията относно лицето, с което се намират във фактическо съжителство на съпружески начала и за което лице е установеното несъответствието.", "date": "2019.05.17", "title": "КПКОНПИ провери декларациите на властта, 738 - с несъответствия"}
{"url": "https://www.24chasa.bg/novini/article/7459048", "text": "Премиерът Бойко Борисов благодари на инвеститори и работници при откриването на нови производствени мощности в металургичен завод в Шумен, един от големите производители на алуминий. С въвеждането в експлоатация на нова 2500-тонна преса, част от инвестиционната програма на предприятието, ще се разкрият и 100 нови работни места. Това бе съобщено на официалната церемония. Сред официалните гости бяха вицепремиерът Томислав Дончев, министърът на финансите Владислав Горанов, народни представители, представители на местната и държавната власт, на различни организации, партньори и клиенти на компанията, предаде БТА. Борисов благодари на инвеститорите, отбелязвайки размера на направеното вложение в производствени мощности и работните места, които ще бъдат разкрити след него. \"И тези, които говорят за инвестициите в България, ги каня с мен да дойдат в Кърджали, в Русе, днес в Шумен, да видят реалната индустриализация и икономика на страната. Защото тези заводи правят високия брутен вътрешен продукт\", каза на церемонията Борисов. Той благодари и на работниците. \"Инвеститори нямаше да има, ако нямаме така високо квалифицирани, трудолюбиви и дисциплинирани работници, но те са тук, благодарение на вас и труда ви\", посочи Борисов. Той изрази надежда, че работниците ще получават и адекватни заплати за труда си. \"Това е точка първа след образованието в нашата програма - високите доходи\", допълни премиерът. Той каза още, че през есента на следващата година - през октомври, ноември, новите отсечки на АМ \"Хемус\" - до Търговище и от София до Плевен и Ловеч, ще бъдат завършени и ще се продължи работата по другите участъци на магистралата, в двете посоки.", "date": "2019.05.17", "title": "Борисов в Шумен: Инвеститори нямаше да има, ако нямаме такива трудолюбиви работници"}
{"url": "https://www.24chasa.bg/novini/article/7459001", "text": "Във Великобритания предполагаем член на нелегална неонацистка групировка бе осъден на доживотен затвор за планиране на убийство на депутатка, съобщи Асошиейтед прес. Джак Реншо се призна за виновен, че е купил мачете и е възнамерявал да убие депутатката от Лейбъристката партия Роузи Купър и че заплашвал да убие полицай. Съдийката от Върховния съд Мора Макгоун каза днес на Реншо, че само доживотен затвор може бъде адекватно наказание за неговото престъпление, предаде БТА. Купър изрази надежда, че за последен път политик бива застрашен. \"Вярвам, че днес бе въздадено правосъдие. Не за мен лично, а за всеки депутат и държавен служител, за нашия демократичен начин на живот, който ни дава привилегията да говорим свободно, без да се боим от насилствено възмездие\", каза тя. ", "date": "2019.05.17", "title": "Доживотен затвор получи неонацист, купил мачете с намерение да убие депутатка"}
{"url": "https://www.24chasa.bg/novini/article/7459025", "text": "До края на август трябва да приключи реконструкцията на релсовия път по ул. \"Каменоделска\". Това съобщиха от пресцентъра на Столична община (СО). От там уточняват, че предстои от 20 май Национална компания железопътна инфраструктура (НКЖИ) да започне ремонт на моста, под който минава ул. \"Каменоделска\". По време на ремонта движението под моста ще се осъществява само в едното платно. По-рано днес заместник-кметът на Столична община Дончо Барбалов провери ремонта на трамвайния релсов път по ул. \"Каменоделска\". Реконструкцията се извършва в участъка от кръстовището с бул. \"К. Стоилов\" до крайното трамвайно ухо при \"Орландовци\". Тя се осъществява в изпълнение на проект: \"Интегриран столичен градски транспорт - фаза II\". Безвъзмездната финансова помощ е по ОП \"Региони в растеж\" 2014-2020, а стойността на договора е 6,8 млн. лв. без ДДС. От пресцентъра уточняват, че строителните работи по проекта са започнали през ноември миналата година, но са били спрени заради лоши метеорологични условия. Възобновяването им е от 15 март тази година. Релсовият път по ул. \"Каменоделска\" обслужва три трамвайни линии - 3, 4 и 18. Докато трае ремонтът е осигурен автобусен транспорт. Проектът включва още ремонт на пътното платно, полагане на нов асфалт, пренареждане на гранитните бордюри и подмяна на съществуващите лети бордюри със средни бетонови бордюри. Изгражда се 1 км изцяло нов уличен водопровод и ново улично осветление.", "date": "2019.05.17", "title": "До края на август приключва ремонта на релсите по ул. \"Каменоделска\""}
{"url": "https://www.24chasa.bg/novini/article/7459036", "text": "При взета проба за лабораторен анализ за целите на официалния контрол Българската агенция по безопасност на храните (БАБХ) установи високо съдържание на олово в продукт „Куркума“ с произход Индия. БАБХ е предприела необходимите действия за забрана и изтегляне на наличните количества от пазара. Това съобщиха от пресцнентъра на Агенцията. Продуктът е разпространен от фирма „Булгар лук“ ООД до следните получатели: „А И К 2000 ООД“, „БГ ПАРТНЕРС“, „БИОСЕТ ООД“, „БОТАНИКЪЛ ЕУ ООД“, „ВЕСЕЛИНА ТРЕЙД – ЕООД“, „ВИТАЛ ООД“, „ДЕМИ - EЛЕНА АНДРЕЕВА 61 ООД“, „ДЕНИТО ООД“, „ДИОПТРА ЕООД“, „ДРОГА БГ ЕООД“, „ЕЛЕЙА ЕООД“,„ИДЕАЛ ПРОДУКТ ООД“, „КИС 2000 ЕООД“, „ЛИБОР КОМЕРС ООД“, „НАЙС-ОРИНДЖ ЕООД“, „ПВН ИНГРИДИЕНТС ООД“, „ПРИМА ФУУД АД“, „ТАЛАР ФУУДС ЕООД“, „ХЕБЪР ЕАД“, „ХЪРС КОМЕРС ЕОО“. Фирма „Биосет“ ООД е опаковала продукта в потребителски опаковки от 10 г, 200 г, 500 г и 1000 г с партиден номер L 1048. В тази връзка БАБХ предупреждава потребителите, закупили такива продукти, да не ги консумират, и приканва, по възможност, да ги върнат на търговеца, от който са ги закупили.", "date": "2019.05.17", "title": "Откриха олово в куркума от Индия, изтеглят я от пазара"}
{"url": "https://www.24chasa.bg/novini/article/7458731", "text": "Министърът на търговията на Турция Рухсар Пекджан смята решението на САЩ за прекратяване на преференциалния търговски режим за Турция за препятствие за постигане на по-голям двустранен стокообмен, предаде ТАСС. Изключването на Турция от системата за преференции противоречи на нашите усилия за постигане на стокообмен в размер на 75 милиарда долара, написа днес Пекджан в Туитър. По думите й Анкара очаква отстраняване на всички препятствия в сферата на търговията. САЩ обявиха вчера, че прекратяват преференциалния търговски режим за Турция, изключвайки я от списъка на развиващите се страни. Решението влиза в сила от днес, 17 май, припомня БТА. Турция бе сред 120-те страни, участващи в схемата за преференции, която е най-старата и най-голяма търговска преференциална програма на САЩ. Същевременно министърът на търговията на Турция Пекджан посочи днес още, че решението на Вашингтон да намали наполовина митата за внос на турска стомана до 25 процента представлява \"положителна стъпка\", информира ДПА. Ще продължим с решителност да полагаме усилия за увеличаване на двустранния стокообмен със САЩ, които са важен партньор за нас, заяви Пекджан.", "date": "2019.05.17", "title": "Турция критикува решението на САЩ за прекратяване на преференциалния търговски режим"}
{"url": "https://www.24chasa.bg/novini/article/7458760", "text": "Устройство, поставено на банкомат в центъра на Добрич, е открито на 17 май около 10,50 ч. – съобщават от Областнастна дирекция на МВР. В полицията е получено съобщение за извършена интервенция на АТМ устройство, намиращо се на ул. „България” в града. При оглед на място е установено техническо средство, чрез което се придобива информация за съдържанието на банковите карти. По случая е образувано досъдебно производство.", "date": "2019.05.17", "title": "Хванаха поставен „скенер” на банкомат в Добрич"}
{"url": "https://www.24chasa.bg/novini/article/7458781", "text": "Специалисти от института \"Смитсониън\" за тропически изследвания в САЩ откриха няколко нови вида личинки на форониди, чиито възрастни форми са неизвестни, съобщи Физ.орг. Зоолозите взели проби от планктон в Панамския залив и близо до архипелага Бокас дел Торо в Карибско море. Били открити 50 личинки на форониди - червеобразни безгръбначни, които имат пипала и живеят в хитинови тръбички, захванати с единия си край в тинята или пясъка. ДНК анализът позволил да бъдат идентифицирани 3 вида в Панамския залив и други 4 в Карибско море, предава БТА. При това определени ДНК-участъци у всеки от откритите видове се оказали уникални сред геномите, съхранявани в базата данни GenBank, в която е представена ДНК на над 300 хиляди организми. Това показва, че учените са попаднали на нови видове, но идентифицирането на възрастните им форми може да отнеме години. Възможно е също възрастните им форми никога да не бъдат открити, тъй като за начина на живот на тези безгръбначни се знае съвсем малко. Личинките на форонидите са свободно плаващи, докато възрастните им форми са захванати за морското дъно. Това обяснява защо е по-лесно форониди да бъдат открити под формата на личинки, отколкото в полова зрялост.", "date": "2019.05.17", "title": "Учени откриха неизвестни досега морски същества"}
{"url": "https://www.24chasa.bg/novini/article/7458793", "text": "Четиринадесет подсъдими получиха многократни присъди доживотен затвор за две бомбени нападения през декември 2016 г. край стадион Водафон Арена в Истанбул, отнели десетки човешки животи, съобщи Ройтерс, като се позовава на Анадолската агенция. Общо 47 души загинаха при терористичните нападения, предимно служители на силите за сигурност, а 166 бяха ранени, предава БТА. Нападенията бяха извършени след футболен мач между отборите на Бешикташ и Бурсаспор. Едната от взривените бомби бе поставена в кола, а другата бе взривена от атентатор-самоубиец. Отговорност за кървавия атентат пое групировката Ястреби за свободата на Кюрдистан (ТАК), свързана с Кюрдската работническа партия (ПКК). Всеки от четиримата подсъдими, за които се смята, че са участвали в планирането на терористичния акт, е получил по 47 доживотни присъди и по 4890 години лишаване от свобода. Зозан Кутум, Мехмет Емин Тьоре, Гюлсен Бахадър и Туфан Бейхан бяха осъдени за \"разрушаване на единството на държавата и целостта на страната\" и за \"планиране и предумишлено убийство\" на голям брой лица, информира турската телевизия СиЕнЕн-Тюрк. Други десет души също бяха осъдени на доживотен затвор за \"разрушаване на единството на държавата\", посочва Ройтерс. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Над 40 хиляди души загинаха при въоръжения конфликт.", "date": "2019.05.17", "title": "40 осъдени на доживотен затвор заради атентати в Турция"}
{"url": "https://www.24chasa.bg/novini/article/7458757", "text": "Чатове между Андреа и Джени Суши - американката, която Кобрата си позволи да целуне след мача с румънеца Богдан Дину в края на март, бяха разпространени в социалната мрежа от шеф на Сушито във \"Вегас Спорт Дейли\" Майк Диксън. \"Знае ли майка ти какъв боклук си? Уличница и к**ва\", пише Андреа в едно от многобройните си съобщения до Суши. От скрийншотовете личи, че Джени Суши не е разрешила чата - инстаграм позволява потребителят да вижда съобщенията, но ако не ги позволи, при човека отсреща те стоят като непрочетени. Това вероятно още повече е озлобило Андреа и тя продължава: Big Kurva, U can spell in Wiki what Kurva means. Всъщност я праща в \"Уикепедия\" да провери значението на думичката. Словестният двубой между двете жени се случва два дни, след като Спортната комисия на щата Калифорния отне лиценза на Кубрат Пулев за 6 месеца, считано от датата на целувката с Джени Суши на 23 март, Американката Джени Суши предприе поредна уронваща престижа на Кобрата стъпка - насочена директно към приятелката му Андреа. Това от своя страна постава и боксьора в неприятна ситуация. След края на изслушването на 14 май, Суши разкри пред медиите зад Океана, че е била подложена на кибертероризъм от страна на чалга дивата. Андреа \"бомбардирала\" профила на Дженифър Равало, както е истинското име на американската репортерка, със срамни обиди.", "date": "2019.05.17", "title": "Андреа напада Джени Суши в срамен чат"}
{"url": "https://www.24chasa.bg/novini/article/7458809", "text": " се е прибрала при родителите си, след публикации в медиите, съобщиха от пресцентъра на ОД на МВР. По-рано днес тя бе обявена за издирване от полицията, по молба на родителите й, след като напуснала дома си на 14 май, за да отиде на училище и от тогава била в неизвестност.", "date": "2019.05.17", "title": "Издирваното 15-годишно момиче от Шумен се е прибрало при родителите си"}
{"url": "https://www.24chasa.bg/novini/article/7458773", "text": "От три седмици са спрени доставките на суровини през най-големия петролопровод от Русия за Европа. Темата обаче - кой знае защо - не тревожи нито ЕС, нито засегнатите страни, а цените растат ли, растат, пише  . За поскъпването на горивата в Германия и много други страни в Централна Европа си има дежурно обяснение: то се дължи на американското петролно ембарго срещу Иран, както и на напрежението в района на Персийския залив. Малцина обаче предполагат, че може да има и друга причина за поскъпването: прекратяването на доставките на петрол от Русия за страните от ЕС през тръбопровода \"Дружба\". Мнозина на Запад дори не са чували, че подобен тръбопровод съществува. Точно в това е проблемът! В ЕС, чийто най-голям енергиен доставчик е Русия, от години насам се води дебат за сигурността на доставките. От месеци горят страстите около \"Северен поток-2\", а Брюксел дори промени някои закони, за да се защити от реалните или предполагаеми опасности, произтичащи от строящия се руски газопровод. Но ето, че временно отпадна най-важният път за доставките на руски петрол за редица страни в Европа - Германия, Полша, Унгария, Словакия и Чехия. А какво прави Европа? Нищо! Изглежда никой не се вълнува особено от тази тема. Вярно е, че някои водещи медии пуснаха кратки съобщения, когато в края на април се разбра, че по тръбата тече замърсен с отровни хлориди петрол, и че тези съединения ускоряват корозионните процеси, в резултат на което доставките бяха спрени. Много бързо след това обаче темата беше напълно забравена. Единствено агенция Ройтерс продължи да следи случващото се около най-голямата катастрофа в историята на руската петролна индустрия, която може да има сериозни последици също и за европейските енергийни доставки. Междувременно Русия обяви, че е възстановила подаването на петрол по тръбопровода „Дружба“, но докато той стигне до страните от Централна и Западна Европа ще трябва да мине още време. След проведена в Братислава среща на европейските фирми-оператори на тръбопровода агенция Ройтерс съобщи на 14 май, че не е ясно кога доставките на суровината ще се възстановят в пълен обем. Няма яснота и за това каква ще бъде съдбата на огромните количества замърсен петрол, които са задръстили хиляди километри от тръбопровода - между другото един от най-дългите в света. Тези няколко цифри дават по-ясна представа за мащабите на катастрофата: в тръбопровода \"Дружба\" са проникнали до 5 милиона тона, (около 37 милиона барела) замърсен суров петрол, колкото е капацитетът на целия тръбопровод за един месец. За сравнение: унгарската петролна компания MOL се ангажира да изхвърли 100 хиляди тона от негодната суровина, а украинският енергиен доставчик Ukrtransnafta твърди, че ще са му нужни между 4 и 6 месеца време, за да изпомпа около 350 хиляди тона от замърсения петрол към Унгария и Словакия, където да бъдат складирани или унищожени. А трябва да се има предвид, че южното разклонение на петролопровода – до тези две страни и до Чехия, е по-маловажното в случая. Северния участък на тръбата преминава през Беларус и Полша, за да стигне до Германия, която е третият най-голям купувач на руски петрол в света. В полския участък от тръбопровода, по информация на Ройтерс, има 1,2 милиона тона замърсен петрол. И докато те блокират тръбата, германските рафинерии в Шведт и Лойна, които снабдяват с горива източните германски провинции и столицата Берлин, ще трябва да внасят суровина с кораби - през пристанищата Гданск и Росток. Това, разбира се, ще увеличи драстично разходите им и възниква въпросът дали те няма да бъдат прехвърлени върху последния във веригата - крайните потребители на горива. И още въпроси: ще породи ли тази извънредна ситуация недостиг на горива в Полша и трите балтийски републики? От белоруската рафинерия в Новополоцк, която снабдява въпросните страни с горива, съобщават, че заради замърсяването на тръбопровода са в състояние да произвеждат само половината от договорените количества суровина. Не е ясно и каква ще бъде съдбата на най-малко 10-те танкера, превозващи от руското балтийско пристанище Уст-Луга замърсен петрол, който никой не иска да вземе? Три от тези танкери вече се намират в пристанището в Росток. Както се вижда, темата има много аспекти и поражда все повече въпроси. Но изглежда натискът върху политиката и бизнеса не е достатъчно силен, за да ги принуди да отговорят на всички тези въпроси. Петролната индустрия, която прилича на затворено общество от взаимно свързани фирми, засега мълчи и прави всичко по силите си да отклонява всички журналистически въпроси. А политиката повтаря мантрата си, че снабдяването с горива било сигурно. Експертите също предпочитат да си мълчат и да не отварят дума за възможните последици от това, че по старите железни тръби на \"Дружба\" текат отровни съединения. Човек остава с впечатлението, че никой в Европа в момента не желае да се захване с тази парлива тема. Ако обаче Германия или ЕС наистина са така загрижени за сигурността на енергийните доставки, както твърдят, е крайно време да се занимаят с проблема за нефтопровода \"Дружба\".", "date": "2019.05.17", "title": "Фиаското с руския петролопровод \"Дружба\""}
{"url": "https://www.24chasa.bg/novini/article/7458823", "text": "Близо 400 ученици от Габрово, Дряново, Севлиево и Трявна присъстваха днес, 17 май, на показа на въоръжение, техника и на демонстративните стрелби, организирани от Националния военен университет „Васил Левски“ на стрелковия учебен полигон „Беляковец”. Курсантите от университета представиха пред младите си приятели тактико-техническите данни на различните машини и оръжие. Освен статичния показ на бронетанкова, инженерна, химическа техника, техника за логистична поддръжка, бяха представени въоръжение и екипировка в Българската армия. Учениците разгледаха образци на леко стрелково оръжие, зенитна установка, лека пехотна огнехвъргачка, запознаха се с техническите средства за ядрена химическа и биологическа защита, както и със средствата на инженерното осигуряване. Военнослужещите от Националния военен университет им демонстрираха скатаване на парашут, маскировка и оборудване на място за снайперист. Те проведоха демонстрации на стрелба с леко стрелково оръжие.", "date": "2019.05.17", "title": "Стотици ученици се запознаха с оръжията за ядрена и биологическа защита"}
{"url": "https://www.24chasa.bg/novini/article/7458822", "text": "Окръжния съд в Силистра е признал за виновен Георги Митев и налага наказание две години и четири месеца лишаване от свобода, отлагайки изтърпяването му за срок от пет години. Осъденият трябва да заплати глоба в размер на пет хиляди лева и е лишен от правото да заема ръководна длъжност в структурите на „Северноцентрално държавно предприятие“ – Габрово за срок от три години. Присъдата на Окръжен съд подлежи на обжалване или протест пред Варненски апелативен съд. Припомняме, че миналата година, през ноември, в качеството си на длъжностно лице, заемащо отговорно служебно положение - директор, той е поискал дар - парична сума в размер на 4 500 лева и е приел такъв - парична сума в размер на 4 600 лв., който не му се следва, от лице, служител на търговско дружество от град Дулово. Митев е поискал сумата за да не извърши действия по служба, а именно: да не осъществи контрол свързан с предмета на дейност на „Горско стопанство” - Силистра съгласно Закона за горите като разпореди на своите подчинени горски служители да не осъществяват контрол, да не извършват проверки, да не съставят Актове за установяване на административно нарушение и да не спират дейност по дърводобив в землищата на село Алеково и град Алфатар, област Силистра, по отношение на търговското дружество. По искане на подсъдимия съдът е разгледал делото по реда на съкратено съдебно следствие. Георги Митев е признал изцяло фактите, изложени в обстоятелствената част на обвинителния акт и се е признал за виновен. Окръжна прокуратура-Силистра е поддържала обвинението съгласно внесения обвинителен акт и е пледирала налагане на наказание по вид „лишаване от свобода“ в размер над минималния, което да се намали с една трета, съобразно разпоредбите на съкратеното съдебно следствие и се отложи изтърпяването му за максимален изпитателен срок. Поискано е било и налагане на наказание по вид „глоба“, съответстващо както на размера на сумата предмет на престъплението, така и на средния размер определен от законодателя. Допълнително прокуратурата пледира и за налагане на наказание „лишаване от права“. В същото време от Прокуратурата са посочили и че са на лице и смекчаващи отговорността обстоятелства-чистото съдебно минало и направените самопризнания на подсъдимия.", "date": "2019.05.17", "title": "Шефът на горското в Силистра признат за виновен за поискан и получен подкуп"}
{"url": "https://www.24chasa.bg/novini/article/7458857", "text": "Кандидатите за евродепутати от листата на ГЕРБ и СДС Мария Габриел, Ева Майдел, Андрей Новаков, Андрей Ковачев и Йоана Йончева-Фильова ще се срещнат с граждани в различни райони на София на 18 май (събота). Кандидатът за евродепутат Андрей Ковачев ще присъства на спортен празник \"Споделени игри\", който ще се проведе в местността \"Игликина поляна\". Благотворителната инициатива цели да предизвика повече толерантност и ангажираност към проблемите на хората в неравностойно положение. Събитието е в 11.30 часа в ПП Витоша, местност „Игликина поляна“ Кандидатът за евродепутат Андрей Новаков ще присъства на награждаването на \"Маратон под наслов „Движението е здраве“, посветен на Световния ден на движението за здраве. Стартът е пред централния вход пред езерото Ариана. Финалът на надпреварата е на тенис кортовете пред зала София в 11.30 часа. Кандидатите за евродепутати Андрей Новаков и Йоана Йончева-Фильова ще присъстват на курбан за здраве и успех и празник „България в обединена Европа“ в парка при езерото Дружба в район Искър. Събитието е от 11,00 часа. Кандидатът за евродепутат Ева Майдел ще се срещне с граждани на открита приемна на бул. Витоша и ул. Патриарх Евтимий. Тя ще разговаря с граждани между 12:30-13:30 часа. По-късно Ева Майдел ще се срещне с граждани в парка срещу районната администрация на СО-район Младост между 14:00-15:00 часа. От 15:10 до 16:00 часа Ева Майдел ще разговаря с граждани на спирка метростанция Младост 1 и Кооперативен пазар на Младост 1. Кандидатът за евродепутат Андрей Ковачев ще се срещне с граждани на открита приемна в район Студентски . Събитието е от 13:30 до 14:30 часа на ъгъла на улица \"8-ми декември\" и улица \"Акад. Борис Стефанов\". Кандидатите за евродепутати Андрей Ковачев и Андрей Новаков ще присъстват на футболен турнир в Курило -Нови Искър. Спортната проява ще се проведе на спортната площадка в Курило в 15.00 часа. Кандидатите за евродепутати Мария Габриел, Ева Майдел и Андрей Ковачев ще присъстват на празник на район \"Възраждане\" . Те ще посетят събитието, което ще се проведе в парк \"Възраждане\" между 16:30-17:00 часа. Кандидатите за евродепутати Мария Габриел, Ева Майдел и Андрей Ковачев ще участват в основното предизборно събитие на 25 МИР ГЕРБ-София: Концерт „Заедно за Европа, заедно за България“. Той е организиран от структурите на ПП ГЕРБ в 25-МИР: Надежда, Връбница, Илинден, Нови Искър, Овча купел, Красна поляна, Люлин, Банкя. Концертът е с начален час 17.00 часа и ще се проведе в Северен парк (езерото).", "date": "2019.05.17", "title": "Кандидатите за евродепутати от листата на ГЕРБ и СДС ще се срещнат с граждани в различни райони на София"}
{"url": "https://www.24chasa.bg/novini/article/7458751", "text": "Заместник-ръководител на иранския Корпус на гвардейците на ислямската революция заяви, че дори иранските ракети с малък обсег могат да достигнат военни кораби на САЩ в Залива и добави, че САЩ не могат да си позволят нова война, предаде Ройтерс, позовавайки се на иранската агенция Фарс. \"Дори ракетите ни с малък обсег могат лесно да достигнат (американски) бойни кораби в Залива\", заяви заместник-ръководителят по парламентарните въпроси на елитния ирански корпус Мохамад Салех Джокар, предаде БТА. Напрежението между Иран и САЩ ескалира в последно време, пораждайки растяща тревога от потенциален конфликт, след като Вашингтон засили санкциите и политическия натиск върху Техеран и увеличи военното си присъствие в региона, отбелязва Ройтерс.", "date": "2019.05.17", "title": "Иранските ракети лесно могат да достигнат \nвоенни кораби на САЩ в Залива"}
{"url": "https://www.24chasa.bg/novini/article/7458861", "text": "На среща с представители на туристическия бизнес и местните власти в Добричка област министърът на туризма Никколина Ангелкова бе категорична, че летният сезон е ключов за бранша и сподели, че към момента се отчита спад на ранните записвания с 2-3%, като добави, че с около 13 на сто по-малко са очакваните полети за летище Варна. Н. Ангелкова съобщи, че за преодоляването на ситуацията заради предлаганите ниски цени от страни в региони - преки конкуренти на България, е стартиран анализ. „С него се цели да се определят мерки за привличане новече чартърни полети в крилата на сезона, тъй като преките ни конкуренти на туристическите пазари имат възможност за пряко субсидиране на сектора” – каза тя. Сред вече предприетите действия са постоянните разговори с големите туроператори като „Томас Кук“ и ТУИ, които оперират на почти всички туристически пазари. Ангелкова изрази надежда, че, независимо от по-слабите записвания на пазари като Германия и Русия, спадът ще бъде компенсиран и ще се достигне ръстът от миналата година, тъй като по предварителни данни има ръст на записвания с по над 10 и повече процента на ранни записвания от Украйна, Франция, Великобритания, Чехия и Полша.", "date": "2019.05.17", "title": "Министър Ангелкова: 13 на сто по-малко са\nочакваните полети на летище Варна"}
{"url": "https://www.24chasa.bg/novini/article/7458869", "text": "Български телеком оператор предостави неограничен достъп до интернет на българските учени в антарктическата база \"Св. Климент Охридски\" на остров Ливингстън, Антарктида, съобщи операторът. Услугата се осъществява чрез директна връзка през сателитна станция \"Плана\" през спътник на сателитния оператора SES. С новата услуга българските учени ще могат да обменят данни в реално време, както и да ползват директна IP телефонна връзка, а това значително ще подобри процесите на работа на Антарктическата база, се посочва в съобщението. Освен интернет на Южния полюс, компанията предостави интернет връзка и към телескопа на катедра \"Астрономия\" на Софийския университет, разположен в Геодезическа обсерватория \"Плана\". Чрез интернет връзката, астрономите ще могат да управляват дистанционно телескопа им, както и да получават данни в реално време. От този месец на сателитна станция \"Плана\" работи и радиотелескоп на катедра \"Астрономия\", чрез който се правят космически изследвания като изучаване на еволюцията на галактики и галактически купове.", "date": "2019.05.17", "title": "БГ учените от антарктическата база вече имат неограничен достъп до интернет"}
{"url": "https://www.24chasa.bg/novini/article/7458775", "text": "Алпинистът Иван Томов е загинал в Хималаите, съобщиха от фирмата-организатор на експедицията. Вчера 35-годишният русенец стана третият българин, изкачил осемхилядника връх Лхотце и вторият, сторил това без допълнителен кислород, предава  . Преди дни ураганни ветрове унищожиха палатката на Томов и се наложи той да продължи с екипировка назаем. Пред БНР той разказа, че не е успял да се излекува от кашлица, но ще рискува и ще направи опит. По време на спускането започнал да получава затруднения с дишането и в 4-ти лагер му е бил даден кислород и дексаметазон. Там прекарал нощта. Въпреки че е успял да слезе още малко, той умира малко под 4-ти лагер.  От фирмата организатор Чатурс Трекс & Експедишънс са изпратили шерпа от Лагер 3 към Лагер 4, които да посрещне Иван и рускинята Настя Рунова. Иван се е чувствал добре вечерта, но на сутринта е развил мозъчен оток. Въпреки кислорода и поставения му дексаметазон, русенецът е починал на слизане, пишат специализираният сайт за алпинизъм  Преди това Томов успява да пребори \"Broad Peak\" и \"Manaslu\" без кислород през 2014 и 2017 г ., а през 2013 той е бил в лагер 2 на Нанга Парбат, когато терористичната атака удря Базовия лагер.", "date": "2019.05.17", "title": "Алпинистът Иван Томов е загинал в Хималаите (Обновена)"}
{"url": "https://www.24chasa.bg/novini/article/7458879", "text": "Председателят на комисията по международните въпроси на руския Съвет на федерацията Константин Косачов окачестви декларацията на Комитета на министрите на Съвета на Европа за равни възможности за всички страни да участват в работата на Парламентарната асамблея на СЕ като важна крачка в правилната посока. Тази крачка, каза той, \"потвърждава нашите предишни оценки за необосноваността и противоправността на предишните санкционни решения на ПАСЕ спрямо руската делегация\", съобщи ТАСС. Декларацията бе публикувана на сайта на Съвета на Европа след срещата на външните министри на страните членки в Хелзинки. В нея освен това се казва, че \"едно от фундаменталните задължения на страните от СЕ е плащането на членския внос в бюджета на организацията\". Министрите посочват също, че \"биха приветствали участието на делегации на всички страни членки в сесията на ПАСЕ през юни, като се отчита важността на избирането на генерален секретар и съдии в Европейския съд по правата на човека\". Според Ройтерс постигнатото днес в Хелзинки съгласие, фиксирано в декларацията, открива пътя за завръщането на Русия в организацията. Така се разрешава спорът, започнал след руската анексия на Крим през 2014 г. и последвалите събития в Източна Украйна, довел до лишаването на Москва от право на глас в ПАСЕ. В отговор на това преди две години Русия престана да плаща членския си внос в СЕ, а той е твърде значителен, защото тя е и най-голямата страна членка. На изказването си на заседанието на Комитета на министрите руският външен министър Сергей Лавров, цитиран от ДПА, предупреди, че сигурността на континента едва ли е възможна без участието на Русия. \"Ние не се стремим да излезем от Съвета на Европа, каквито слухове се пускат. Не се отказваме от нито едно от своите задължения, включително и финансовите\", подчерта той. Лавров даде висока оценка на приноса на СЕ за развитието на руското национално право, за реформирането на съдебната система и за решаването на много други хуманитарни въпроси. Косачов съобщи, че декларацията на комитета на министрите ще бъде обсъдена от бюрото на ПАСЕ на заседание следващата седмица. \"По принцип те би трябвало да се съгласят с нея\", каза той, но уточни, че след това заседание депутатите в ПАСЕ ще определят последователността на по-нататъшните действия. \"Каква ще бъде тя - предстои да видим\", отбеляза Косачов. \"Сега ще наблюдаваме каква ще бъде реакцията на решението (на Комитета на министрите) и последващите действия от страна на ПАСЕ - уставът е един за всички органи на властта в организацията. Ръководството на ПАСЕ все още разполага с време до юнската сесия\", каза Косачов. Председателят на комисията по международните въпроси на руската Дума - долната камара на парламента - Леонид Слуцки смята, че декларацията на Комитета на министрите на СЕ открива възможност за уреждане на кризата в отношенията между Русия и ПАСЕ, но не е пробив в тази посока. \"В нея няма конкретни препоръки към ПАСЕ за отстраняване на санкционните норми в регламента, които водят до дискриминация спрямо национални делегации. Няма също и компромисни предложения. Има само общи призиви да се гарантира равенство на правата на всички държави членки на Съвета на Европа\", каза Слуцки пред журналисти във вторник. Той смята, че участието или неучастието на руската делегация в изборите за нов генерален секретар на СЕ на юнската сесия ще има решаващо значение за продължаване на сътрудничеството на Русия с организацията. Според Ройтерс компромисът между 47-те страни членки на срещата в Хелзинки е бил постигнат с усилията на Франция и Германия и означава, че Русия вероятно ще вземе участие в юнската сесия на ПАСЕ, когато ще се избират новите ръководни органи. Украйна, подкрепена от 6 други страни, се е опитала да блокира компромиса, но без успех, защото споразумението е било гласувано с квалифицирано мнозинство, посочиха дипломати, цитирани от Ройтерс. Украинският външен министър Павло Климкин е бойкотирал срещата в Хелзинки. Неназовани официални представители казаха, че разбират недоволството на Киев, но добавиха, че СЕ не е мястото за разрешаване на Кримския проблем. Сред страните, които не подкрепиха решението на Комитета на министрите, е Литва. Това съобщи днес на сайта си нейното външно министерство. Външният й министър Линас Линкевичус каза, че за да се върне в ПАСЕ, Русия \"първо трябва да демонстрира конструктивни действия\". Според него \"Съветът на Европа трябва и занапред, ръководейки се от своите ценности, да оценява агресивните действия на Русия. Иначе организацията може да изгуби авторитет\".", "date": "2019.05.17", "title": "Съветът на Европа открива\nпът за връщане на Русия в организацията"}
{"url": "https://www.24chasa.bg/novini/article/7458798", "text": "Символът им е кокичето, а девизът им - „Ние сме тук“. Самите те са седемнадесет млади амбициозни професионалисти от различни сфери на възраст под 35 години с нетипична биография и живот, разпрострян в различни часови пояси, но сега са тук и настояват за промяна в управлението. Те са уверени - България е Европа. Те са „Път на младите“ – най-младата листа за предстоящите избори за Европейски парламент на 26 май. Основните цели на коалицията с бюлетина номер 2 са дългоочакваната промяна на политическия модел в България, началото на края на обществената апатия и задълбочаването на интеграцията на страната ни към Съюза на демократичните и правови държави на Стария континент. Лицата от листата „Път на младите“ никога не са участвали досега в политиката и точно тази необремененост от връзки с политическото статукво проличава в тяхната програма под формата на решителна воля за реформи както в България, така и на европейско ниво. Програмата им от 20 точки акцентира върху реформи в организационната структура на ЕС, като предлага пряк избор на общ европейски президент, както и промени в законодателния процес на съюза чрез въвеждане на правомощия на Европейския парламент пряко да изготвя и гласува законопроекти. Това автоматично би довело до разширяване на влиянието на пряко избраните европейски представители върху законодателния процес. Младежите от листата изразяват увереност, че много от проблемите на България имат европейски решения: ниския стандарт на живот, сигурността, върховенството на закона и справедливостта. Конкретните им предложения в тези насоки са влизането на България в еврозоната, стимулиране на науката, иновациите и новите технологии, обща европейска армия и разширяване на правомощията на европейската прокуратура. Младите залагат и на приоритизиране на образованието, радикална реформа в здравеопазването и опазване на околната среда. Водач на листата е  на 28 години – адвокат. Завършил история в Университета в Кеймбридж и право в University of Law и Kaplan Law School. Работил е като юрист в реномираните кантори - Kirkland & Ellis International и Davis Polk & Wardwell в Лондон.  2.  , на 28 г., бизнес консултант. Завършил е икономика в Университета в Амстердам, международен мениджмънт в ESADE Business School и международна бизнес администрация в HEC Париж.  3.  , 29 г., психолог. Завършила е трудова и организационна психология. Работи в департамент \"Психология\" на БАН, има опит от KPMG, департамент \"Култура\" към испанското посолство у нас. 4.  , 30 г., експерт по международни отношения. Завършила е дипломация в Южна Корея и развитие в \"Кеймбридж\". Работи в Комисията за финансов надзор и има опит в чужди неправителствени организации и компании като Европейската климатична фондация. 5.  , 27 г., гл. мениджър проекти. Завършил мениджмънт и маркетинг, както и управление на вериги за доставка във Университета Льо-авър във Франция. 6.  , 29 г., консултант. Завършила е икономика в Durham University и след това и в Университета в Кеймбридж. Работила е в международни консултантски компании - Ayming, Efficio Consulting. 7.  , 35 г., директор на училище. Завършил е теология и начална и предучилищна педагогика - СУ “Св. Климент Охридски”. Работил е в 22-о СУ „Г. С. Раковски“, 52-о ОУ „Ц. Церковски“, 107-о ОУ „Хан Крум“. 8.  , 26 г., бизнес анализатор. Завършил е университета \"Астън\" в Бирмингам. Има опит в международни IT компании, включително Microsoft.  9.  , 24 г., юрист. Завършил с отличие Софийския университет. Работи в адвокатскотото дружество „Джингов, Гугински, Кючуков и Величков”. 10.  , 26 г., медиатор. Магистър по европейско и международно право от Университета в Уестминстър. 11.  , 31 г., адвокат. Завършил е право в Нов български университет. Работи като адвокат в София. 12.  , 27 г., предприемач. Завършила е Модния институт в Ню Йорк. Развива собствен международен бизнес. 13.  , 22 г., софтуерен инженер. Завършила е Малтийския колеж за изкуства, науки и технологии. 14.  , 33 г., софтуерен инженер. Завършил е информатика в Бременския университет и управление на иновациите и технологиите във виенския Техникум за приложни науки. 15.  , 30 г., специалист морски транспорт. Завършил е Института за чартърни корабни брокери в Лондон и логистика и управление на вериги за доставки в Париж. 16.  , 21 г., студент по международни отношения в университета „Католика дел Сакро Куоре” в Милано. 17.  , 24 г., телекомуникационен инженер. Завършил е архитектура в ЮАР. Това са лицата в листата на „Път на младите“. Политическите “дебютанти” вече срещат съпротива в лицето на довода, че младостта не гарантира алтернатива на наложилия се политически модел. Въпреки това от видяното от телевизионните им участия в дебати, както и от публикациите и програмата им, става ясно, че истинското преимущество на „Път на младите“ не е възрастта им, а идентификацията на проблемите и прилагането на интелигентни решения. От „Път на младите“ смятат, че сегашният несправедлив политически модел може да бъде разчупен чрез най-висшия инструмент на демокрацията – правото на глас. След 30 години преход може би е време да признаем, че кокичето, „Път на младите“, е образът на надеждата на тези избори.", "date": "2019.05.17", "title": "Дайте \"Път на младите\" в България"}
{"url": "https://www.24chasa.bg/novini/article/7458283", "text": "Турското правителство планира да приеме пакет с икономически мерки преди повторните избори в Истанбул следващия месец, включително за прехвърляне на минимално изискваните по закон резерви на централната банка към държавната хазна, предаде Ройтерс, позовавайки се на в. \"Хюриет\". Ройтерс напомня, че в понеделник съобщи, че държавната хазна изготвя законодателство за трансфер на 40 милиарда лири (6,60 милиарда долара) от минимално изискваните от закона резерви на централната банка към бюджета на правителството - поредният неортодоксален опит страната да бъде изведена от рецесията и да се подпомогне турската лира. Миналата седмица агенцията цитира източници, според които турските държавни банки са продали около 4,5 милиарда долара, включително в суматохата на късната петъчна търговия, за да овладеят загубите, понесени от националната валута след решението за повторение на изборите за кмет на Истанбул. Според публикацията на в. \"Хюриет\" днес на парламента ще бъдат представени четири законодателни предложения, след като те бъдат окончателно одобрени на заседание с участието на президента Реджеп Тайип Ердоган. Минимално изискваните от закона резерви на централната банка са били на стойност 27,6 млрд. лири към края на миналата година, според банковия баланс. В предвидения икономически пакет се предвижда да бъдат включени още преструктуриране на кредитите в енергетиката, стимули в туристическия сектор и платена военна служба, пише \"Хюриет\". Очаква се пакетът да бъде разгледан от парламента следващата седмица.", "date": "2019.05.17", "title": "Турция планира пакет с икономически мерки \nпреди изборите в Истанбул"}
{"url": "https://www.24chasa.bg/novini/article/7458286", "text": "Европейската комисия съобщи днес, че са осигурени 4,2 милиарда евро от обещаните на Турция шест милиарда евро в подкрепа на подслонените сирийски бежанци, предаде БТА. От посочената сума досега са изплатени 2,22 милиарда евро, а разпределението на 3,45 милиарда евро е договорено. С помощта 1,6 милиона бежанци покриват основните си здравни и образователни нужди. ЕС е подкрепил изграждането на 186 училища за 400 000 деца. С европейски средства са били покрити разходите за пет милиона прегледа при лекар, както и за създаването на 178 здравни центъра за бежанците в Турция.", "date": "2019.05.17", "title": "Еврокомисията: Осигурени са 4,2 млрд. евро на Турция за бежанците"}
{"url": "https://www.24chasa.bg/novini/article/7458262", "text": "Електроенергийният системен оператор /ЕСО/ ЕАД работи по реализацията на 5 проекта от общ европейски интерес. Дружеството ги осъществява по регламент за развитие на трансевропейската енергийна инфраструктура. Това каза министърът на енергетиката Теменужка Петкова в отговор на въпрос относно статуса на проектите на ЕСО, зададен в рамките на днешния парламентарен контрол, предаде БТА. Общата дължина на новите електропроводи е приблизително 467 км на стойност 245 млн. евро. Към момента ЕСО има сключени споразумения за безвъзмездно финансиране с европейски средства за над 102 млн. евро, което е около 42 процента от общата инвестиционна стойност, посочи министърът на енергетиката. През 2018 г. Министерството на енергетиката на България и Министерството на икономиката на Гърция са подкрепили съвместна кандидатура на системните оператори на двете страни за съфинансиране от Финансовия механизъм за свързване на Европа на междусистемния електропровод между подстанция \"Марица - Изток\" и подстанция \"Неа Санта\", допълни Теменужка Петкова. Тя добави, че в началото на 2019 г. Европейската комисия е решила да предостави 58 млн. лева безвъзмездно финансиране за изграждането на електропровода на българска територия. Към края на юли 2018 г. с европейско финансиране ЕСО е завършил изпълнението на пълния пакет от прединвестиционни дейности, включително одобрени доклади за въздействието върху околната среда и подробни устройствени планове за всички електропроводи, заяви министър Петкова. Започнали са и процедурите по придобиване на вещни права, издадени са разрешения за строеж на електропроводите от подстанция \"Марица - Изток\" до подстанция \"Бургас\", както и от подстанция \"Марица - Изток\" до подстанция \"Пловдив\". За останалите електропроводи разрешенията за строеж се очаква да бъдат издадени през второто полугодие на 2019 г., информира енергийният министър. Проектите се изпълняват в пакет, като официалното начало е поставено на 22 ноември 2018 г. с откриване на строителството на съоръженията за присъединяване на новия вътрешен електропровод на 400 киловолта между Добруджа и Бургас в подстанция \"Бургас\". Тази сряда ЕСО е започнал и изграждането на вътрешния електропровод на 400 киловолта от подстанция \"Марица - Изток\" до подстанция \"Бургас\". Изграждането и инвестициите в модернизирането на такава инфраструктура ще гарантира сигурността на доставките и по-добро качество на услугите, предлагани от Електроенергия системен оператор, изтъкна Теменужка Петкова. Освен това с реализирането на проектите се прави \"още една крачка\" към пазарната интеграция на българския пазар на електрическа енергия. \"Без необходимата инфраструктура няма как да се осъществи това пазарно интегриране на България със съседните на нас страни\", завърши министърът на енергетиката.", "date": "2019.05.17", "title": "Електроенергийният системен оператор работи по 5 проекта от общ европейски интерес"}
{"url": "https://www.24chasa.bg/novini/article/7458304", "text": "Три автомобила бяха опожарени тази нощ във Варна, съобщават от ОД на МВР във Варна. Малко преди 02:00 ч. е получен сигнал за запален автомобил в морския град. Огънят обхванал и паркираните до него две други коли. Материалните щети са сериозни, но няма пострадали хора. Причината за инцидента е в процес на изясняване, допълват от полицията. По случая има образувано досъдебно производство.", "date": "2019.05.17", "title": "Подпалиха коли на паркинг във Варна"}
{"url": "https://www.24chasa.bg/novini/article/7458295", "text": "Северна Македония направи много, заяви еврокомисарят Йоханес Хан в интервю за радио Дойче веле и добави, че всяка страна кандидат за членство в ЕС ще бъде оценявана отделно въз основа на своя напредък и постижения, предаде агенция МИА. Хан не изключи възможността Северна Македония и Албания /които са разглеждани в пакет/ да се разделят в процеса на приближаване към ЕС, предава БТА. Целта ми е двете страни едновременно да получат дата за начало на преговори. Не мога обаче да предвидя процеса на взимане на решения в страните членки. Факт е, че Северна Македония направи много, при това не само в рамките на онова, което искахме ние, а също така и с решаването на спора за името, с решаването на двустранния конфликт с България. Северна Македония стана единствената страна в региона, която няма конфликт с нито един съсед\", каза Хан. Запитан означава ли това, че ако в Албания не се постигне някакъв компромис, Северна Македония ще може да започне преговори с ЕС, еврокомисарят отговори: \"Няма да бъде честно, ако една страна трябва да чака някоя друга. Това е основата. Разбира се, би било идеално, ако всичките шест /страни от Западните Балкани/ се присъединят по едно и също време, но това е нереалистично. Същевременно не е справедливо някой, който силно се е ангажирал, който е намирал решения, който е готов за компромис, който взима тежки решения, сега да бъде наказан за това, че е по-добър.\" Хан заяви, че ще се опитва до последния момент колкото може по-бързо да се вземе решение за това началото на преговорите да влезе в дневния ред на Европейския съвет.", "date": "2019.05.17", "title": "Йоханес Хан: Северна Македония направи много, само тя в региона няма конфликт със съседи"}
{"url": "https://www.24chasa.bg/novini/article/7457824", "text": "Според публикуваните от Китайското търговско министерство данни, от януари до април тази година в страната са създадени над 13 000 нови компании с чуждестранни инвестиции, а използваните чуждестранни капитали са надвишили 305,2 милиарда юана, което е увеличение с 6,4% спрямо същия период на миналата година, предава Радио \"Китай\". Производството на високи технологии и високотехнологичните услуги поддържат бързия растеж. Сред главните инвеститори през първите четири месеца на годината са Южна Корея, Япония, САЩ и Германия, които запазват същите темпове на растеж на инвестициите към Китай, подчерта Гао Фън.", "date": "2019.05.17", "title": "Китай е привлякъл 6,4% повече чуждестранни инвестиции"}
{"url": "https://www.24chasa.bg/novini/article/7458313", "text": "Условна присъда от една година и осем месеца постанови Окръжният съд в Кюстендил по  предаде БТА. Случаят е от 13 март 2018 година, когато около 6.00 часа, в село Невестино, област Кюстендил е настъпило пътнотранспортно произшествие, след което почина мъж на 45 години. Обвиняем по делото е Захари Захариев от \"Криминална полиция\" при ОДМВР в Кюстендил, на 50 години. Починалият мъж е 45-годишният търговец Росен Любенов. Инцидентът е станал, след като пътуващият от Дупница за Кюстендил служител на полицията е навлязъл в насрещната лента за движение, при движение с по-висока от разрешената скорост и се ударил в автомобила на търговеца. За да се избегнат всякакви съмнения в обективността на разследването, наблюдавано от Окръжна прокуратура - Кюстендил и за да се осигури бързина, обективност всестранност на разследването, на 13 април 2018 година, главният прокурор е разпоредил досъдебното производство да се ръководи от Окръжна прокуратура - София. На заседание на съда днес сутринта страните по делото се споразумяха то да бъде гледано по реда на съкратеното производство. \"Абсолютно не сме съгласни с присъдата. Не може служител на МВР, който прави голямо нарушение и убива сина ми, да получи условно наказание. Той е убиец, ще обжалваме присъдата\", казаха близки на починалия мъж. Решението може да бъде обжалвано пред САС в 15-дневен срок. Съдът днес постанови и отмяна на мярката за неотклонение \"подписка\" на Захариев.", "date": "2019.05.17", "title": "Условна присъда за полицейски шеф в Кюстендил, причинил смърт на пътя"}
{"url": "https://www.24chasa.bg/novini/article/7458324", "text": "Окръжният съд в Кюстендил постанови 11 години затвор при строг режим за 64-годишния Ненчо Найденов за убийство на съпругата му, извършено с особена жестокост и при нарушаване на заповед за защита от домашно насилие, предаде БТА. Отношенията между обвиняемият и 61-годишната му съпруга Лидия Найденова се влошили, след като той заминал за САЩ и получил информация от една от дъщерите си, че майка й нецелесъобразно изразходва получаваните от него пари. След завръщането му в България през 2017 г. между двамата съпрузи непрекъснато възниквали конфликти, а Н.Н. често проявявал агресия и многократно стигал до физическа саморазправа със съпругата си. Жената сезирала Софийския районен съд и с искова молба по реда на Закона за защита от домашното насилие, й била издадена заповед за незабавна защита, с която на съпруга й се забранявало да я доближава на разстояние от 200 метра. Три дни по-късно, през март 2018 година, двамата се срещнали в с. Косово, община Трекляно и между тях отново възникнал скандал,завършил с убийство. Обвиняемият използвал пластмасова тръба и вила. Найденов бил задържан на място, след като по-рано съпругата му успяла да подаде сигнал на спешния телефон \"112\". Когато дошлите служите на ГПУ Олтоманци при РДГП - Драгоман го попитали за съпругата му, мъжът видимо спокоен отговорил, че я е убил преди 40 минути. Делото днес беше гледано по реда на съкратеното производство.", "date": "2019.05.17", "title": "11 г. затвор за мъж, убил жестоко жена си 3 дни след ограничителна заповед"}
{"url": "https://www.24chasa.bg/novini/article/7458266", "text": "Съветът на ЕС е удължил срока на действие на ограничителните мерки срещу сирийския режим до 1 юни 2020 година. Причина за решението са продължаващите репресии срещу цивилното население в страната, се посочва в съобщението. Съветът премахна от списъка имената на петима починали, една закрита организация и една, за която вече няма основания да бъде ограничавана. Списъкът обхваща 270 граждани и 70 организации, на които е наложена забрана за пътуване и запор на имущество заради отговорността им за жестоките репресии срещу цивилното население в Сирия, облагодетелстването или подкрепата за режима и/или обвързаността им с такива хора и организации. Действащите санкции срещу Сирия включват петролно ембарго, ограничения върху определени инвестиции, запор на имуществото на Сирийската централна банка в ЕС, ограничение на износа на оборудване и технологии, които биха могли да се използват за вътрешни репресии, както и на оборудване и технологии за следене или прихващане на интернет или телефонни съобщения.", "date": "2019.05.17", "title": "ЕС удължава с още една година санкциите срещу Дамаск"}
{"url": "https://www.24chasa.bg/novini/article/7458311", "text": "Учени извлякоха ДНК на трима души от дъвка на 10 000 години, намерена на западното крайбрежие на Швеция, съобщи в. \"Мирър\". Специалистите се надяват да установят произхода на пещерните хора, заселили се на север след последната Ледникова епоха. Те са били предци на скандинавските народи, предава БТА. Първите хора, заселили се на Скандинавския полуостров преди 10 000 години, са дъвчели смола от брезова кора и са я използвали за закрепване на кремъчни сечива. От тези времена не са запазени достатъчно кости, а и в намерените няма съхранена ДНК. Учените от университета на Упсала, изследвали древната дъвка, обаче успяха да секвенират ДНК на две жени и един мъж. Това е най-старата човешка ДНК, намирана в района. Дъвката е намерена още през 90-те години на миналия век на археологическия обект Хусеби-Клев. Тогава обаче не е било възможно да бъде анализирана древната ДНК. \"Извлечената от тези древни дъвки ДНК има огромен потенциал не само за проследяване на произхода и движението на хората преди много време, но и за получаване на информация за социалните им взаимоотношения, болести, храна - каза доцент Пер Персон от музея по история на културата в Осло. Резултатите от изследването показват, че и тримата души са имали генетична връзка с други племена на територията на Швеция и с ранни мезолитни популации в Европа. Сечивата на обекта обаче са изработвани по начин, характерен за Източноевропейската равнина на територията на днешна Русия. Този сценарий за културен и генетичен поток към Скандинавския полуостров от две посоки е предлаган и в по-ранни изследвания. Интересен е и фактът, че и мъже, и жени, са дъвчели смолата за сечивата.", "date": "2019.05.17", "title": "Извлякоха най-старата скандинавска човешка ДНК от дъвка на 10 000 г. (Видео)"}
{"url": "https://www.24chasa.bg/novini/article/7458332", "text": "Кметът на София Йорданка Фандъкова, която е на посещение в Австрия, днес се срещна с кмета на Виена Михаел Лудвиг. На състоялия се приятелски разговор бяха засегнати теми на традиционно доброто двустранно сътрудничество, оценено и от двамата политици като изключително успешно, предаде БТА.  Специални акценти в разговора бяха поставени на културното сътрудничество, на теми от екологията, където Виена оказва помощ на София със своя богат и плодотворен опит в тази област, на въпроси по организация на транспорта и управлението на градската среда.", "date": "2019.05.17", "title": "Фандъкова обсъди с кмета на Виена теми от екологията, транспорта и управлението"}
{"url": "https://www.24chasa.bg/novini/article/7458366", "text": "Гръцка медия съобщи за тайни преговори между гръцкия премиер Алексис Ципрас и турския президент Реджеп Ердоган за обединяването на Кипър и енергийни проекти, предаде  Правителството в Атина нито потвърждава, нито отрича медийната публикация в гръцкия вестник „Естия“, който публикува материал за тайните дискусии на Ципрас и Ердоган за решаване на проблема за обединението на Кипър. Според медията, която се позовава на дипломатически източници, Ципрас е предложил на Анкара да се изтеглят турските войски от окупираната част на острова и Турция да приеме създаване на кипърска федерация. За опазване на мира в северен Кипър ще се разположат войски на НАТО, предлага Атина. В замяна Турция ще бъде допусната да участва в проучванията за нефт и газ в Източното Средиземноморие.Както Анкара,така и Никозия имат претенции върху юрисдикцията на този район, за който се счита, че е богат на залежи. Честите тристранни срещи на високо ниво между Кипър, Гърция и Израел говорят за енергийно сътрудничество, което изключва Турция. Гръцката медия коментира, че предложението на Ципрас вероятно е част от план, създаден от Европейския съюз и САЩ.", "date": "2019.05.17", "title": "Ципрас и Ердоган в тайни преговори за обединяването на Кипър"}
{"url": "https://www.24chasa.bg/novini/article/7458368", "text": "Продукцията в строителния сектор на еврозоната и в рамките на целия ЕС се понижи слабо през март след солиден подем през февруари, показват данни на Евростат. В същото време строителството в България остана на нивото от предходния месец след постоянен растеж от декември 2018-а година насам. Строителството в ЕС се сви през март с 0,7% след растеж с 2,6% през февруари, докато строителството в еврозоната се понижи с 0,3% след скок с 3,0% през предишния месец, предава  . На годишна база растежът в строителния сектор на ЕС и на еврозоната се забави съответно до 5,8% и до 6,3% от 6,6% и 7,6% през февруари. Въпреки по-слабите данни за март, през първото тримесечие на годината продукцията в строителния сектор в ЕС нарасна с 2,2%, а в еврозоната - с 2,0% след слаби повишения съответно с 0,2% и с 0,5% в края на 2018-а година. Спрямо година по-рано строителството в ЕС пък нарасна с 4,6% и в еврозоната - с 4,9% след повишения съответно с по 1,8% през последното тримесечие на миналата година. Според същото проучване на Евростат строителството в България остана през март на нивото от февруари, когато нарасна с 1,2 на сто, докато на годишна база експанзията в строителството се забави слабо до 8,4% от 8,5% месец по-рано. Подобно на целия ЕС, растежът на строителството в нашата страна се ускори през първото тримесечие до 3,3% от 1,7% в края на 2018-а, докато спрямо година по-рано се подобри до 6,1% от едва 0,9% през предишното тримесечие.", "date": "2019.05.17", "title": "Евростат: Свиване на строителството в ЕС и в еврозоната, без промяна в България"}
{"url": "https://www.24chasa.bg/novini/article/7458370", "text": "Продажбите на нови автомобили в България са нараснали през април с 5,5% на годишна база и се повишават от 2852 продадени бройки преди година до 3008 нови коли сега. От началото на годината до края на април ръстът е по-скромен – с 2,1 на сто до 11 427 бройки, става ясно от последните статистически данни на Асоциацията на европейските производители на автомобили (ACEA). През април европейският пазар на леки автомобили отбелязва като цяло относително стабилно представяне (-0,4%), като са били осъществени 1 303 787 нови регистрации. По изчисления на Investor.bg обаче, макар и минимално този месец, понижението е осмото поредно на месечна база, след като в редица страни се отчита забавяне на растежа. Това добавя ниви предизвикателства пред индустрията, която е принудена да прави рекордните разходи за електрически и свързани автомобили, предаде  Автомобилните акции в Европа приключиха сесията си вчера с ръстове, преди всичко заради новината, че САЩ ще отложат налагането на вносните автомобили с нови мита. Ръстът в търсенето на нови коли в ЕС сега се движи основно от страните от Централна Европа, които отбелязват ръст от 4,6% през миналия месец. Най-силни растежи са отчетени в Литва (42,4 на сто), Кипър (39,4%) и Хърватия (22,4%). На другия полюс са пазарите във Финландия, Дания и Швеция с понижения от над 11 на сто. Що се отнася до петте най-големи пазари на ЕС, Испания (+ 2,6%), Италия (+ 1,5%) и Франция (+ 0,4%) отчитат леки повишения в сравнение с април 2018 г., но търсенето в Обединеното кралство (-4,1%) и Германия ( -1,1%) спада. От януари до април 2019 г. търсенето на нови автомобили в Европейския съюз е намаляло с 2,6%, като общо са регистрирани 5,3 милиона нови коли. За четирите месеца от началото на годината германският и френският пазар остават почти без промяна спрямо предната година, докато регистрациите в Италия (-4,6%), Испания (-4,5%) и Великобритания (-2,7%) се свиват в сравнение със същия период на 2018 година.", "date": "2019.05.17", "title": "Продажбите на нови коли в България растат през април с 5,5%"}
{"url": "https://www.24chasa.bg/novini/article/7458388", "text": "По покана на вицепремиера и министър на външните работи Екатерина Захариева на официално посещение в София пристига министърът на външните работи на Германия Хайко Маас. Това съобщиха от пресцентъра на Министерството на външните работи. На 19 и 20 май 2019 г. той ще се срещне с премиера Бойко Борисов, с вицепремиера и министър на външните работи Екатерина Захариева и с президента Румен Радев. Екатерина Захариева ще приеме министър Хайко Маас за разговори на „четири очи“ и пленарни разговори между двете делегации в Министерския съвет в 10:30 ч. на 20 май 2019 г., понеделник. Двамата ще дадат пресконференция в Гранитната зала на Министерския съвет в 11:30 ч. Двамата министри ще обсъдят актуални теми от двустранните отношения и дневния ред на Европейския съюз, както и въпроси, свързани с предизвикателствата пред ЕС в международен план. В 12:30 ч. Екатерина Захариева и Хайко Маас ще се разходят в историческия център на София в района между ротондата „Свети Георги“, джамията „Баня Баши“ и Софийската синагога, символизиращи културното многообразие и толерантност на българския народ. В 14:00 часа двамата министри ще направят първа копка на новата сграда на дипломатическата мисия.", "date": "2019.05.17", "title": "Германският външен министър Хайко Маас пристига в София по покана на Захариева"}
{"url": "https://www.24chasa.bg/novini/article/7458384", "text": "Почина дъщерята на основателката на \"Ариес Уникат\" Светла Димитрова - Елица Дочева - Димитрова. Тъжната вест съобщи във фейсбук ексцентричният художник, писател, режисьор и лeчител Иван Георгиев, известен и като Принц Папа Жан. \"След кратко боледуване от коварна болест днес 17. 05. 2019 година почина българският топ модел Елица Дочева - Димитрова, нашата голяма приятелка, една от най красивите жени на България, дъщерята на голямата дезаинерка Светла Димитрова. Бог да я прости\", написа творецът. За влошеното състояние на родния модел стана ясно от пост на тв водещата, актриса и певица Роси Русева в социалните мрежи. \"Призовавам за всеобща молитва за живот и здраве. В Окръжна болница в реанимация лекарите се борят за живота и здравето, поразен от коварна болест, на българския топ модел Елица Дочева. Нашата голяма приятелка, една от най красивите жени на България, само на тридесет и няколко години\". Приканвам всички приятели да се помолят за оздравяването й. Амин\", написа Русева. Елица има син на 15 години. Мир на праха й, екипът на \"24 часа\" изказва искрени съболезнования на близките и роднините й. Погребението ще се състои на Централните Софийски гробища на 19 май от 13.30 часа.", "date": "2019.05.17", "title": "Почина топ моделът Елица Дочева - Димитрова"}
{"url": "https://www.24chasa.bg/novini/article/7458040", "text": "Близо 23 милиона лева са завлекли ало измамници за последните 3 г. Това стана ясно от отговор на вътрешния министър Младен Маринов по време на парламентарния контрол. За същия период от време има спад на регистрираните телефонни измами, отчете още Маринов. За 2016 г. са били 1399, през 2017 - 1325, а през 2018 - 1097. От началото на годината досега пък регистрирани телефонни измами са 343, които е намаление с около 15% спрямо същия период на миналата година, когато са били 404. Вредите от тях са за над 2,5 млн. лв. През март тази година регистрираните телефонни измами са 56 спрямо 137 за март 2018 г. За април са 48 спрямо 71 за същия период миналата година. Министърът отчете добро партньорство с банките и мобилните оператори по темата. И обясни, че по предложение на МВР един от телекомите дори въвел ежедневен извънреден мониторинг за нетипичен трафик, който да ги спира. В следствие на предприетите мерки проведените телефонни разговори с цел измама от 81 хиляди през февруари паднали на 18 хиляди през март, а през април са сведени до 1581. Набелязани са и са прилагани идентични мерки и с другите два телекома.", "date": "2019.05.17", "title": "Близо 23 милиона завлекли ало измамници за последните 3 г."}
{"url": "https://www.24chasa.bg/novini/article/7458024", "text": "Джебчийска кражба на 1000 евро и лични документи от мъжка чантичка на белгийски гражданин, разследват служители на РУ – Велико Търново, съобщи ОДМВР. Ловките апаши пребъркали чужденеца в четвъртък в централна градска част на старата столица. По случая е образувано досъдебно производство.                                                                                                                                                                                                                                                                                                                       ", "date": "2019.05.17", "title": "Издирват ловки крадци, свили 1000 евро \nот белгиец във Велико Търново"}
{"url": "https://www.24chasa.bg/novini/article/7458050", "text": "Преговорите за Брекзит между консерваторите на британската премиерка Тереза Мей и опозиционната Лейбъристка партия предстои да приключат без споразумение, съобщи днес Ройтерс, цитирайки Би Би Си. При това положение Мей и лейбъристкият лидер Джереми Корбин ще преминат към втора фаза, която има за цел да се постигне съгласие за процедура от гласувания в парламента в опит да се постигне консенсус, посочи Би Би Си. цитирана от БТА. Според влиятелния лейбъристки депутат Хилари Бен, при провал на преговорите между правителството и опозицията е вероятно да се стигне до нов референдум за членството на страната в ЕС. \"Има само два възможни изхода от кризата около Брекзит: или парламентът ще приеме споразумение за излизането от ЕС, или ще трябва отново да се обърнем към британския народ и да го помолим да направи избор. И аз мисля, че перспективата за потвърдителен референдум става по-близка, въпреки че за това все още няма мнозинство в парламента\", каза Бен, цитиран от Би Би Си.", "date": "2019.05.17", "title": "Преговорите за Брекзит са пред провал, \nвтори референдум е все по-вероятен"}
{"url": "https://www.24chasa.bg/novini/article/7458028", "text": "Иранският външен министър Мохамад Джавад Зариф заяви днес, че останалите пет страни по ядрена сделка за иранската ядрена програма трябва да действат за спасяването на споразумението и че само \"декларирането на подкрепа\" не е достатъчно, съобщи агенция ИРНА, цитирана от Ройтерс и Асошиейтед прес. Мохамад Джавад Зариф укори международната общност, че досега тя \"главно е правила декларации, вместо да спасява сделката\". Зариф, който е в Пекин след посещение в Токио, направи това изявление преди среща с китайския си колега Ван И, уточнява БТА. Миналата седмица Иран уведоми останалите пет страни по споразумението от 2015 г., че ще се откаже от част от задълженията си по него, като поднови обогатяването на уран, ако няма напредък по запазването на сделката до 7 юли, съобщиха Ройтерс и АП. Правителството на Тръмп изтегли САЩ от ядрената сделка миналата година и наложи сурови санкции, които навредиха на иранската икономика. Оттогава останалите пет страни по сделката - ЕС, Франция, Великобритания, Русия и Китай се опитват да спасят споразумението.", "date": "2019.05.17", "title": "Иран: Само декларирането на подкрепа не е достатъчно за спасяване на ядрената сделка"}
{"url": "https://www.24chasa.bg/novini/article/7457810", "text": "Китай е против генерализирането на концепцията за националната сигурност и ще защитава решително легитимните права на своите компании в чужбина, заяви говорителят на Министерството на търговията Гао Фън. Коментарът му бе по повод решението на американските власти да включат телекомуникационния гигант „Хуауей\" и свързани с него компании в списък на Бюрото за индустрия и сигурност, ограничаващ продажбите или трансфера на американски технологии на посочените в него фирми, предава  Китай винаги е настоявал неговите компании да уважават безпрекословно местните правила и закони за експорт и се придържат стриктно към ангажиментите си в тази сфера, каза говорителят. „Ние сме твърдо против всякакви едностранни санкции срещу китайски компании, налагани на базата на вътрешни закони, както и срещу генерализирането на концепцията за национална сигурност и нарушаването на мерките за контрол на износа\", подчерта той. „Концепцията за националната сигурност не трябва да бъде изопачавана и използвана като средство за насърчаване на протекционизма в търговията\", добави Гао Фън.", "date": "2019.05.17", "title": "Пекин е против опитите на САЩ за „генерализация на концепцията за националната сигурност\""}
{"url": "https://www.24chasa.bg/novini/article/7457376", "text": "Разходите на българското семейство растат с по-голям темп, отколкото доходите му, но като абсолютна сума получените пари са все още повече от изразходваните. Като трайна тенденция в потреблението се налага намаляването на дела на разходите за храна, които вече са паднали до 30,2%, за сметка на разходите за поддръжка на жилището и за плащане на данъци, такси и социални осигуровки. Това показват резултатите от тримесечното изследване на домакинските бюджети, което НСИ прави на анкетен принцип сред 3000 български семейства. През първото тримесечие на 2019 г. средният доход на лице от домакинство у нас е бил спрямо същия период на 2018 г. Разходът на лице от домакинство е 1403 лв., което е увеличение с 11% спрямо година по-рано. Тенденцията разходите да растат по-бързо от доходите се наблюдава от повече от 2 години насам  . Тези темпове обаче са били далеч по-ниски през 2016-а и донякъде през 2017 г. - нарастването и на разходите, и на доходите тогава е било от порядъка на 1 до 5 процента на годишна база, докато през 2018 и 2019 г. вече достига и надминава 10%. Обяснението според икономисти трябва да се търси отчасти в инфлацията - през 2016 г. и през по-голямата част от 2017 г. все пак имаше дефлация, докато от средата на 2018 г. инфлацията достигна до 3,7% на годишна база. Другата част от обяснението е, че тъй като индексациите на доходите им през последните 2 години е в рамките на по 10% годишно. Българинът все още разчита основно на заплатата си, личи от данните на НСИ. Тя е основното приходно перо в домакинските бюджети, която формира 57,6% от общия доход. Делът на дохода от пенсии е втори по значимост - 27,9%. От данните обаче следва, че размерът на доходите от самостоятелна заетост нараства съвсем символично, само с 2,3% спрямо година по-рано. Доходът от собственост дори намалява с 40%, като и преди това той е съставлявал съвсем малка част от средния доход в българското семейство. През първите три месеца на 2019 г. изтеглените спестявания леко се увеличават - от 33,16 лв. на човек през първото тримесечие на 2018 г. до 38,81 лв. на човек през първото тримесечие на тази година. Увеличават се също редовните помощи от близки и роднини - от средно 15,57 лв. на човек миналата година на 25 лв. през тази. Делът на социалните плащания като част от дохода спадат, но това не се отнася за всички плащания. Любопитно е например, че при безработица, паднала почти до историческия си минимум, обезщетенията за безработни на лице от домакинството се покачват от 5 лв. м.г. на 5,41 лв. Нараснал е и доходът от семейни помощи за деца - от 10,57 лв. на човек през първото тримесечие м.г. на 19,46 лв. през същия период т.г. Но всички останали социални плащания намаляват. Заемите и показват данните на НСИ. Това е процес, започнал в средата на миналата година, като през първото тримесечие на 2019 г. средно на член на домакинство се падат 5,60 лв. доход от изтеглен кредит, докато през същия период на миналата година този доход е бил 6,36 лв. Година по-рано тази сума е била 10,59 лв. Разходите за всички основни нужди в семейството растат, но с различни темпове, като някои тенденции са нови, но други продължават от над 10 години насам. Например разходите за храна, които в средата на 90-те години през първото тримесечие на 2019 г. вече са 30,2% като дял от общите разходи. Година по-рано са били 30,4%. Като абсолютна сума те нарастват от 383 лв. месечно на член на домакинството през първото тримесечие на м.г. на 422 лв. сега, което прави увеличение с 10,2%. Второто по значимост разходно перо на домакинствата са плащанията за ток, вода, отопление, обзавеждане и поддържане на жилището - това са 18,2% от всички разходи. Те нарастват от 233 на 255 лв. в рамките на една година, но също намаляват леко като дял от общите разходи - от 18,4 м.г. на 18,2% сега. Разходите за данъци и социални осигуровки за една година са се повишили Четвъртото са разходите за транспорт и съобщения - те са скочили от 150 на 170 лв. месечно за последната година. Разходите за здравеопазване, въпреки че са скочили от първото тримесечие на м.г. от тогавашните 75 на 84 лв. сега, продължават да са все още 6% като дял от общите разходи. За облекла и обувки всеки член на домакинството е давал месечно по 35 лв. м.г., докато през тази сумата е станала 42 лв. месечно. Тези разходи също са нараснали като дял от общите - от 2,8 м.г. на 3% сега.  За последните 10 години консумацията на хляб у нас е намаляла с 24% - от средно по 9,2 кг на човек месечно през 2008 г. до средно 7 кг през първото тримесечие на 2019 г., показват данните на НСИ. През същия период консумацията на плодове се е увеличила с 15,6% - от 3,2 килограма средно на човек на месец преди 10 години на 3,7 килограма сега. Има хранителни продукти, чиято консумация нараства с над 100% за този период. Например захарта. През първото тримесечие на 2019 г. българинът консумира средномесечно със 183% повече захар, отколкото 10 години по-рано - 1,7 кг месечно срещу 0,6 кг преди десетилетие. Консумираните яйца са почти три пъти повече - от 10 броя месечно преди 10 години техният брой е 37 през първото тримесечие на тази година. Консумацията на цигари и алкохол за последните 10 години обаче не показва едни и същи тенденции. Броят на изпушените цигари преди 10 години например е бил 56 средномесечно, докато сега е 71. В същото време обаче преди десет години българинът е изпивал средно по 2,5 литра месечно алкохол (включително бира), докато сега тази консумация е паднала на 2 литра средномесечно.  Необслужваните вземания по финансов лизинг намаляха с 20,3% за 1 година въпреки нарастването на новите договори, показва статистиката на БНБ към края на март 2019 г. Общият им размер е 204,6 млн. лв., като спрямо миналия декември те се понижават с 23,2% или с 61,9 млн. лв. Към края на март вземанията на лизинговите дружества по финансов и оперативен лизинг достига 4,1 млрд. лв. или 3.6% от БВП. Година по-рано те са били 3,6 млрд. лв., като на годишна база нарастват с 13,2%. До март новите договори за финансов лизинг достигат 538,1 млн. лв. и се увеличават с 21,8 на сто за година, но се отчита лек спад, сравнено с предходното тримесечие - 1,8%. Статистиката показва, че най-популярни са лизингите за закупуване на лек автомобил. Те възлизат на 1,4 млрд. лв. и нарастват за 1 година с 209,9 млн. лв. или 16,7%. Вторият най-предпочитан лизинг е за товарни и лекотоварни автомобили. Лизингите за машини, съоръжения и индустриално оборудване заемат трето място и имат дял от 20,2 на сто. Общият им размер достига 785,1 млн. лв. и отчита ръст с 14,9% за година. 85,6% от всички вземания по финансов лизинг са от нефинансови преприятия. Те достигат до 3,2 млрд. лв., което е увеличение с 11 на сто за година. В края на март вземанията от домакинствата нарастват с 25,9% спрямо март 2018 г. и достигат 543,6 млн. лв. Най-предпочитаният период на погасяване на лизинги е над 1 до 5 години. Общият им дял е 77,4 на сто. Вземанията за срок над 5 години формират 15,5 на сто от всички. Те отчитат ръст с 18,5 на сто на годишна база и достигат 602,8 млн. лв. Лизингите до 1 година са 1,8 на сто от всички.", "date": "2019.05.17", "title": "Българинът пазарува повече, но посяга и на спестяванията"}
{"url": "https://www.24chasa.bg/novini/article/7458074", "text": "Броят на новородените в Турция през 2018 г. е бил с 3,6 процента по-малък отколкото през предходната година, показват данни на Турския статистически институт, цитирани от СиЕнЕн-Тюрк. 1 248 847 живородени бебета са се появили на бял свят миналата година в страната, докато през 2017 г. броят на новородените е бил 1 295 784, предаде БТА. 51,3 процента от бебетата на 2018 г. са от мъжки, а 48,7 процента от женски пол. Коефициентът на плодовитост, който се определя от средния брой раждания на една жена, е изчислен на 1,99 деца през 2018 г. спрямо 2,07 деца през 2017 г. Това е под коефициента от 2,1, бележещ праг на тенденция за подновяване на населението, отбелязва телевизията. Най-голяма е раждаемостта в окръзите от югоизточната и източната част на Турция. Първи е Шанлъурфа с 4,13 деца на жена, следван от Шърнак с 3,60 деца и Агръ с 3,23 деца. Най-ниска е раждаемостта в Гюмюшхане с 1,30 деца на жена, следват Кютахия, Зонгулдак и Одрин с 1,43 процента. Най-висока раждаемост в Турция има във възрастовата група между 25 и 29 години. Най-нисък коефициент на раждаемост (брой родени за една година на 1000 души от населението) сред окръзите има Одрин - 9,50 на хиляда. На второ място е Зонгулдак - 9,70 на хиляда, а на трето Гиресун - 9,90 на хиляда души.", "date": "2019.05.17", "title": "С 3,6 % по-малко деца са се родили в Турция през 2018 г."}
{"url": "https://www.24chasa.bg/novini/article/7458121", "text": "Силен вятър, придружен с пороен дъжд и градушка, е нанесъл щети върху земеделската продукция в русенските села Долна Студена и Ценово. Това съобщиха от общинската управа в Ценово. Бурята се разразила снощи. Според кмета на Долна Студена Николай Стойчев са унищожени близо 80 на сто от посевите с есенници, пролетни култури, овощни градини и лозови масиви в землището на населеното място. Движението на автомобили по два пътни участъка в общината било затруднено заради свличане на кал и камъни. Със специализирана техника днес проблемните места се разчистват. Заместник-областният управител на Русе Валентин Колев обясни, че заради пороен дъжд снощи е имало свличане на кал и камъни по пътни участъци и в община Две могили, като там също са били предприети мерки. По думите му комисия ще направи оглед и оценка на засегнатата земеделска продукция.", "date": "2019.05.17", "title": "Пороен дъжд и градушка унищожиха продукцията в две села в Русенско"}
{"url": "https://www.24chasa.bg/novini/article/7458128", "text": "Преговорите за Брекзит на британската министър-председателка Тереза Мей с опозиционната Лейбъристка партия няма да постигнат успех, защото нейното правителство е пред разпадане и може да има нов лидер до няколко седмици, заяви източник от Лейбъристката партия, цитиран от Ройтерс. \"Шансът да се постигне споразумение засега е нула. Не можем да сключваме сделка с правителство, което е пред разпадане\", заяви източникът, пожелал анонимност, предаде БТА.", "date": "2019.05.17", "title": "Лейбърист: Нулев е шансът за споразумение за Брекзит с правителството на Мей"}
{"url": "https://www.24chasa.bg/novini/article/7458145", "text": "Парламентарни избори в Сърбия ще има в началото на следващата година, заяви днес президентът Александър Вучич и добави, че е все едно дали те ще се състоят през зимата или през пролетта, съобщи РТС. Няма да има предсрочни парламентарни избори, както изглежда, каза президентът, гостувайки в сутрешния блок на държавната телевизия. Запитан какво смята за свой най-голям успех по време на досегашния си президентски мандат, Вучич каза, че се гордее с резултатите в изграждането на пътна инфраструктура, уреждането на публичните финанси, засилването на партньорството с Китай, Русия и много западни страни, предава БТА. Президентът каза, че единствената му грижа е Косово, но подчерта, че Белград се държи отговорно. Той съобщи, че е получил информации, че косовските власти възнамеряват да арестуват в понеделник 26 сръбски полицаи в Северно Косово и още 15 души с цел този район, населен предимно със сърби, да остане незащитен. \"Това е новото им намерение под предлог, че полицаите са замесени в корупция. Ще представят случая като борба с корупцията. Целта им обаче е Северно Косово и Косовска Митровица да останат незащитени и искат да направят това по най-мръсния начин\", каза Вучич. Той информирал международните институции за това намерение на Прищина. Вучич обяви, че утре ще бъде открито южното разклонение на транспортен Коридор номер 10 през Сърбия и на церемонията ще присъства и премиерът на Северна Македония Зоран Заев, предаде Танюг. \"Мисля, че идването на Заев е важна вест и говори за значението на Коридор номер 10\", каза президентът за РТС и добави, че от Белград до Северна Македония ще се пристига за три часа. Той напомни, че преди откриването на отсечката през Гърделичката клисура, дълга 26,3 км, бе отворена отсечка от Грабовница до Гърделица, дълга 5,6 км, след това Владичин хан - Вране от 28 км, Левосое - Сръбска куча от 10 км. \"Това бяха най-трудните отсечки. Сега всичко изглежда величествено, когато работите всеотдайно и качествено, резултатите са очевидни\", подчерта Вучич. /", "date": "2019.05.17", "title": "Вучич: Няма да има предсрочни избори за парламент в Сърбия"}
{"url": "https://www.24chasa.bg/novini/article/7458156", "text": "Следващото редовно пленарно заседание на парламента ще е на 29 май/сряда/ от 9.00 часа. Това обяви в края на парламентарния контрол председателстващият заседанието Явор Нотев, предаде БТА. В сряда депутатите решиха Народното събрание да няма пленарни сесии на 22 и 23 май, но да заседават парламентарните комисии.", "date": "2019.05.17", "title": "Следващото редовно пленарно заседание на парламента ще е на 29 май"}
{"url": "https://www.24chasa.bg/novini/article/7458152", "text": "Министърът на регионалното развитие и благоустройство Петя Аврамова съобщи по време на парламентарния контрол, че реалното строителство на участъка от пътен възел \"Цариградско шосе\" до пътен възел \"Младост\", който е един от двата последни участъци за изграждането на Южната дъга на Софийския околовръстен път, може да започне до края на годината. Това ще е възможното след приключване на всички необходими процедури по изпълнението на проекта, сред които и отчуждителните, и при условие, че няма обжалване на избора на консултант по проекта, предаде БТА. Министърът информира, че другата седмица ще бъдат предприети действия по искане за предварително изпълнение на отчуждителните процедури на имоти за държавни нужди за този пътен участък, което става възможно с приетите промени в Закона за държавната собственост. Петя Аврамова напомни, че участъкът е с дължина 5,8 километра, а цената за изпълнение му е близо 119 млн. лева без ДДС. Предстои подписване на договор с изпълнителя за инженеринг, определен от \"Агенция \"Пътна инфраструктура\" за изпълнител на обществената поръчка за проектиране и строителство на обекта, през февруари тази година. Подписването на договора с избрания изпълнител е било възпрепятствано, защото е имало жалба в КЗК, като към настоящия момент вече има решение на Комисията в полза на възложителя. Срокът за проектиране на обекта е 180 дни, а за строителство - над 700 календарни дни. За обществената поръчка за определяне на консултант по проекта са подадени 12 оферти и сега комисията разглежда техническите предложения, след това ще се отворят и ценовите оферти на допуснатите участници. Успоредно с това пътната агенция провежда отчуждителна процедура. Министърът съобщи, че към момента има образувани над 69 съдебни производства от частни собственици пред Софийския административен съд срещу размера постановеното обезщетение.", "date": "2019.05.17", "title": "До края на 2019 г. започва строителството на последната част от Южната дъга"}
{"url": "https://www.24chasa.bg/novini/article/7458091", "text": "Бившата кеч звезда и модел Ашли Масаро почина на 39 години. Новината съобщи Световната организация по кеч WWE. \"Тъжни сме да научим сръбната вест за трагичната кончина на бившата суперзвезда\", се казва в изявление на организацията в четвъртък.  Причините за смъртта не се посочват от WWE. Приятели, фенове и бивши колеги изказаха съболезнования, споделиха и спомени за Масаро. \"Нямам думи. Ашли беше моята партньорка... Направихме безброй фотосесии и дни на пресата заедно. До вчера Ашли беше голяма част от живота ми и изведнъж светът се промени. Сега тя е в сърцето ми. Като част от семейството й аз се чувствам съсипана”, пише Мария Канелис Бенет. Професионалният борец Тори Уилсън я описва като една от най-сладките, които познава. \"Не мога дори да обясня колко съм съкрушена\" - казва тя. Масаро се състезаваше в шоуто на CBS Survivor преди около десетилетие. Тя бе една от най-големите звезди в кеча между 2005 и 2008 година. По-късно се отдава на кариера като модел и участник в риалити формати. Освен това е била на корица на \"Плейбой\". След броени дни Ашли Масаро трябваше да навърши 40 години. Тя остави 18-годишна дъщеря.", "date": "2019.05.17", "title": "Почина 39-годишна бивша кечистка - била е  на корицата на \"Плейбой\" (Снимки)"}
{"url": "https://www.24chasa.bg/novini/article/7458147", "text": "Перфектният автопилот на Tesla разби поредния автомобил, докато ръцете на шофьора му не са държели волана, пише съобщи arstechnica.com. Инцидентът се е случил на първи март във Флорида, но властите го обявяват чак сега, след края на разследването. Според информацията им шофьорът включил автопилота на колата Model 3 едва 10 секунди преди тя да се разбие в мини бус, убивайки го на място. Ръцете му не са били засечени на кормилото през 8 от тези 10 секунди, допълва  . Новината отново предизвиква дебати около сигурността на автопилота на Tesla, за който Илон Мъск обеща, че скоро ще стане перфектен, но още не се е стигнало до там. Критиците на компанията обаче продължават да твърдят, че да рекламират помощно средство като автопилот заблуждава шофьорите и им дава фалшиво чувство за сигурност. Tesla от своя страна продължава да защитава софтуера си. \"Хората, които управляват Tesla са изминали близо 1 милиард километра на автопилот. Това показват данните ни. Когато системата се използва правилно и шофьорът може да реагира винаги, когато има нужда, то тя работи перфектно и дори по-безопасно от тези, които нямат нужда от асистенция“, казват от компанията. Ала според разследващите, водачът на Model 3 няма вина за катастрофата. Тогава – кой е отговорен? Според друг доклад, направен от автономна компания само за първата една четвърт от годината, на всеки 2,87 милиона мили става поне един инцидент с Tesla на автопилот. През годините реномето на компанията е белязано от много инциденти, някои от които – фатални. Миналият месец семейството на инженер от Apple започна дело срещу Tesla, обвинявайки автомобилния гигант, че несъвършеният му автопилот е отговорен за смъртта на мъжа. През последните месеци, дори години, софтуерът на Tesla се подобрява. Но той все още се нуждае от пълното внимание на шофьора и не е пригоден да работи по всички пътища.", "date": "2019.05.17", "title": "Кола се разбила в бус 10 секунди след активиране на автопилот, уби шофьор"}
{"url": "https://www.24chasa.bg/novini/article/7458178", "text": "Във връзка с притесненията на родители, че целта е да им се отнемат права, категорично заявявам, че отнемане на права на родителите не се предвижда нито в оттегления проект на стратегия за детето, нито в законодателството, каза министърът на труда и социалната политика Бисер Петков по време на парламентарния контрол, предаде БТА.  Министърът подчерта, че не само че няма стратегия за детето с времеви хоризонт 2019 - 2030 година, срещу която се протестира, но към момента няма и актуален проект на такъв документ, който да бъде обект на обществено обсъждане. В Министерството на труда и социалната политика /МТСП/ не се работи и по разработването на Закон за детето и на друг закон в областта на правата на децата, заяви отново Бисер Петков. Позициите, действията и мерките на МТСП винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата, заяви Петков. Министърът отбеляза, че по никакъв начин на ниво законодателство и стратегически документи не се допуска или предвижда разширяване на правомощията на държавните служители спрямо семействата, отнемане на деца или отнемане на права. Напълно неоснователни са и притесненията, че държавните органи ще отнемат деца при фалшиви сигнали, каза Петков. По думите му подобни твърдения показват недобро познаване на действащото от много години законодателство в България в областта на закрилата на децата. Пример за това е непознаването на действащата от 2003 година норма в Закона за закрила на детето за задължението за съдействие, съгласно която \"лице, на което стане известно, че дете се нуждае от закрила е длъжно незабавно да уведоми дирекция \"Социално подпомагане\", ДАЗД и МВР\", каза Петков. Той допълни, че същото задължение има и всеки, на когото това е станало известно във връзка с упражняваната от него професия или дейност, дори и ако то е обвързано с професионална тайна. Това е норма, действаща от 16 години и не е въведена с последните промени в Закона за закрила на детето, припомни Бисер Петков. Във връзка с действията на социалните работници при подаден сигнал за дете в риск, трябва да се има предвид, че тяхното задължение да проверяват всеки сигнал също не е ново, каза още Бисер Петков. Дискусията около проекта на Национална стратегия за детето беше опорочена, коментира министърът на труда и социалната политика Бисер Петков в отговор на журналистически въпрос в парламента. Той отново посочи, че проектът на Национална стратегия за детето е оттеглен за преработка. След като се успокоят страстите надявам се, че ще има волята, готовността на различните институции, на представителите на гражданското общество да се води дебатът за бъдещето на политиките за децата и семейството в нашата държава, коментира министърът. По повод призива на омбудсмана да бъде изготвена изцяло нова стратегия за детето, Бисер Петков коментира, че вероятно има еволюция на различни виждания, защото проектът на национална стратегия е бил подкрепен от омбудсмана при обществените обсъждания. След като станахме свидетели на такъв мащабен протест и съпротива в социалните мрежи, се налага този проект да бъде преработен и ще търсим национално съгласие по въпроса за децата и семейството, каза социалният министър. За нас е важно да се идентифицират достатъчно добре всички тези организации, които имат своите предложения и не възприемат основни предложения, за да се започне диалог, отбеляза социалният министър. Но когато решим, че има ситуация, в която може да се тръгне да се работи по нов проект - има такова заявено желание, защото се чуват гласове, че не трябва да има въобще стратегия за детето, тогава ще търсим една по-широка основа за водене на дебата, добави той. Бисер Петков съобщи по време на парламентарния контрол, че вече са одобрени 80 проекта по процедурата по ОПРЧР \"Патронажна грижа за възрастни хора и лица с увреждания\". Стойността на одобрените проекти е 9 милиона и 900 хиляди лева. Общият брой потребители, които ще бъдат обхванати чрез одобрените проекти, е 7939 души. Очаква се общо по процедурата да бъдат обхванати над 17 хиляди потребители. Ще бъде изградена мрежа от мобилни социално-здравни услуги, които ще се предоставят в домашна среда, като на възрастните хора и на хората с увреждания ще бъдат осигурени здравни и социални услуги, както и психологическа подкрепа и консултииране. По процедурата се отпускат средства за ремонт, обзавеждане и оборудване на помещения в общините за предоставяне на патронажната грижа, както и за обучение на персонала. Интегрираните услуги ще се предоставят не по-малко от 12 месеца, като всеки потребител на услугата ще получава здравно-социална услуга до два часа на ден. Максималната стойност на услугата за един човек на година е 2016 лева. До 10 май тази година общините имаха възможност да подадат проектните си предложения. Общо 127 са получените предложения по операцията от 159 общини. Те се отнасят за 12 773 потребители. Размерът на исканата безвъзмездна финансова помощ е близо 31 млн и 700 хиляди лева. Първите 15 договора за предоставяне на патронажната грижа бяха подписани и връчени на общините на 9 май тази година. Министър Бисер Петков цитира данни на на НСИ от 12 април тази година, според които 33,2 процента или една трета от населението в нашата страна е на възраст 65 и повече години. Последните данни на Евростат показват, че за периода 2007 -2017 година делът на хората на възраст над 65 години в България се е увеличил с 3,1 процентни пункта, като по този показател страната ни се нарежда на осмо място в ЕС. Процентът на възрастните хора на 65 и повече години в ЕС е 19,4 процентни пункта, като за последните десет години се наблюдава ръст от 2,4 процентни пункта.", "date": "2019.05.17", "title": "Бисер Петков: В момента не се работи по разработването на закон за детето"}
{"url": "https://www.24chasa.bg/novini/article/7457817", "text": "На 13 май САЩ обявиха, че налагат допълнителни мита върху вноса на китайски стоки на стойност около 300 милиарда щатски долара. Във връзка с това на 16 май на редовната си пресконференция говорителят на Министерството на търговията на Китай Гао Фън заяви, че хегемонизмът и налагането на натиск от най-голяма степен от САЩ са в разрез с правилата на многостранната търговия. Китай е решително против това. Ако САЩ продължат с тези действия, китайската страна ще бъде принудена да отвърне с реципрочни мерки, предава  Във връзка със съобщенията за заявление на САЩ, че ще изпратят делегация в Китай за търговско-икономическите консултации, Гао Фън каза, че китайската страна не е запозната с този план. „На 11-ия кръг търговско-икономически консултации между двете страни бе проведен откровен и конструктивен обмен. За съжаление американската страна едностранно ескалира търговските търкания, в резултат на което консултациите са изправени пред затруднения\", добави Гао Фън. Във връзка с евентуалното влияние, което биха оказали търговските търкания върху китайската икономика, Гао Фън подчерта, че всичко е под контрол. „Ние сме уверени, че сме способни да се справим с различните предизвикателства\", каза говорителят.", "date": "2019.05.17", "title": "Едностранното ескалиране на търговските търкания от САЩ затруднява търговско-икономически консултации"}
{"url": "https://www.24chasa.bg/novini/article/7458183", "text": "Сърбия все още има шанс да привлече Фолксваген и ще продължи да се бори, заяви премиерът Ана Бърнабич за ТВ Пинк, цитирана от БТА. \"Сърбия се бори. Разбирам, че у нас има хора, които биха били безкрайно щастливи, ако Фолксваген не дойде в Сърбия. За щастие обаче има много повече хора, които ще бъдат безкрайно щастливи, ако Фолксваген дойде у нас. Има много хора, които са щастливи, че Сърбия, като единствената държава, която още не е член на ЕС, е във финалната надпревара за Фолксваген\", каза премиерът. Тя подчерта, че правителството ще направи всичко възможно да бъде привлечен Фолксваген и всички /държавни органи/ в Сърбия работят за това. \"Няма да се откажем до последния момент, ще дадем всичко от себе си и ще участваме в тази надпревара докрай\", каза Бърнабич.", "date": "2019.05.17", "title": "Бърнабич: Сърбия все още има шанс да привлече \"Фолксваген\", ще се борим докрай"}
{"url": "https://www.24chasa.bg/novini/article/7458198", "text": "Италианският антимонополен надзор обяви в петък, че е започнал предварително разследване на местното дъщерно дружество \"Гугъл\" (Google) на компанията Alphabet Inc. за предполагаема злоупотреба с господстващо положение на пазара, предаде  Италианската антитръстова агенция твърди, че \"Гугъл\" е \"малтретирал\" други софтуерни компании чрез своята операционна система \"Андроид\" (Android). Твърди се, че \"Гугъл\" е отказал да интегрира приложението X Recharge, направено от италианската фирма Enel, в платформата за Android Auto. Освен това антимонополният регулатори призова технологичния гигант да представи и защити бизнес модела на приложението си Google Map и неговата обработка на информация относно местата за зареждане на електрически автомобили. Процедурата срещу компанията ще приключи до 30-и май.", "date": "2019.05.17", "title": "Италия проверява \"Гугъл\" за пазарни злоупотреби"}
{"url": "https://www.24chasa.bg/novini/article/7458212", "text": "Няма да спираме след новия закон за предварителното отчуждаване. Едно година не можем да мръднем. Сега по новия закон ние си строим, а съдът като определи, ще отчуждим. Това заяви премиерът Бойко Борисов при проверката на АМ \"Хемус\". \"Сега, като строим, виждам, че всички кариери каменни са раздадени. За наш късмет се оказа, че там, където строим, има хубав камък, който можем да ползваме, и е евтин\", заяви още Борисов. \"Като строим магистрали, обогатяваме и музеите. Сега ще видите на \"Струма\", музеят ще е на самата магистрала. Търговище ще има достъп до море. Движим се по трасето, за да видим какво е. Ще се види промяната\", обеща премиерът. \"Трябва до октомври, ноември да сме готови с тези участъци. Заделили сме парите, за да не се говори, че ще имаме път в близкото \"социалистическо бъдеще\". Мислим и за участъка от Велико Търново до Търговище\", заяви още Борисов.                                                                                                                                                                                                                                                                                                                        ", "date": "2019.05.17", "title": "Борисов: Като строим магистрали, обогатяваме и музеите (Видео)"}
{"url": "https://www.24chasa.bg/novini/article/7458222", "text": "Първото прогнозно разпределение на местата в следващия Европейски парламент ще бъде представено около 21.15 ч. българско време на 26 май. Това съобщи днес администрацията на ЕП. Първите прогнози за резултатите от изборите в ЕС ще бъдат съобщени около 19.00 ч., а час по-късно се очакват резултатите от България. Първи ще гласуват избирателите в Холандия и Великобритания (на 23 май), на следващия ден ще се гласува в Ирландия и Чехия, на 25 май - в Латвия, Малта и Словакия. Гражданите в останалите 21 страни от ЕС от ще гласуват на 26 май. ЕП очаква да научи най-късно резултатите от изборите във Франция, Дания и Испания, предаде БТА. В изборите имат право да участват 426 милиона гласоподаватели. За отразяването на процеса в ЕП са акредитирани над 1000 журналисти - два пъти повече, отколкото преди пет години. От ЕП отбелязват, че частни дружества също са се включили в усилията за по-голямо участие в изборите, като например международна фирма за наем на електрически тротинетки. Фирмата, която работи в 12 държави от ЕС, предоставя безплатно право на пътуване на граждани до изборни секции. От \"Спотифай\" са създали плейлиста, посветена на изборите, а с банери се е включило приложението за запознанства \"Тиндър\". Статистиката сочи, че участието в изборите за евродепутати намалява постоянно. Докато през 1969 г. са участвали 61.99 на сто от избирателите, през 2014 г. пред урните са се явили едва 42.61 на сто от гражданите с право на глас.", "date": "2019.05.17", "title": "ЕП с първи прогнози за разпределението на местата след изборите около 21.15 ч. на 26 май"}
{"url": "https://www.24chasa.bg/novini/article/7458232", "text": "Национална мрежа за децата дава отговори на някои от основните повдигнати въпроси около проекта за Национална стратегия на детето 2019-2030, на които политиците и държавните институции не отговориха. Вижте ги: Стратегията за детето е начинът, по който държавата е задължена да планира какво ще направи за децата и семействата в по-дългосрочен период. Тя служи, за това независимо кое правителство е на власт, държавните институции да следват някакъв дългосрочен план и гражданите да могат да търсят отчетност от страна на държавата за изпълнение на поетите ангажименти. Извеждането на деца се прави само в краен случай, когато има риск за здравето и живота на детето. Когато се извежда дете, това се прави от социалните служби и детето се настанява при близки и роднини. Ако няма такива, тогава то се настанява при приемни родители или в други услуги. Децата отиват в приемно семейство, когато няма друг вариант за тях. Първо се настаняват при близки и роднини, и чак тогава – при приемни семейства. В противен случай те трябва да бъдат изпратени в дом. Работата на приемните семейства е да осигурят семейна среда за деца, чиито живот е в риск в собственото им семейство – например, родителите им употребяват наркотици или имат сериозни психични разстройства и не са в състояние да се грижат за детето си. Да, има такива случаи, но на временно извеждане, а не на отнемане. Именно в стратегията е записано, че това трябва да се прекрати и трябва да се помага на тези семейства, ако проблемът е само в липсата на средства. И в момента в много от социалните услуги се помага на родители в трудна ситуация – да си намерят работа, да управляват финансите си, да придобият умения как да бъдат по-добри родители. Деца се отнемат само след съдебно решение за много крайни случаи на насилие, неглижиране и нарушаване на интереса на детето (склоняване към проституция, просия, трафик и пр.). Социалните работници и полицията извежда деца само ако животът и здравето на детето са застрашени. Не! Децата се извеждат от семейства, в които има системен тормоз от родител или друг възрастен, или ако децата са лишени от базисни нужди и са неглижирани. Шамарът обаче не е средство за възпитание. Социалните работници, чиято роля е да помагат на семействата, са малко на брой, недостатъчно квалифицирани, ниско-заплатени и работят с непосилен брой случаи наведнъж. Затова много от случаите на деца, които са в опасност, остават без реакция, има и няколко случая, в които се вземат недобри решения. Стратегията планира да промени това като подкрепи социалните работници да могат да вършат работата си, така че да помагат на децата и семействата. Патронажната грижа цели да осигури грижа и подкрепа за най-малките деца и младите родители. Тя се реализира от медицински сестри и специалисти, които помагат на семейството след раждането, като ги обучават как да повиват, кърмят, грижат за хигиената, имунизациите и пр. Децата и днес са част от системата за правосъдие. Те са част от съдебни процедури, когато са жертви или свидетели на насилие или при раздяла на родителите. Сега действащата съдебна система не е пригодена за деца. Битите, изнасилени или тормозени деца не се третират по щадящ начин. Има случаи на малолетни деца, жертви на тежко сексуално насилие, които са разпитвани по 7-8 пъти, включително в присъствието на насилника и това ги кара да преживяват травмата отново и отново. Стратегията казва, че това трябва да се промени и децата да бъдат третирани по-щадящо, а полицаите, съдиите, прокурорите и пробационните служители да бъдат обучени за работа с деца. Телефон 116111 е национална телефонна линия, която се поддържа от Държавната агенция за закрила на детето, която възлага управлението й след конкурс и в момента тя се управлява от Асоциация „Анимус“, съвместно с ДАЗД. Такива линии със същия номер съществуват във всички страни членки на ЕС. Това е място, на което деца и възрастни могат да подават сигнали, ако са жертви или свидетели на насилие, тормоз, сексуално посегателство или психически тормоз и да получат консултация и помощ от обучени психолози. За 2018 година са се обадили 822 възрастни и 477 деца. Националната стратегия за детето 2019-2030 е подготвена от Държавната агенция за закрила на детето (ДАЗД) и министерствата на образованието, здравеопазването, социалното, правосъдното, МВР, външно и пр. и в консултация с редица граждански организации. ДАЗД не е използвала финансиране от Норвегия за дейността си, нито дори изпълнява проекти, финансирани по Норвежкия финансов механизъм, така че връзка с Норвегия и Стратегията няма. В Закона за закрила на детето е запитано, че Стратегия за детето трябва да има и чрез подготовката й се изпълняват разпоредбите в Закона. България няма как да стане като Норвегия, защото и като култура, манталитет, нрави, и като административна структура и управление е много различна. Все пак за нас като родители е важно да знаем какво искаме да направим в България по отношение на децата и семействата, а не в друга държава! Норвежкият финансов механизъм съществува от 2004 и подкрепя 16 страни част от ЕС, не само България. Финансирането се насочва към дейности в областта на енергетика, околна среда, култура, развитие на бизнеса, местно развитие, правосъдие и пр. Норвежкия финансов механизъм е аналог на европейското финансиране. Норвегия не е част от ЕС и за това има собствен механизъм и ангажимент да подкрепя ЕС. Аналогична е програмата и на Швейцария в България. Всяко правителство в ЕС подписва договор за финансиране (включително и България) с Норвегия, Исландия и Лихтенщайн. Предвидено е финансиране за НПО, но то е значително по-малко, отколкото финансирането за министерствата и държавните агенции (90% за държавата и 10% за НПО). Неправителствените организации са част от всяко едно общество, като основната им цел е да работят с най-нуждаещите се граждани и да подкрепят развитието на различни политики, за да живеем в демократично общество. НПО могат да получават финансирани от всички съществуващи финансови механизми, за да изпълняват мисията си. Техните отчети са публични и са в Търговския регистър. .", "date": "2019.05.17", "title": "Митове и реалност около Стратегията за детето"}
{"url": "https://www.24chasa.bg/novini/article/7458182", "text": "Дa се paзгoваря нa чyжд eзик cтaвa мaлко пo-лeснo блaгoдapeниe нa нoвaтa paзpaбoтка нa Google. Интeрнeт гигaнтът предcтaви Тrаnѕlаtоtrоn – пъpвaтa cиcтeмa зa превeждaнe oт пoдoбeн род, коятo мoжe директнo дa преoбpaзyвa речтa oт eдин eзик нa дрyг, катo зaпaзвa глaса и тeмпoтo нa речтa нa гoвopeщия, предава  . Hoвият инcтрумeнт нe изпoлзвa oбикнoвeния мeтoд зa прeвeждaнe, пpи кoйтo пъpвoнaчaлнo рeчтa се преoбpaзyвa в тeкст, a cлeд тoвa oтнoвo в реч, пpи койтo се пoлyчaвaт твъpдe мнoгo грешки. Toвa e cъвсем нoвa тexнoлoгия зa директнo превeждaнe oт eдин eзик към друг. Компaниятa cчитa, чe нoвият мeтoд щe дaдe възмoжнoст зa мнoгo пo-широкото изпoлзвaнe нa нoвaтa тexнoлoгия зa директнo превeждaнe нa чoвeшка реч. Google cпoдeли, чe Тrаnѕlаtоtrоn изпoлзвa cпeциaлeн мрежoви мoдeл, пpи койтo глacът се преобpaзyвa в cпeктрогpaмa – визyaлнo предcтaвянe нa paзличнитe чeстoти, и гeнeриpa нoвa cпeктрогpaмa зa чyждия eзик. Πревoдът e пo-бъpз, a вeроятнoсттa зa възниквaнe нa грешки e мнoгo пo-мaлка. Cиcтeмaтa paзпoлaгa c дoпълнитeлeн мoдyл, койтo се изпoлзвa зa cъхранявaнe нa тeмбъpa и динaмикатa нa гoвopeщия, нo зa чyждия eзик. Πрeвeдeнaтa рeч все oщe звyчи дoстa рoбoтизиpaнo, нo мнoгo eфeктивнo прeдaвa oснoвнитe oсoбeнoсти нa глaсa нa гoвopeщия. B cтpaницaтa нa Gооgle Rеѕеаrсh в GіtНub ca дaдeни пpимeри нa изпoлзвaнeтo нa нoвaтa cиcтeмa зa дирeктeн прeвoд Тrаnѕlаtоtrоn.", "date": "2019.05.17", "title": "Google Translatotron превежда с гласа на говорещия"}
{"url": "https://www.24chasa.bg/novini/article/7458251", "text": "\"Тези европейски избори не бяха предвидени да се състоят\", каза ветеранът евроскептик Найджъл Фараж на британските избиратели от името на новата си Партия на Брекзита в кампанията за изборите за Европейски парламент. Консервативното правителство на Тереза Мей и всички членове на парламента \"предадоха Брекзит\", се казва в предизборна листовка на Фараж, разпратена на милиони домакинства в навечерието на изборите във Великобритания на 23 май. Фараж твърди, че възходът на Партията на Брекзита в тези избори ще бъде вот за Брекзит без споразумение. Той зове избирателите да му помогнат \"да промени политиката за добро\", като добавя, че \"23 май може да стане началото на ново бъдеще за британската демокрация\". Очаква се неговата партия да получи около една трета от гласовете и да спечели над 30 от общо 73-те евродепутатски места за Великобритания и Северна Ирландия, сочи допитване на \"Опиниум-Обзървър\", публикувано на 12 май. Съгласно прогнозите тя ще надхвърли общия брой на гласовете за лейбъристите и консерваторите. Последните могат да спаднат дори до 10 процента. На последните евроизбори във Великобритания през 2014 г. пред урните се явиха само 36 на сто от гласоподавателите и се очаква активността сега да бъде приблизително на същото равнище. Друго проучване - на агенция \"ЮГов\", сочи, че близа една трета от участвалите на последните парламентарни избори в страната през 2017 г. не възнамеряват да гласуват на 23 май. Около 40 на сто от гласувалите за излизане от ЕС на референдума през 2016 г. са казали ред \"ЮГов\", че смятат сега да гласуват за Партията на Брекзита, докато само 10 на сто от гласувалите за оставане в ЕС през 2016 г. са казали, че смятат да подкрепят новата проевропейска партия \"Промяна за Обединеното кралство - независима група\" (Change UK - The Independent Group). \"Партията на Брекзита\" очевидно има преимущество, тъй като на нея се гледа като на външна бунтовническа сила, възправила се срещу системата\", каза Пол Уайтли, политолог от Университета на Есекс. \"За разлика от нея, новата проевропейска партия се възприема като партия на системата, която е продукт на разделенията в двете главни партии\", пише Уайтли в анализ за политическия мозъчен тръст \"Обединеното кралство в променяща се Европа\". Според него очакванията за начина, по който ще се разпределят гласовете, \"предполага, че европейските избори няма да решат дълбоките разделения в британската политика по въпроса (за Брекзит)\". Някои коментатори са разочаровани, че партията Либерални демократи, която е противник на напускането на ЕС и настоява за нов референдум, е разпространила листовка за кампанията с лозунга \"Майната му на Брекзит\". Тази центристка партия очевидно е имитирала възгласите \"Майната му на ЕС\", надавани от протестиращи привърженици на Брекзита. Хайнц Бранденбург от Университета на Стратклайд казва, че европейските избори във Великобритания ще бъдат \"различни от всички предишни\". Те \"предизвикват интерес - заради Брекзит, Партията на Брекзита, многото партии, които са за оставане, очакваното наказание както за управляващата, така и за главната опозиционна партия, и заради още редица други вторични сюжети\", пише Бранденбург в свой блог за авторитетното Лондонското училище по икономика (London School of Economics). Този интерес е частично породен и от въпроса как трите конкуриращи се проевропейски партии - либералдемократите, Зелените и \"Промяна за ОК\", ще се представят при пропорционалната система \"Д'Ондт\", използвана във Великобритания, отбелязва Бранденбург. \"Докато Партията на Брекзита, изглежда, привлича повечето от твърдия вот за Брекзит, проевропейският вот, който вероятно е също толкова голям, може да се разцепи на три, или дори на четири, ако се вземе предвид, че някои от привържениците на оставане в ЕС ще предпочетат да си гласуват за своите лейбъристи, въпреки тяхната мъглява позиция по въпроса за втори референдум\", смята той. Системата \"Д'Ондт\" използва регионални избирателни листи на партийно подредени кандидати за всяка партия, като местата се разпределят пропорционално на подадените за партиите гласове. Катастрофалните изборни прогнози за консерваторите засилват натиска върху Тереза Мей, която се е вкопчила във властта, въпреки че загуби парламентарно мнозинство на (свиканите от нея предсрочни) избори през 2017 г. Тя отхвърля многократните призиви да се оттегли - включително и от много консервативни депутати, като оцеля и във вотове на доверие в парламента и в нейната партия. Тя обаче не успя да намери изход от парламентарния пат по въпроса за Брекзит, което я принуди да отложи със седем месеца (до 31 октомври) датата за излизане на Великобритания от ЕС. Тя разгневи и още редица консерватори, започвайки преговори с левичарския лидер на лейбъристите Джереми Корбин за евентуален компромис, чрез който да прокара споразумение (за Брекзит) през парламента. Израз на дълбочината на бунта стана отказът на консервативните депутати от графство Дарбишър в Централна Англия да водят кампания за партията в европейските избори. \"Независимо дали си гласувал за напускане или за оставане, огромното мнозинство от хората смятат, че има демократично задължение да спазиш това, което си обещал, и че правителството не трябва да абдикира от изпълнение на обещанието\", каза Бари Люис, лидер на партийната организация в Дарбишър.", "date": "2019.05.17", "title": "Мей е изправена пред катастрофално поражение в изборите за ЕП"}
{"url": "https://www.24chasa.bg/novini/article/7458254", "text": "Преговорите между британското правителство и опозиционната Лейбъристка партия приключиха без споразумение, предаде Асошиейтед прес. Лидерът на Лейбъристката партия Джереми Корбин написа писмо на премиера Тереза Мей, в което отбелязва, че преговорите са се изчерпали заради нестабилността на правителството. Според Корбин макар преговорите да са били подробни и конструктивни, не е постигнато разбирателство по спорните въпроси между правителството и опозицията, предаде БТА. \"Нарастващата слабост и нестабилност на правителството ви означава, че не може да сме сигурни в гаранциите ви за това, което договаряме помежду си\", изтъква Корбин в писмото си до Мей.", "date": "2019.05.17", "title": "Британските лейбъристи сложиха край на преговорите с правителството за Брекзит"}
{"url": "https://www.24chasa.bg/novini/article/7458170", "text": "В пристанището на Волос пристигнаха предоставените от САЩ на Гърция 70 ударно-разузнавателни хеликоптера OH-58D Kiowa Warrior и един транспортен хеликоптер CH - 47 Chinook, съобщи телевизия Скай. След разтоварването хеликоптерите отлетяха със смесени американско-гръцки екипажи за военновъздушна база, където веднага ще започне обучението на гръцките им пилоти. Очаква се те да бъдат приети на въоръжение в средата на юни, предава БТА. Информационният сайт in.gr съобщи, че 70-те използвани леки ударно-разузнавателни хеликоптера OH-58D Kiowa Warrior са придобити от Гърция за 44,15 милиона долара, които са за покриване на разходите по транспорта им и за обучението на екипажите. Общата стойност на военното оборудване би била 589 милиона долара, което показва, че сближаването между Вашингтон и Атина вече придобива нова стратегическа рамка на сътрудничество и не се ограничава до \"хубави думи\", коментира сайтът. Според \"Та неа\" хеликоптерите ще бъдат използвани за наблюдение и защита на границата по река Еврос (Марица) и гръцките острови.", "date": "2019.05.17", "title": "Гърция получи от САЩ безплатно \n70 ударно-разузнавателни хеликоптера"}
{"url": "https://www.24chasa.bg/novini/article/7458242", "text": "\"Grumpy Cat\" (Ядосаното коте)- котката, известна в интернет заради постоянната си намръщена физиономия, е починала на седем години, съобщиха собствениците й. В съобщението се казва, че тя е починала във вторник след усложнения от скорошна инфекция на пикочните пътища. Сърдитата котка от Аризона помогна на много хора да се усмихват. Grumpy, чието истинско име е Tardar Sauce, стана знаменитост през 2012 г., след като се появиха снимки на нейния кисел израз. Образът бързо \"плъзна\" из социалните мрежи, стана нарицателно за настроение. Нейната физиономия е вечно намръщена заради обратна захапка по рождение.  Grumpy Cat пътува по света, като има телевизионни изяви. През 2014 г. дори участва в собствения коледен филм. ", "date": "2019.05.17", "title": "Почина интернет сензацията \"ядосаното\" коте"}
{"url": "https://www.24chasa.bg/novini/article/7458257", "text": "Съветът на ЕС съобщи, че е определил правила, които му дават възможност да налага целенасочени наказания на извършителите и съучастниците на кибератаки, независимо дали ударите са срещу ЕС или срещу чужди държави или международни организации, предаде БТА. Наказания ще бъдат налагани, когато кибератаките водят началото си или се извършват от място извън ЕС, или за които се използва инфраструктура извън ЕС. Наказания ще има и когато нападенията се извършват от хора и организации, установени или действащи извън ЕС, или когато се извършват с подкрепата на хора и организации, които действат извън ЕС. Предвиждат се наказания и за опити за нанасяне на удари с възможно значително въздействие. Така ЕС за първи път ще има възможността да наказва извършителите и съучастниците, които им предоставят финансова, техническа или материална помощ. Могат да бъдат налагани наказания и на свързани със съучастниците хора и организации. Предвижда се наказанията да бъдат забрана за пътуване до ЕС и запор на имущество. На гражданите на ЕС се забранява да предоставят средства на наказаните за подобно поведение.", "date": "2019.05.17", "title": "Съветът на ЕС вече може да наказва извършителите на кибератаки"}
{"url": "https://www.24chasa.bg/novini/article/7458264", "text": "48-годишен видинчанин е задържан вчера в полицейския арест за извършена кражба, съобщиха от пресцентъра на МВР. Вчера рано сутринта на тел. 112 бил получен сигнал за взломена врата на офис на ул \"Цар Александър II\" в града. Установено било, че в офиса е проникнато чрез деформиране на секретната брава на входната врата и е извършена кражба на компютърна конфигурация, външно и вътрешно тяло на немонтиран климатик, копирна машина и цифров фотоапарат. В хода на проведените действия, в близост до офиса, в необитаема и полуразрушена къща, полицаите намерили част от инкриминираните вещи, а след получена оперативна информация извършили претърсване на жилище в ж.к. \"Баба Тонка\", където са намерени и иззети вещи, имащи отношение по извършената кражба. По случая в РУ-Видин е образувано досъдебно производство.", "date": "2019.05.17", "title": "Мъж разби врата на офис във Видин, задигна климатик, компютър и офис принадлежности"}
{"url": "https://www.24chasa.bg/novini/article/7458416", "text": "Кремъл каза днес, че ще отговори на новите американски санкции срещу руски граждани и че реакцията ще отчита националните интереси на Русия, предаде Ройтерс. САЩ наложиха вчера санкции на чеченска групировка и петима души, включително поне трима руски граждани, обвинени в погазване на човешки права, в това число екзекуции без съд и присъда и изтезания на хомосексуалисти, предаде БТА. Мерките бяха обявени вчера от министерството на финансите на САЩ и се прилагат по силата на закона \"Магнитски\". \"Безусловно ще се съблюдава принципът за реципрочност, който изисква определени контрамерки на подобни деструктивни мерки\", заяви пред журналисти говорителят на Кремъл Дмитрий Песков, цитиран от ТАСС.", "date": "2019.05.17", "title": "Кремъл: Ще отговорим на новите санкции на САЩ срещу наши граждани"}
{"url": "https://www.24chasa.bg/novini/article/7458400", "text": "Следи от олово и антимон могат да се превърнат в едно от най-големите доказателства, че замърсяването датира много по-назад във времето, отколкото предполагаме. Откритите следи от метали в ледовете на планинския масив Монблан принадлежат на древните римляни, показва проучване на Френския институт за научни изследвания (Cnrs), цитиран от  Изследването, което е публикувано в списание Geophysical Research Letters, обяснява присъствието на следи от тези метали с добивната индустрия и с практиките на древните римляни за производство на сребро. Римляните добивали минерали, съдържащи олово с цел набавянето на достатъчен материал, от който да извлекат основа за изсичането на своите сребърни монети. Среброто се отделяло от оловото посредством нагряване на минерала до температура от около 1200 градуса по Целзий. Именно този процес е предизвиквал огромното отделяне на вредни емисии от тежки метали в атмосферата, които са се уталожили в алпийските ледове, изучавани от екипа на Френския институт за научни изследвания. Групата от учени, начело със Сузан Прюнкърт, установява, че има два периода, в които отделяните емисии са били в своя пик, съответстващи на времеви отрязъци, през които Римската империя се е намирала в разцвет. Като времеви рамки учените от Френския институт за научни изследвания определят от 350г. пр.Хр до 100г. пр.Хр и от началото на новото летоброене до 200г. сл.Хр. Следите са открити в близост до връх Дом дю Гуте във френските Алпи. Това е първото подобно изследване, което се фокусира върху алпийските ледници с цел да открие следи от древно замърсяване на околната среда. Проучването на Френския институт за научни изследвания дава повече светлина върху това как тези практики от Античността, а и след това, влияят на днешния облик на нашата планета.", "date": "2019.05.17", "title": "Замърсяването е било факт още по време на римляните"}
{"url": "https://www.24chasa.bg/novini/article/7458453", "text": "В целия Близък изток се чува биенето на барабаните на войната, предизвикано от правителството на Тръмп и породилите спорове атаки срещу саудитските танкери и петролопровод. Но Рохиле Гарайбех, изтъкнат йордански политик и коментатор в местния печат, наблюдава всичко това със смесица от пренебрежително отношение и отегчено раздразнение. \"Цирк\", каза той в телефонно интервю, окачествявайки последния развой на събитията като нищо повече от спектакъл с участието на множество чуждестранни актьори на сцената. \"Нищо повече от номера, целящи да засилят натиска върху Иран\", допълни той. Докато правителството на Тръмп си урежда сметките с Иран, което навява тревожни асоциации с подготовката за войната в Ирак през 2003 г., хората в целия арабски свят се опитват да отгатнат доколко разтревожени трябва да бъдат. В интервюта писатели, предприемачи и изгнаници изразиха опасения от евентуална ужасяваща война между САЩ и Иран, която според мнозина се готви още от времето на заложническата криза в американското посолство в Техеран през 1979 г. Но те вече са свикнали с американски президент, който често предпочита агресивната риторика пред дипломацията като средство за водене на преговори, след което в крайна сметка отстъпва. \"Ако трябваше да вярваме на всичко, което Тръмп е казал през последните три години, щеше да има война с Китай, Северна Корея и Мексико\", каза Джоузеф Фахим, египетски филмов критик. \"Този човек става за смях, просто не е сериозен. Не знаем дали да вярваме на тези заплахи или това е просто някой от многото му номера\", добави Фахим. В Ливан, Рами Хури, учен от Американския университет в Бейрут, даде интервю на терасата на своето жилище, разкриваща гледка към Средиземно море. \"Гледам за американски ракети на хоризонта\", каза той шеговито. В катарската столица Доха предприемачът Фархад Саид тъкмо е приключил своя сухур, последното си ядене, преди да започне дневния пост за Рамазана на разсъмване. \"Това може да доведе до нещо незначително\", каза той със сарказъм. Но под повърхността на шегите и скептицизма лежи мъчително притеснение, че изострящото се противоборство може да се окаже изключението от правилото, моментът, в който тактиката на Тръмп непреднамерено да тласне САЩ - и Близкия изток - към нежелана война. \"Дали може да се изостри и да се превърне в нещо пълномащабно? Възможно е\", каза Фахим. В някои части на Арабския полуостров това напрежение вече се усеща. В четвъртък сутринта силни експлозии разтърсиха йеменската столица Сана, докато военни самолети на водената от Саудитска Арабия коалиция нанасяха поредица удари по цели на съюзилите се с Иран бунтовници хуси, контролиращи по-голямата част от Северен Йемен. Тези удари бяха нанесени два дни след като хусите поеха отговорност за нападение срещу петролопровод в Саудитска Арабия, основния съперник на Иран в региона и, заедно с Обединените арабски емирства и Израел, главен поддръжник на втвърдяващата се политика на правителството на Тръмп срещу Иран. Йеменското министерство на здравеопазването съобщи, че при въздушните удари в четвъртък са загинали шест души, сред които четири деца. Представители на хусите разпространиха снимки на кървящи, покрити с пепел деца на болнични легла. В редакционна статия от вчера на \"Араб нюз\", най-големия саудитски англоезичен вестник, се казваше, че следващите удари трябва да бъдат по Техеран. \"Мнението ни е, че те трябва да бъдат ударени силно\", отбелязва вестникът, чиито статии често пъти отразяват официалната саудитска позиция. \"Макар и войната винаги да е последна опция, е нужен международен отговор, за да бъде обуздана иранската намеса\", допълва изданието. Подходът на Тръмп към Иран, изработван основно от неговия съветник по националната сигурност, ястребът Джон Болтън, е \"единственото нещо, което той направи 100 процента правилно\", каза Мохамед Аляхия, главен редактор на \"Ал Арабия\", дубайски новинарски телевизионен канал, собственост на Саудитска Арабия. \"Иранците възнамеряваха просто да изчакат Тръмп да си отиде\", каза Аляхия. Но когато президентът върна задушаващите санкции срещу петролния сектор, \"те разбраха, че не могат да чакат. Затова виждаме тази трескава активност в Персийския залив\", допълни той. \"Това, което наистина е отвращаващо, е да гледаме как се оправдават хората на Запад, които защитават Иран\", посочи той и отбеляза подкрепата на Иран за сирийския президент Башар Асад. \"Някои от нещата, които се чуват от критиците на Тръмп, биха предизвикали отвращение у някой сириец, който е загубил семейството си\", добави Аляхия. Брус Ридъл, бивш сътрудник на ЦРУ, който сега работи в Института \"Брукингс\", заяви, че видимият апетит на Саудитска Арабия за конфронтация с Иран доста се отличава от политиката на бившето й ръководство. Предишният управник, крал Абдула, беше категорично против открит конфликт, и то до такава степен, че разми иранската отговорност за терористичното нападение в кулите \"Хобар\" през 1996 г., при който загинаха 19 военнослужещи от военновъздушните сили на САЩ. (САЩ в крайна сметка заключиха, че Иран е отговорен.) Но при престолонаследника принц Мохамед бин Салман - фактическия управник на Саудитска Арабия, докато на трона все още е баща му - \"те обичат конфронтацията\", каза Ридъл. Като зловещо предзнаменование, заяви той, миналата година в интернет се появи анимационен видеоклип, в който престолонаследникът - често наричан с инициалите си МБС - предвожда саудитска инвазия в Иран. \"Ако това видео е някакво прозрение за мисленето на МБС, то всички трябва да сме много разтревожени\", добави Ридъл. Безкомпромисните изявления на Белия дом и внезапното изобилие на инциденти като мистериозното нападение срещу двата саудитски петролни танкера в неделя разпалиха страхове в някои среди, че Тръмп и съветниците му се опитват да измислят повод за война, както по сходен начин направи правителството на Буш преди нахлуването в Ирак през 2003 г. В четвъртък президентът Тръмп е казал на изпълняващия длъжността министър на отбраната на САЩ, че не иска да тръгва на война с Иран, заявиха няколко представители на американските власти. Въпреки всичко, много араби смятат, че е нужно да се противодейства на иранския експанзионизъм. През последните 15 години чрез съюзи с местни въоръжени групировки или контрабанда на пари и оръжие Техеран постепенно разшири позициите си в целия регион. Дъгата на неговото влияние минава през Ирак, Сирия, Ливан, Газа и Йемен. \"Иран създаде атмосферата за това подстрекаване към война\", каза Монализа Фрейха, редактор в ливанския вестник \"Нахар\". Но тя добави, че не вярва особено подходът на Тръмп да се окаже успешно противодействие на иранската агресия. \"Не виждам на хоризонта да се задава планирана война\", каза Фрейха. \"Но във всеки един момент са възможни грешки в планирането\", посочи тя. Либиецът Халед Шариф познава острия край на американската политика. През 2003 г. , като бунтовник срещу Кадафи, той е арестуван в Пакистан и в продължение на две години е държан в тъмница на ЦРУ в Афганистан, където по думите му бил подлаган на сериозни изтезания, които му причинили трайни проблеми с психичното здраве. Много либийци приветстваха американската военна подкрепа за революцията, която през 2011 г. свали от власт дългогодишния диктатор полковник Муамар Кадафи, каза Шариф. Но оттогава е трудно да се каже кога Вашингтон подкрепя демокрацията, както твърди в случая с Иран, и кога се придържа открито към автократи, както в Саудитска Арабия и Египет. \"Проблемът с Иран е от десетилетия\", каза той. \"Сега става дума за пари: Тръмп стои близко до страните от Персийския залив, защото иска да изкара пари от тях\", заяви Шариф. Сегашното напрежение е малко вероятно да доведе до война, добави той, \"но няма да доведе и до мир. Трябва да намерим политическо решение\". Гарайбе, йорданският политик и коментатор в йорданския печат, каза, че както много пъти преди това повечето араби са сведени до ролята на притурка или зрители на сложно представление, на която водещите са по-големи външни сили. И както толкова много пъти преди това, добави той, \"накрая те ще платят сметката\". /БТА/", "date": "2019.05.17", "title": "Криза или \"цирк\"? Близкият Изток се чуди колко да се тревожи от напрежението между САЩ и Иран"}
{"url": "https://www.24chasa.bg/novini/article/7458533", "text": "Жена на около 30 години е намерена мъртва в столичния квартал „Орландовци“, информираха от полицията. Полицията работи по версията за убийство, тъй като жената е била открита с вързани ръце. Към момента няма заподозрян за извършеното престъпление. Работи се по всички версии. Разпитани са близки на жената. Засега от МВР не съобщават повече подробности.", "date": "2019.05.17", "title": "Откриха мъртва жена в кв. \"Орландовци\" в София, била е с вързани ръце"}
{"url": "https://www.24chasa.bg/novini/article/7458439", "text": "\"Казват земеделците, че май месец, като вали, жълтици падат от небето. Минах днес и през \"Хемус\" - строи се добре, бързо. Ще видите резултата до 2-3 години. В Шумен открихме един от най-модерните заводи\". Това каза премиерът Бойко Борисов, който заедно с министъра на земеделието, храните и горите Десислава Танева се срещнаха с тютюнопроизводители в село Пристое, Област Шумен. Над 1,3 млн. лв. са изплатени към момента на тютюнопроизводители по схемата „de minimis“ за обезщетения за предадена и неизплатена продукция от предходни години. Това заяви министърът на земеделието, храните и горите Десислава Танева. Тя припомни, че бюджет в размер на 3,2 млн. лв. е гласуван от УС на Държавен фонд „Земеделие“ след среща на тютюнопроизводители с министър-председателя. „Това е първата и единствена по рода си подобна помощ, която се дава на производители. Трябва да сте убедени, че това е специално разбиране към вас, за трудното земеделие и дейност, с които се занимавате“, категорична бе министър Танева. „Идвам да се уверя дали Министерството и Държавен фонд „Земеделие“ изпълняват това, което съм разпоредил. Разбрах, че се действа в график. За догодина бюджетът върви добре, така че да сте спокойни“, заяви премиерът. Той призова производителите да застраховат продукцията си, за да е по-лесно след това подпомагането при бедствия. Министър Танева посочи, че от общо 808 приети заявления са изплатени близо 350. „Не е платено на тези, които трябва да коригират документите си. Проблемите, възникнали по повод подадените документи, се комуникират със заявителите. Надявам се в началото на юни плащанията да са приключили, но това зависи от вас“, отбеляза министър Танева. Министър Десислава Танева съобщи, че през последното денонощие три района в страната са поразени от градушка. Това са Нова Загора, Стара Загора и Карлово. „За съжаление прогнозите за времето в близката седмица са подобни. От тези три района, два от тях нямат покритие за противоградова защита от Изпълнителната агенция за борба с градушките (ИАБГ) и пораженията там са значителни. В единия от тях обаче има противоградова защита и последствията след градушката са в значително по-малки размери, тъй като се намалява силата на въздействието и големината на градовото зърно е по-малко“, уточни министърът. Тя припомни, че пострадалите земеделски стопани могат да кандидатстват за обезщетение, само ако продукцията им е поразена от градушка на 100 %. „Трябва да се уведомят Областните и Общинските дирекции по земеделие. От тази сутрин съответните Общински служби обследват пострадалите площ. Изчакваме земеделските производители по тяхна преценка да подадат молба за обезщетение, тъй като помощта за пропаднали площи после влияе върху отпускането на други помощи. Държавата обезщетява по-добре площите, които са застраховани“, каза още министър Танева. По първоначални данни от Областните дирекции по земеделие в трите района са пострадали малко над 4 хил.дка земеделски площи . Тя припомни, че продължава доизграждането на нови ракетни площадки. До 10 дни се очаква да започнат работа още нови 63. „Надявам се с тези допълнителни съоръжения да можем да засилим защитата и да намалим пораженията от градушки“, обясни министърът на земеделието, храните и горите. По данни на ИАБГ от началото на активния сезон за противоградова защита до момента са изстреляни 1284 ракети, от които 477 само през вчерашния ден в областите, Стара Загора, Сливен, Пловдив, Пазарджик и Плевен. 199 са ракетните площадки в страната, като всяка от тях разполага с по 30 ракети. Към момента има в наличност близо 12 хил. ракети.", "date": "2019.05.17", "title": "Борисов: Земеделците казват, че май месец, като вали, жълтици падат от небето (Видео)"}
{"url": "https://www.24chasa.bg/novini/article/7458679", "text": "Няма шанс да бъде получено одобрение от британския парламент за всички аспекти на Брекзит до края на юли. Това заяви днес лидерът на опозиционната Лейбъристка партия след провала на преговорите с правителството, предаде Ройтерс. Джереми Корбин каза, че преговорите са били прекратени, защото правителството не е променило основните си позиции, предава БТА. Запитан за ориентировъчното гласуване, което ще покаже дали депутатите подкрепят идеята за напускане на ЕС до 31 юли, той каза, че лейбъристите ще гласуват против. Според него е невъзможно да бъде прокаран през парламента толкова голям и спорен законопроект до тази дата. Говорител на министър-председателката Тереза Мей каза, че правителството обмисля следващите си стъпки. Въпреки реалния напредък по някои въпроси, опитите да се стигне до консенсус за Брекзит с лейбъристите се провали заради теми като митническия съюз с ЕС и втори референдум, добави той. По думите му Мей отново ще опита да събере подкрепа в парламента за сделката за Брекзит, която постигна с ЕС.", "date": "2019.05.17", "title": "Джереми Корбин: Няма шанс Брекзит да бъде одобрен от парламента до края на юли"}
{"url": "https://www.24chasa.bg/novini/article/7458719", "text": "Полицията издирва непълнолетната Ива Иванова Николова, на 15 години от Шумен, по молба на родителите й, съобщиха днес от пресцентъра на ОД на МВР. Тя е напуснала дома си на 14 май, за да отиде на училище и от тогава е неизвестност. Ива Николова е висока около 165 см, с нормално телосложение, с кафяви очи, с дълга светла чуплива коса. Била е облечена с тъмен анцуг, зелен елек и обута с червени платненки. От полицията умоляват се всички, които имат информация за нея да се обадят в най-близкото полицейско управление или на телефон 112.", "date": "2019.05.17", "title": "Издирват 15-годишна от Шумен, изчезнала е във вторник"}
{"url": "https://www.24chasa.bg/novini/article/7458715", "text": "През април годишната инфлация в еврозоната се ускори до 5-месечен връх от 1,7% благодарение на по-силен ръст на енергийните и на цените на услугите, показват неревизирани окончателни данни на Евростат. В същото време основната инфлация (изключвайки енергийните и цените на храните) нарасна изненадващо с най-силно темпо от две години насам, което вероятно ще бъде приветствано от ЕЦБ с оглед на проблемите на централната банка да постигне целта си за инфлация от малко под 2 на сто. Индексът на потребителските цени (CPI) в еврозоната нарасна през април с 0,7% на месечна база и с 1,7% на годишна база след слабо повишение с едва 1,4% през март (най-слаба инфлация от януари 2019-а и от април 2018-а година), потвърждавайки експресната оценка на Евростат. Това е най-високата инфлация в еврозоната от ноември 2018-а година насам, когато тя нарасна с 1,9%. Засилването на инфлацията е най-вече в резултат на скок на цените на услугите с 1,9% след слабо тяхно повишение с 1,1% месец по-рано, както и стабилния растеж на енергийните цени за втори пореден месец с 5,3 на сто. В същото време обаче цените на хранителните стоки, напитките и тютюневите изделия се увеличиха с 1,5% след повишение с 1,8% през март. Растежът на основния индекс на потребителските цени (изключвайки волатилните цени на храните, тютюневите изделия и на енергията) обаче се подобри рязко до 1,3% на годишна база от 11-месечното дъно през февруари от едва 0,8 на сто и предварителна оценка за повишение с 1,2%. Това е най-високата основна инфлация в еврозоната от април 2017-а година, когато тя нарасна със същото темпо. Трябва да се има предвид, че именно основният индекс на потребителските цени се следи внимателно от ЕЦБ като индикатор за текущото и бъдещото поведение на инфлацията в региона. Това ускоряване на инфлацията през април обаче вероятно е свързано със сезонния ефект в резултат на празнуването всяка година по различно време на католическия Великден. През тази година Великденските празници се паднаха през месец април, докато през 2018-а година те бяха в края на март. Това означава, че скокът на априлската инфлация изглежда преувеличен, тъй като цените в сектора на услугите и най-вече в ресторантьорския и хотелиерския бизнес получиха около великденските празници много силен, но само временен тласък. В рамките на целия Европейския съюз потребителската инфлация през април се повиши с 0,7% на месечна база и нарасна с 1,9% спрямо година по-рано и след повишение с 1,6% през март. Най-ниски годишна инфлация беше регистрирани в Кипър (0,8%), Дания (0,9%) и Португалия (0,9%), докато най-висока инфлация беше отчетена в Румъния (ръст с 4,4%), Унгария (с 3,9%), Латвия (3,3%), Естония (3,2%) и България (3,1%). Според Евростат потребителската инфлация в България през април се повиши на месечна база с 0,6% и нарасна на годишна база с 3,1% след повишение с 2,8% през март, което отрежда на нашата държава пета позиция спрямо всичките 28 страни - членки на съюза.", "date": "2019.05.17", "title": "Скок на инфлацията в еврозоната през април до 5-месечен връх"}
{"url": "https://www.24chasa.bg/novini/article/7458727", "text": "На 18 май 2019 г. /събота/ от 17.00 ч. кандидатите за евродепутати от ГЕРБ Андрей Новаков, Ивелина Василева и Лиляна Павлова ще участват в основното предизборно събитие на ГЕРБ-София област в Самоков. Това съобщиха от пресцентъра на ГЕРБ. Листата на ГЕРБ и СДС за евровота ще бъде представена на централния градски площад „Захари Зограф“.", "date": "2019.05.17", "title": "Андрей Новаков, Ивелина Василева и Лиляна Павлова ще представят листата на ГЕРБ в Самоков утре"}
{"url": "https://www.24chasa.bg/novini/article/7458690", "text": "Не сме диагностицирали Стайко Стайков, пишат до медиите от \"Пирогов\" по повод публикации, поставящи под съмнение професионалната обективност на екипа на болницата, при изготвянето на медицинска екпертиза на лица, които са публично известни. ------ Синът на бизнесмена Миньо Стайков - Стайко, беше пуснат под домашен арест заради влошеното си здравословно състояние. Прокуратурата обжалва решението, но на предишното заседание на съда, обвиняемият така и не се яви. Тогава адвокатът му обясни, че Стайков е в болница, а съдът поиска 8-членна медицинска експертиза на здравословното му състояние. Стайко Стайков е обвинен по дело за данъчни престъпления за близо половин милион лева, за участие в организирана престъпна група, за контрабанда на цигари и пране на пари.", "date": "2019.05.17", "title": "\"Пирогов\": Стайко Стайков не е бил диагностициран от наши лекари"}
{"url": "https://www.24chasa.bg/novini/article/7458726", "text": "Десетки сиви китове са открити мъртви по западното крайбрежие на САЩ през последните седмици. Според учените възможното обяснение за масовото им измиране се крие далече на север, в затоплящите се арктически води край Аляска, предаде Ройтерс. Досега по протежение на бреговете от Калифорния до Аляска са намерени мъртви 58 кита, съобщават от Националната агенция за океански и атмосферни изследвания (NOAA). Последният от тях е открит в сряда край Анкоридж, където сивите китове се озовават рядко, предава БТА. \"Животните се придвижват на север от местата, където зимуват в Мексико, и изглежда енергията им се изчерпва\", казва Майкъл Милстийн от NOAA. При изследването на мъртвите китове са установени признаци за недохранване. Според една от хипотезите животните миналата година не са успели да натрупат достатъчно хранителни запаси на местата, където летуват - Берингово и Чукотско море. От 2016 г. в двете морета се отчита съществено затопляне с рекордни или близки до рекорд температури на водната повърхност и безпрецедентен недостиг на воден лед. Според учените затоплящите се арктически води не са единственото обяснение за гибелта на сивите китове. Друга възможна причина е увеличилата се до 27 000 екземпляра популация. Наличието на повече животни, конкуриращи се за храна, предполага периодичното измиране на отделни екземпляри. Климатолози и биолози отчитат, че недостигът на лед и необичайното затопляне на водите в Берингово и Чукотско море се свързват с измиране и на други видове, сред които птици и тюлени. ", "date": "2019.05.17", "title": "Учени: Масовото измиране на китове се крие в затоплянето на арктическите води"}
{"url": "https://www.24chasa.bg/novini/article/7458758", "text": "\"В Европа, точно като в Пиза, ние защитаваме неща, които би трябвало да имаме за даденост, като например закон, ред и идеята за нормално семейство с майка и баща\", казва Сузана Чекарди. \"Защо \"Лига\" и другите популистки и отстояващи националния суверенитет партии са толкова популярни? Защото ние казваме това, което мислят нормалните хора\", добавя Чекарди, изгряваща звезда на \"Лига\", крайнодясната партия на италианския вътрешен министър Матео Салвини. Мнозина биха изразили силно несъгласие, но с известна увереност можем да кажем, че \"Лига\" (наред с Австрийската партия на свободата, френския Национален сбор и други партии) цели да внесе смут в европейската политика на европейските избори следващата седмица. Техният алианс от крайнодесни популистки партии се надява да повтори успеха на местно ниво на политици като Чекарди (която е регионален лидер на \"Лига\" в Тоскана, кмет на Кашина, близо до Пиза, и един от водещите кандидати на европейските избори) на европейско ниво. Трийсет и две годишната Чекарди бе движещата сила зад политическия трус в Пиза миналия юни, когато тосканският университетски град, известен със своята наклонена кула, за първи път в своята следвоенна история си избра десен кмет. Популистки партии вече взеха властта в няколко национални правителства в Европа. За да види как животът се е изменил на местно равнище (и какво може да очаква по-малките и по-големите градове в Европа, ако засилването на популистите продължи), ДПА посети Пиза и Велс в Австрия, друг град, който премина под управлението на популистите. В Пиза подходът на кмета Микеле Конти е непосредствено видим за посетителите. Влаковата гара имаше репутация на проблемен район, в който се продават наркотици и често избухват спречквания между мигранти. В отговор новото ръководство засили полицейското присъствие и превърна бивш букмейкърски пункт в полицейски участък. Наскоро полицейски автомобил, микробус на местната полиция и армейски джип бяха паркирани на площада при влаковата гара. Като част от операцията за прочистване кметът Конти също така премахна пейките в близост до влаковата гара, използвани най-вече от бездомници и незаконни мигранти. На други места администрацията взе за мишена учениците хулигани в центъра на града, като напръска стълбите на прочути паметници със сапунена вода, за да спрат хора да сядат там и да вдигат силен шум през нощта. Други забележителни действия бяха забраната за строеж на джамия и други промени в правилата в предоставянето на социални жилища, неблагоприятни за чуждестранните кандидати. Андреа Романели, който е собственик на хотел в близост до влаковата гара, изрази радостта си от факта, че градът му се бори с уличната престъпност на чужденците. \"Това не значи, че съм расист. В моя хотел има филипинци, гамбийци, румънци и албанци, които работят за мен - всички те са много добри, работливи и интегрирани в обществото хора, които си плащат данъците\", казва Романели. Други жители на Пиза не са такива привърженици на политиката на Конти. Градът разгневи някои граждани, като се оттегли регионална мрежа за борба с дискриминацията срещу лесбийки, гейове, бисексуални, транссексуални и интерсексуални хора. \"Това е нещо неприятно, на което не сме ставали свидетели досега\", казва 28-годишният Алберто Коца, преподавател по средновековна история в един от трите университета на Пиза. Серджо Кортопаси, бивш кмет социалист на Пиза, заяви, че \"Лига\" е \"запълнила вакуума\", оставен от левите партии, \"загубили ориентира си през последните 30 години и забравили, че са създадени, за да се борят за хората на дъното на обществото\". Подобни обяснения могат да бъдат чути в град Велс, Северна Австрия, където Андреас Рабл бе избран за кмет с 63 процента от гласовете през 2015 година. Победата на този кандидат на Австрийската партия на свободата сложи край на продължилия десетилетия контрол на социалдемократите върху богатото търговско средище. Социалдемократите \"управляваха, но имаха много ограничена визия\", казва пред ДПА 31-годишната Лауриен Шайнекер, местен политик. Предишните администрации на града твърде бавно интегрираха мигрантите във Велс и направиха грешка, че концентрираха чужденците в няколко проекта за социални жилища, вследствие на което в тези места местните жители започнаха да се чувстват като малцинство, изтъква Шайнекер. Намиращи се на края на града, много от тези общински блокове обаче изглеждат почти толкова добре, колкото и останалите във Велс. Повечето чужденци, които са близо една четвърт от населението, са мигранти от балканските страни и Турция, дошли през последните десетилетия, а не наскоро пристигнали бежанци. Пристигането на чужденци \"създава тревога\", признава Ралф Драк, гражданин, занимаващ се с няколко граждански и културни инициативи във Велс. Отчасти това може да бъде обяснено с липсата на общуване между местните австрийци и мигрантите, твърди Драк, който работи като социален работник във Велс. В офиса на кмета, намиращ се на наскоро реновирания градски площад, 46-годишният Андреас Рабл има друга визия за интегрирането на чужденците. \"Проведохме различни политики за засилване на натиска за интегриране\", казва той, давайки за пример \"ценностните препоръки\" за дневните центрове за грижи, които целят да внушат на мигрантските семейства местната култура. Знанието на немски език е въведено като условие за кандидатстване за социално жилище. Подобно на кмета на Пиза Конти Рабл залага на закона и реда. Рабл е увеличил наблюдението с камери в града и успешно е лобирал за превръщането на сграда, планирана като център за бежанци, в училище за полицейски кадети. Това не е единственото нещо, което свързва Рабл с Италия. Когато испанският остров Майорка обяви миналото лято, че Салвини не е добре дошъл заради антиимигрантската си политика, Рабл покани италианския вътрешен министър на ваканция във Велс. Салвини обаче доказа популистките си инстинкти, избирайки почивка на морето в родната си Италия.", "date": "2019.05.17", "title": "Популистката крайна десница в действие - как живеят хората в Пиза и във Велс"}
{"url": "https://www.24chasa.bg/novini/article/7458901", "text": "Възможно най-рано трябва да започне процедурата за избор на нов главен прокурор, според представляващия ВСС Боян Магдалинчев. Това той каза пред медиите след среща с държавния глава Румен Радев по темата за бъдещия главен прокурор, предаде БТА. По думите му колкото по-рано започне процедурата, толкова по-добре. Според Магдалинчев бъдещият нов главен прокурор е може би по-правилно да бъде човек, който е професионалист и има поглед върху нещата в дълбочина. \"Човек от системата, който познава обаче проблемите\", допълни Магдалинчев. Според него са полезни и нужни тези консултации, а в разговора с държавния глава са се обсъждали само най-общи неща по процедурата за избор на нов главен прокурор. Той заяви, че тези консултации с президента не го смущават и се надява мнозинството във ВСС по никакъв начин да не може да бъде повлияно при избора си. Представляващият ВСС отхвърли тезата, че парламентарната квота има доминантно положение в съвета. И каза, че ако се добавят и двамата председатели на върховните съдилища професионалната квота става дори малко по-доминантна.", "date": "2019.05.17", "title": "Боян Магдалинчев: Възможно най-рано трябва да започне процедурата за нов главен прокурор"}
{"url": "https://www.24chasa.bg/novini/article/7458909", "text": "Вицепремиерът и министър на външните работи Екатерина Захариева поздрави българската общност в Барселона и благодари за нейната гражданска активност по повод предстоящото откриване на щатно консулство в този испански град от 1 август. Това съобщиха от Външно министерство. \"Искам специално да ви благодаря за вашата гражданска активност, за това консулството в Барселона да бъде факт и да заработи активно от 1 август тази година. Без тази гражданска активност ще бъде и по-трудно да запазим духа и близостта с родината тогава, когато живеем в чужбина\", заявява Екатерина Захариева във видео-обръщение до българската общност в Барселона. Външният ни министър подчертава, че откриването на консулството ще направи по-силна връзката на българите с родината им и ще облекчи административните услуги за сънародниците ни, живеещи в този испански град. Видеобръщението беше излъчено по време на среща с българската общност в Барселона на заместник-министъра на външните работи Георг Георгиев. Той е на посещение там в подготовка на откриването на новото консулство. \"Защитата и грижата за българските граждани зад граница е един от основните приоритети на българската външна политика. Поради тази причина правителството ще продължи усилено да работи за подобряване на взаимодействието на българската държава с гражданите, живеещи в чужбина\", заяви пред българите Георг Георгиев. Той посочи, че именно затова е взето и решението за откриване на консулство в Барселона. По време на срещата Георг Георгиев информира за сроковете за откриване на българското консулство и отговори на въпроси от присъстващите българските граждани. Консулството в Барселона ще има консулски окръг, обхващащ територията на автономните области Каталуния и Арагон. По данни на Националния статистически институт на Кралство Испания към 2018 г. в страната са регистрирани като постоянно живеещи 125 244 българи. От тях 11 239 души, или 9% от цялата българска диаспора в Испания, са в Каталуния. Годишно повече от 30 000 български туристи посещават Барселона.", "date": "2019.05.17", "title": "Захариева поздрави българите в Барселона с предстоящото откриване на консулство"}
{"url": "https://www.24chasa.bg/novini/article/7458905", "text": "Настоящият политически елит управлява зле Европейския съюз и популистите, които погрешно биват назовавани антиевропейци, ще трябва да го спасяват, заяви днес крайнодесният вицепремиер и вътрешен министър на Италия Матео Салвини, предаде ДПА. \"Евроскептиците са тези, които сега управляват Европа. Антиевропейците са социалистите и десноцентристите, които превърнаха мечтата в кошмар и затвор; враговете на Европа са тези, които сега са на власт\", каза федералният секретар на крайнодясната \"Лига\" Матео Салвини в навечерието на важен митинг в Милано. Очаква се на митинга да бъде представен новият общоевропейски съюз на десните популисти, който той се опитва да създаде преди евроизборите, предаде БТА. В изявление пред Асоциацията на чуждестранните журналисти в Милано италианският политик каза, че ако бъдат попитани десет души по улиците дали харесват настоящия ЕС, осем от тях ще отговорят отрицателно. По думите му целта е да бъдат ограничени правомощията на Брюксел, да бъдат възстановени националните компетенции в сфери като търговията, земеделието и бюджета. Той обаче се обяви в подкрепа на общите действия на ЕС по миграцията и особено за връщането на нелегалните имигранти. Матео Салвини съобщи, че за митинга в Милано ще пристигнат делегации от 11 държави - Австрия, Белгия, България, Германия, Дания, Естония, Словакия, Финландия, Франция, Холандия и Чехия. Виктор Орбан от Унгария липсва от списъка, отбелязва ДПА.", "date": "2019.05.17", "title": "Салвини: Не популистите, а сегашните управници на ЕС са най-големите врагове на съюза"}
{"url": "https://www.24chasa.bg/novini/article/7458443", "text": "19-годишната бременна в 9-я месец Марлен О. бе открита без плода в утробата си в кофа за боклук в Чикаго, пише Bild.de. Органите на реда издирваха Марлен от 23 април - от тази дата я търси нейният съпруг и семейството й. В сряда са избледнели всички надежди тя да бъде открита жива. Тогава полицията открива части от тялото й в боклуджийска кофа зад една къща в южната част на Чикаго, в щата Илинойс. Според разследващите Марлен е била удушена, а коремът й разрязан, за да бъде извадено бебето. Предполага се, че жертвата се е запознала с убийците си в група във фейсбук и си е уговорила среща, за да получи безплатно предлагани от тях бебешки вещи. В групата жертвата е споменала кога е терминът й за раждане и че й липсват много неща за предстоящия нов член. Новороденото е било открито живо. Според данни от разследващите състоянието му е тежко и се борят за живота му в Интензивното отделение на болницата. В деня на изчезването на Марлен в Спешна помощ е подаден сигнал от жена на име Клариса, която е извикала линейка за бебето. Оказало се, че тя изобщо не е майка на детето, фактът бил потвърден от ДНК тест. Разследващите установили, че именно Клариса е уредила срещата с бременната млада жена. По случая са арестувани трима души. Това са дъщерята на Клариса Ф. – Дезире Ф. (на 24 г), самата Клариса и приятелят й Пьотр Б. (40 г.). На тях са им повдигнати обвинения в предумишлено убийство. Те ще отговарят пред съдия и за прикриване на убийство. Съпругът на Марлен казва пред репортери, че ще се бори да възтържествува справедливостта. Началникът на полицията в Чикаго Еди Джонсън коментира, че извършеното е \"злобно и напълно смущаващо\" престъпление. Той не може да си представи през какво минава това семейство и добави: „Вместо да празнуват раждането на бебето, те жалеят за загубата на майката и може би за малкото дете\". Освен новороденото, Марлен и съпругът й имали още един син. Сега тригодишното момче трябва да порасне без майка си.", "date": "2019.05.17", "title": "Изрязаха бебе от корема на бременна жена - то е живо, майката мъртва в кофа за боклук"}
{"url": "https://www.24chasa.bg/novini/article/7458961", "text": "Спазването на законовите критерии и прозрачността на цялата процедура по избора ще бъде най-доброто начало за мандата на следващия главен прокурор. Това заяви президентът Румен Радев на среща с представляващия Висшия съдебен съвет Боян Магдалинчев, която се състоя на „Дондуков“ 2, съобщиха от прессекретариата на президента. Държавният глава изтъкна, че междуинституционалният диалог на ангажираните страни в процедурата показва отговорно отношение към избора на следващия главен прокурор. „Консултациите, които инициирах, са в интерес на обществото, което е с изострена чувствителност към справедливостта в правораздаването. Не бива да има и сянка за задкулисие в процедурата по избора, защото това ще рефлектира върху доверието към прокуратурата в следващите седем години“, заяви Румен Радев. Сред темите на срещата днес бяха ходът на съдебната реформа, преструктурирането на съдебната карта, инстанционният контрол върху съдебните актове. Румен Радев и Боян Магдалинчев обсъдиха и изпълнението на част от препоръките на Европейската комисия и на Венецианската комисия.", "date": "2019.05.17", "title": "Радев: Прозрачната процедура за избор на главен прокурор ще е най-добрият му старт (Видео)"}
{"url": "https://www.24chasa.bg/novini/article/7458962", "text": "Алпинистът Иван Томов е загинал в Хималаите от мозъчен оток.  По време на спускането започнал да получава затруднения с дишането и в 4-ти лагер му е бил даден кислород и дексаметазон. Там прекарал нощта. Въпреки че е успял да слезе още малко, той умира малко под 4-ти лагер. От фирмата организатор \"Чатурс Трекс & Експедишънс\" са изпратили шерпа от Лагер 3 към Лагер 4, който да посрещне Иван и рускинята Настя Рунова. Иван се е чувствал добре вечерта, но на сутринта е развил мозъчен оток. Въпреки кислорода и поставения му дексаметазон, русенецът е починал на слизане, пише специализираният сайт за алпинизъм Summitsweb.com. Преди това Томов успява да пребори Broad Peak и Manaslu без кислород през 2014 и 2017 г ., а през 2013 той е бил в лагер 2 на \"Нанга Парбат\", когато терористичната атака удря Базовия лагер.", "date": "2019.05.17", "title": "Мозъчен оток убил алпиниста Иван Томов"}
{"url": "https://www.24chasa.bg/novini/article/7458955", "text": "Външният министър на Украйна Павло Климкин съобщи днес, че ще подаде оставка и ще се кандидатира за депутат, предаде ТАСС. Той написа във \"Фейсбук\", че на 20 май, деня на встъпване в длъжност на новоизбрания президент Володимир Зеленски, ще внесе във Върховната рада и в президентската администрация своето заявление за напускане. Климкин обяснява, че действието му е проява на \"политическа култура\", тъй като следващият държавен глава трябва да може да създаде свой външнополитически екип и външнополитическа стратегия, предаде БТА. Павло Климкин е пръв дипломат на Украйна от 19 юни 2014 г., припомня ТАСС. Оповестеното по-рано днес решение на партията \"Народен фронт\" да излезе от коалицията си с \"Блока на Петро Порошенко\" отваря път за 30-дневни преговори за съставянето на нова правителствена коалиция, посочва Ройтерс. Това може би ще попречи на Зеленски да разпусне Върховната рада и да свика предсрочни парламентарни избори, тъй като те биха били прекалено близо до датата на редовните избори, които трябва да бъдат към края на октомври. Володимир Зеленски, комедиен актьор и продуцент без политически опит, удържа убедителна победа на президентските избори през април. Но неговата партия не е парламентарно представена, което му налага да свика предсрочни избори, докато популярността му е висока. Способността на новия президент да сътрудничи с депутатите ще бъде от голямо значение за това дали той ще може да изпълни обещанията си пред избирателите и да осъществи реформи, необходими за получаването на помощи от чужбина, коментира Ройтерс. \"Настоящата игра в парламента е поредното свидетелство за факта, че депутатите се безразлични към хората, които са ги избрали\", гласи изявление на пресслужбата на Зеленски по повод решението на \"Народния фронт\" да излезе от правителствената коалиция.", "date": "2019.05.17", "title": "Украинският външен министър щял да подаде оставка, когато Зеленски встъпи в длъжност"}
{"url": "https://www.24chasa.bg/novini/article/7458939", "text": "Масова смърт на Хималаите този сезон.  , при която за броени часове намериха смъртта си 8 човека, а 3-ма са в неизвестност.  Злощастните върхове са: Аннапурна (1 мъртъв), Чо Ою (1 мъртъв), Еверест (1 мъртъв, 1 изчезнал), Кангченянга (2 мъртви, 1 изчезнал), Лхоце (1 мъртъв), Макалу (2 мъртъв, 1 липсва), показва explorersweb.com.  Ирландският катерач Сиймъс Лоулес, който изчезна вчера на около 8,300 метра, не е намерен. Вчера и тази сутрин три шерпи претърсиха района на Балкони, където се смяташе, че е паднал, но без успех. Шансовете за намиране на Лоулес са минимални. Силните ветрове сега нахлуват в планината и по-нататъшното търсене може да не продължи поне до 19 май. Отново на Еверест, Рави Такар от Индия беше намерен мъртъв в палатката си в Лагер 4 (8 000 м) рано тази сутрин. Такар е част от екипа на Seven Summit Treks International Everest 2019, които споделяха логистична подкрепа с други, включително и ирландския екип. Причината за смъртта е неизвестна. Нараян Сингх, член на успешната индийска експедиция, почина на 8,100 метра. Мъжът е военен, развил е голяма височинна болест по пътя си надолу от върха. Друг индийски катерач, Дипанкар Гос в момента липсва на около 7,300 метра, шерпи търсят без успех. Родриго Виванко изчезна над лагер 4 (7,550 м). След като успя да изкачи върха в сряда вечерта, остава в неизвестност въпреки издирвателната акция.  Телата на Кънтал Карар и Биплаб Байдая са открити в лагер 2 и са откарани към Катманду.", "date": "2019.05.17", "title": "Черна серия в Хималаите за броени часове - 8 загинали и 3-ма изчезнали"}
