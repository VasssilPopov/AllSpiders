{"url": "https://www.24chasa.bg/novini/article/7118771", "text": "София ще тества системата на Виена за предварителна обработка на улици срещу заледяване с воден разтвор на натриев хлорид, съобщи Йорданка Фандъкова. Тя бе на работно посещение в австрийската столица. “Ще обработим пилотно едно трасе, за да преценим дали тази технология е подходяща за нашите условия”, обясни Фандъкова. И ако е така, условията ще се заложат в новите договори с фирмите.  Отделно за общинските пътища трябва да са налични още 53 снегорина и 14 машини. 3,5 млн. лв. глоби е наложила общината миналата зима на фирмите. Санкцията за непочистена спирка до 7,30 ч е 2000 лв., а за площ от 100 кв. м - 1000 лв.", "date": "2018.10.24", "title": "Обработват пробно срещу заледяване улици както във Виена (Обзор)"}
{"url": "https://www.24chasa.bg/novini/article/7118953", "text": "Отново дълги опашки в столичния КАТ. Преди месец беше въведена нова система за билети с номера за опашката от чакащи, но ефект няма. Според полицията не става дума за технически проблем. Виновни били самите гражданите, предаде  2018 година. София. България. Европа. Столичния КАТ има автоматизирана система за спазване на реда при обслужването, но отново трябва помощ от полицай. „Не ги сваляме от работните им места. Това са служители, които извършват контрол на работата на тези служители”, каза комисар Тенчо Тенев, началник на КАТ-София. Машина и човек се оказват недостатъчни, за да се справят с опашките пред гишетата. Тъчскрийн е заменил копчето, но това не помага на Виктор, който трети път идва в опит да поднови книжката си. „Единият път системата не работеше на КАТ, беше безпредметно да стоя. Втория път дойдох, изтеглих си билетче, казаха ми, че работното им време ще свърши, докато дойде моят ред”, разказа Виктор. „На моменти имаме струпване на много граждани. Двама или трима човек, всеки си натиска един през друг с пръстите тъч скрийна за всяка отделна позиция и оттам се получава това блокирване”, обясни комисар Тенев. В последните 10 години от КАТ–София неколкократно обещава да спре чакането чрез електронно обслужване. Проверка показа, че създадените за целта портали не работят. Опитите за модернизиране на обслужването продължават.", "date": "2018.10.24", "title": "Отново дълги опашки в столичния КАТ"}
{"url": "https://www.24chasa.bg/novini/article/7118973", "text": "Австрийският парламент прие равнището на семейните помощи да се индексира в зависимост от жизнения стандарт в страната, където пребивават децата, за които те се изплащат, предаде Франс прес. Това беше ключово предизборно обещание на дясната коалиция, избрана преди една година. Спорната мярка засяга около 150 000 деца, които живеят в чужбина, но поне един от родителите им работи и живее в Австрия. Австрийските семейни помощи могат да достигат до 223 евро на месец за всяко дете. Правителството смята тази сума за несъразмерна с цените и заплатите в някои съседни страни, предаде БТА. Според новия закон родителите на 3-годишно дете ще получават 97 евро на месец, ако то живее в Унгария вместо Австрия. Ако детето живее в Румъния, сумата пада до 85 евро. Очаква се така да се спестят над 100 милиона евро годишно от общо около 250 милиона евро, изплащани за живеещи в чужбина деца. Правителството подчерта, че семейните помощи ще се повишават, ако децата живеят в страни с по-висока цена на живота. Но девет десети от тях се изплащат за деца, живеещи в страни с по-ниски цени, което ще доведе до икономии. Виена обаче посочи, че австрийските семейни помощи ще останат по-високи от предвижданите от местните социални фондове. Законовата промяна вече беше подложена на критики от Европейската комисия. Тя може да бъде оспорена пред Съда на ЕС, който ще има последната дума, призна министърката по въпросите на семейството към федералното канцлерство Юлиане Богнер-Щраус. Мярката беше порицана от опозиционните партии, според които тя създава дискриминация и има опасност да отслаби системата за домашни грижи на възрастни хора. Много от засегнатите ще бъдат около 62 000 домашни помощнички, предимно от Румъния и Словакия, които оставят децата си в родните си страни, за да се грижат денонощно за възрастни австрийци. Според оценки на австрийската стопанска камара 10 на сто от тях може да откажат да се върнат на работа в Австрия.", "date": "2018.10.24", "title": "Австрия променя правилата за плащане на семейни помощи"}
{"url": "https://www.24chasa.bg/novini/article/7118786", "text": "На третия ден протести с искания за оставката му вицепремиерът Валери Симеонов най-сетне се извини. Но както сам обяви - защото партньорите му в управлението са го накарали. Още на сутринта след завръщането си от Египет премиерът Бойко Борисов свика спешен коалиционен съвет. Ден по-рано трябваше да се съберат 3-мата съпредседатели на патриотите, но в крайна сметка във вторник срещата се оказа само между Симеонов и Красимир Каракачанов. Волен Сидеров, който също като майките и опозицията настоява за оставка на Симеонов заради думите му “Крескливи жени” на “уж болни деца”, я бойкотира. Така патриотите чакаха връщането на Борисов и малко след 8 ч вчера сутринта вече бяха при премиера. Сидеров носеше вестникарски изрезки от 2016 г. В публикациите се цитира Валери Симеонов, който тогава е казвал, че държавата може да е стабилна и без да управлява Борисов. По-рано от Дубай премиерът обясни, че той не може да поиска оставката на вицето си, защото рискува цялата конструкция на управлението. И вчера не стана ясно как бившите кумци Сидеров и Симеонов ще продължат заедно във властта. Депутати от “Атака” обявиха, че ще решат до дни, като вземат предвид и извинението. Рано сутринта вчера пред БНТ Валери Симеонов отказваше да го даде. “Ако се бях извинил, щяхте ли да повярвате, че е истина?”, запита той в ефир. Малко по-късно обаче, в изявление от “Дондуков” 1, се оказа принуден да го направи. “На проведения коалиционен съвет при министър-председателя бе обсъден въпросът, свързан с медийната кампания по повод моето изявление и ежедневните протести пред МС. По настояване на коалиционния съвет аз поднасям моите извинения на всички, които са се почувствали засегнати”, обяви той. Премиерът не коментира. Той самият каза, че ако се извини, няма да бъде искрено. Не знам как да приемем думите му. Изказването за пореден път показа що за човек е Валери Симеонов. През последните дни не спря да обижда хората, които ни подкрепят. Нарече ги тюрлюгювеч, не спря да обижда децата, не спря да унижава. Днес сме ние, но утре може да бъде всеки. Не ни интересува политиката, но не смятаме, че това трябва да е лицето на държавата. Няма да се откажем да искаме оставката на Симеонов. Не знам как излиза по улицата, как се чувства. Продължава да се държи по такъв нагъл и безобразен начин. Единственият начин да покаже, че има някаква съвест и морал, е да подаде сам оставка. В комисиите към парламента се разглеждат двата закона - за личната помощ и хората с увреждания, надяваме се реформата да тръгне и точно в този момент дойдоха думите му. Това са някакви политически игри, които те си играят Не смятам, че изобщо трябваше да обръщаме внимание на този циничен коментар на Валери Симеонов. За мен цялото това политизиране на протеста, на каузата ни, е абсолютно безсмислено. От една страна, не мога да приема извинение от него, от друга - не искам да му обръщам внимание. Каузата е детето ми и тя продължава да съществува, но всички забравиха за нея, а това ме ядосва. В момента дори не съм любимка на майките, но истината е, че каузата се загуби. Тази закачка с Валери Симеонов е абсолютна глупост. Не, не може да се извинява! Когато си политическа личност, трябва да внимаваш какво говориш и пред кого. Думите му не могат да ме обидят по простата причина, че не искам да знам как ме определят - дали съм креслива, или не. Да, креслива съм, когато протестирам, защото съм недоволна. В момента ситуацията е особена, ние направихме грешка Вицепремиерът Валери Симеонов ще оглави Националния съвет за интеграция на хората с увреждания. И така точно той ще отговаря за политиката към инвалидите. Това ще стане с приемането на новия Закон за хората с увреждания и очакваното му влизане в сила напролет. Проектът мина единодушно на 1-о четене в парламентарната социална комисия вчера. Нито една партия не бе “против” и за Закона за личната помощ, написан от омбудсманът Мая Манолова и майките. КТ “Подкрепа”, работодателите и хора с увреждания обаче отново посочиха много пропуски в него. “Нито един не попита как живеем ние, хората с увреждания над 18 г. Как да си намеря асистент за 650 лв.?”, попита Нина Жишева, успяла да дойде за дебата с инвалидната си количка. ", "date": "2018.10.24", "title": "Симеонов най-сетне се извини, но не по своя воля (обзор)"}
{"url": "https://www.24chasa.bg/novini/article/7118978", "text": "Политическото насилие няма място в Съединените щати. Това заяви президентът Доналд Тръмп, предадоха Франс прес и Ройтерс, цитирани от БТА.                                                                                                                                                                                                                                                                                                                       ", "date": "2018.10.24", "title": "Тръмп: Политическото насилие няма място в САЩ"}
{"url": "https://www.24chasa.bg/novini/article/7118694", "text": "Високото ниво на фискалния резерв и стабилността на икономиката и финансовата система позволяват България да не взема нов външен дълг до 2022 г. Това е записано в стратегия за управление на дълга в следващите три години, обявена за обществено обсъждане. Планът на финансовия министър Владислав Горанов е за периода 2019–2021 г. дълговото финансиране на бюджета да се набира от вътрешния пазар чрез емитиране на ценни книжа на стойност до 1 млрд. лв. годишно. “Членството на България в еврозоната може да е полезно и за двете страни. България може да допринесе за укрепването на устойчивостта и стабилността. Страната е показала впечатляваща многогодишна предистория на успешно покриване на номиналните маастрихтски критерии за конвергенция. Например разумното управление на публичните финанси на България осигури балансирани бюджети за по-голяма част от миналите две десетилетия. Към момента съотношението дълг/БВП е на трето място сред най-ниските в ЕС. Ето защо да се добави още един глас в полза на здравия разум по въпросите, свързани с управлението на публичните финанси в еврозоната, би било от полза за всички.” Това пък заявява управителят на БНБ Димитър Радев в своя публикация в изданието Euromoney Yearbook: Global Banking & Policy Review 2018 от 19 октомври.", "date": "2018.10.24", "title": "България няма да взема нов външен дълг до 2022 г."}
{"url": "https://www.24chasa.bg/novini/article/7118864", "text": "Изтегляне на САЩ от договорите за разоръжаване, като този за ракетите със среден обсег, ще предизвика надпревара във въоръжаването и изключително опасна ситуация, заяви руският президент Владимир Путин, цитиран от Франс прес. \"Ако тези договори бъдат разтрогнати, няма да остане нищо в сферата на ограничаване на оръжията. Тогава ситуацията ще стане според мен изключително опасна. Няма да остане нищо освен надпревара във въоръжаването\", каза Путин на пресконференция с италианския премиер Джузепе Конте. Ако САЩ разположат ракети със среден и малък обсег в Европа, Русия ще бъде принудена да отговори огледално, каза Путин цитиран от ТАСС. \"Разбира се, главният въпрос е: ако САЩ се изтеглят от този договор, какво ще правят с тези ракети. Ако те бъдат доставени в Европа, естествено, ние ще отговорим огледално\", продължи руският президент. Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег, предупреди Путин, цитиран от ТАСС. Той отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават. Путин каза, че е готов да обсъди с Тръмп въпроса за Договора за ракетите със среден обсег на срещата в Париж на 11 ноември, предаде БТА. Путин заяви, че Москва и Рим проучват варианти за включване на Италия към газопровода Турски поток, съобщи ТАСС. В сферата на доставките на руски газ за Италия всичко е възможно, каза Путин. \"Проучваме всички възможности. И включване на Италия към Турски поток през България, Сърбия, Унгария, Гърция\", добави той. Италианският премиер Джузепе Конте каза, че санкциите на Европейския съюз срещу Русия трябва да бъдат прекратени, но не отговори дали неговото правителство е готово да наложи вето на удължаването им, предаде Ройтерс. \"Правилно е да се поддържат икономическите отношения между Италия и Русия. За Италия санкциите никога не са цел, те са инструмент и трябва да отпаднат възможно най-бързо\", посочи Конте.", "date": "2018.10.24", "title": "Путин: Ако САЩ се изтеглят от договорите за разоръжаване, ще предизвикат опасна ситуация"}
{"url": "https://www.24chasa.bg/novini/article/7118884", "text": "Подозрителният пакет,  , най-вероятно съдържа бомба, направена от тръба, казаха двама представители на американските правоприлагащи органи, цитирани от Асошиейтед прес. Според източниците самоделната бомба била грубо изработена, но способна да се задейства и била адресирана до бившия директор на ЦРУ Джон Бренан, който често се изявява по телевизията, предаде БТА. Откритото днес устройство прилича на взривните устройства, изпратени на бившия президент Барак Обама, на Хилари Клинтън и милиардера Джордж Сорос, казаха източниците. Друг служител на правоприлагащите органи каза за АП, че взривното устройство, изпратеното в дома на Сорос в околностите на Ню Йорк е бомба, направена от тръба. \"Сикрет сървис\" не съобщиха подробности за устройствата, пратени на Обама и Клинтън.", "date": "2018.10.24", "title": "Изпратеният в Си Ен Ен пакет - адресиран до бивш директор на ЦРУ, вероятно има бомба"}
{"url": "https://www.24chasa.bg/novini/article/7118902", "text": "Израелският премиер Бенямин Нетаняху се зарече днес да поддържа постоянно израелско военно присъствие на Западния бряг с аргумента, че ако там няма израелски войски, палестинският президент Махмуд Абас щял да бъде \"пометен за две минути\" от милициите на радикалното движение \"Хамас\", предаде Асошиейтед прес. В реч на голяма еврейска конференция Нетаняху каза, че Израел не може да си позволи да повтори грешката от Газа, където \"Хамас\" насила отне контрола от Абас, след като израелските войски се изтеглиха от крайбрежния палестински анклав. Запитан как вижда бъдещето на Западния бряг, Нетаняху отбеляза, че предпочита да избягва термини като \"палестинска държава\". Той смята, че Абас, известен с псевдонима Абу Мазен, и неговата \"Палестинска власт\", дължат самото си съществуване на израелската протекция и пряко печелят от присъствието на израелските войски, предаде БТА. \"Те ще бъдат пометени само за две минути. Преди две години ние разкрихме заговор на 100 души от \"Хамас\" за сваляне на Абу Мазен. Да го свалят? Не, да го убият, и то не политически, а физически. Така че ако ние не бяхме там, и те нямаше да са там. Точно това се случи в Газа\", посочи Нетаняху в словото си пред Еврейската федерация на Северна Америка. Израел се изтегли от Газа през 2005 г., евакуира израелските селища оттам и изтегли всичките си войници от ивицата. На следващата година \"Хамас\" спечели парламентарните избори, година по-късно прогони силите, лоялни на Абас и оттогава управлява анклава с желязна ръка. \"Те (администрацията на Абас) бяха в Газа, имаха 15 000 въоръжени войници, \"Хамас\" имаше 3000. Само за броени дни те го изритаха оттам.. Ние напуснахме Газа и какво се случи? Този миниатюрен анклав стана крепост на радикалния ислям, подкрепян от Иран, и оттам бяха изстреляни вече 4000 ракети срещу нас\", каза Нетаняху. \"Не можем да си позволим същото да се случи в Юдея, Самария, на Западния бряг\", подчерта премиерът, наричайки областта с библейското й име.", "date": "2018.10.24", "title": "Нетаняху: Ако изтеглим войските си от Западния бряг, \"Хамас\" ще помете Абас за две минути"}
{"url": "https://www.24chasa.bg/novini/article/7118923", "text": "Бившият шеф на митниците в Олтоманци и Гюешево Георги Владимитров-Фози влезе в затвора. Той получи 4 г. решетки за контрабандата на близо 1 млн. кутии цигари на стойност 2 347 950 лв. през 2011 г. Присъдата на Върховния касационен съд (ВКС) е окончателна. Тя е от 3 октомври тази година и е подписана от съдиите Евелина Стоянова, Румен Петров и Спас Иванчев. Владимиров е в затвора от няколко дни, потвърдиха от дирекцията на затворите. 47-годишният Фози е известно име в митническите среди За последно е върнат на работа в ГКПП Олтоманци на 21 юни с решение на Върховния административен съд (ВАС). Контрабандата на цигари от Гърция, за която Фози влезе в затвора преди дни, е извършена на 23 август 2011 г. По това време Фози отново е без работа. Възстановен е като началник на ГКПП Олтоманци на 6 февруари 2012 г. Въпреки че не бил начело на митницата, добре познавал организацията на работата, сочат магистратите. Ролята му била да подпомогне влизането на камиона с цигарите в България. По това време Фози и жената, с която живеел на семейни начала, имали фирма за търговия с цигари и алкохол. На 22 август 2011 г. камионът бил натоварен от двама гърци и тръгнал към България. Преминал през ГКПП Кулата следващия ден. Цигарите били скрити в кутии за обувки. Пратката обаче била “контролирана” от ГДБОП. На 18 август 2011 г. Софийският градски съд (СГС) дал разрешение да се използват специални разузнавателни средства. Веднага щом минал границата, камионът с цигарите бил проследен от антимафиотите. На 24 август 2011 г. бил задържан. Шестима били обвинени за контрабандата, сред тях и варненският бизнесмен Борислав Манджуков, който беше убит на 24 март 2014 г В групата били също братята Борис и Асен Поборникови, Борис Тасев, Пламен Георгиев и Олег Падалски. През 2015 г. всички обвиняеми освен Фози и Борис Тасев се признали за виновни и сключили споразумения с прокуратурата, одобрени от съда. Първата инстанция дала на Фози 7 г. затвор, включително и по обвинение, че като длъжностно лице е бил част от престъпна група. Апелативният спецсъд го оправдава по това обвинение, защото не е бил на работа. Втората инстанция му дава 4 г. затвор. Фози обжалва пред ВКС, но той потвърждава присъдата. Легендарният митничар Георги Владимиров-Фози четири пъти е уволняван и възстановяван на работа. В Кюстендил, откъдето е родом, казват, че прякорът му Фози идва от герой в “Мъпет шоу”. В системата на митниците започва работа през 1991 г., когато е 20-годишен. Досега два пъти е бил шеф на митническите пунктове в Гюешево - на македонската граница, и Олтоманци - на сръбската. За първи път е уволнен през 1998 г. След 4 г. е възстановен на поста с решение на съда и става шеф на пункта Гюешево, но бързо е освободен. Връща се пак на работа, а през 2009 г. отново е извън системата, като поводът е преструктуриране на пункта Гюешево. Печели дело и 3 г. по-късно, през февруари 2012 г., е върнат за шеф на Олтоманци. Няколко месеца по-късно е арестуван и отново уволнен, после пак е върнат на работа. Фози от години живее в София. Говори се, че известно време дори ползвал отпуск по майчинство, за да гледа малкото си дете. Босът на канала за контрабандни цигари Борислав Манджуков е убит във входа на кооперацията си в София на 24 март 2014 г., няколко седмици преди старта на делото в съда. Убиецът и поръчителят още не са разкрити. През 2015 г. МВР обяви, че хора на Роди Черния имат участие в разстрела, но до обвинения не се стигна. Разследваният за ДДС измами бизнесмен от Варна се познавал с Фози, който по това време е шеф на митницата в Олтоманци. Често пътували заедно в чужбина. Манджуков ползвал контактите на Владимиров в митниците, за да минават тировете с цигари през границата с Турция. Манджуков не доживя и делата срещу него за данъчните престъпления, по които са осъдени негови подставени лица.", "date": "2018.10.24", "title": "4 г. затвор за митничаря Фози, осъден за контрабанда на цигари за 2,4 млн. лв. (Обзор)"}
{"url": "https://www.24chasa.bg/novini/article/7118782", "text": "Ремонтът на градините “Кристал” и “Св. Климент Охридски” ще бъдат готови до края на ноември. Изпълнението на ремонтните дейности по ул. “Граф Игнатиев” е 73%. Това заявиха представители на изпълнителите на ремонтите на двете зони в центъра на София, на надзорната фирма и проектанта пред архитектурната комисия към СОС. След наложената от общината 100 000 лв. глоба на фирмата, която упражнява надзора в двете зони, са удвоени служителите на обектите. Единствените жълти павета, които ще се демонтират, са от градината около парламента, увери арх. Радомира Методиева от А. Д. А. За изваждането им има разрешение от Министерството на културата. Демонтираните павета ще се използват при ремонти на улици със същата настилка. В градината “Кристал” ще се възстанови фигурата на момченце върху чешмата, която е изчезнала отдавна. По-късно столичният кмет Йорданка Фандъкова коментира исканията за анализ на ремонтите. “На всеки европейски проект, каквито са двете зони в центъра, се правят одити. Ще се направят проверки”, каза тя и напомни, че вече е възложила такава проверка на дирекцията по вътрешен одит. ", "date": "2018.10.24", "title": "Градините “Кристал” и  край парламента готови до края на ноември,  “Графа” ремонтиран 73%"}
{"url": "https://www.24chasa.bg/novini/article/7118938", "text": "Бившият държавен секретар и кандидатка на Демократическата партия за президент Хилари Клинтън заяви, че САЩ преживяват момент на смут, коментирайки изпратения до нейното жилище подозрителен пакет, който може да съдържа взривно устройство, предаде Франс прес. \"Това е момент на смут, на дълбок разкол и ние трябва да направим всичко по силите си, за да сме единни\", заяви Клинтън от щата Флорида, където предстои да участва в предизборна агитация за частичните парламентарни избори на 6 ноември. Тя благодари на служителите на силите за сигурност за действията им и изрази надежда, че на предстоящите избори ще бъдат избрани хора, които да помогнат за преодоляване на разделението, предаде ТАСС. Асошиейтед прес съобщава, че подозрителният пакет е бил идентифициран при рутинна проверка. Той не е бил доставен в жилището на семейство Клинтън, предаде БТА. Кметът на Ню Йорк Бил де Блазио заяви на пресконференция, че в изпратения до Си Ен Ен подозрителен пакет е открито взривно устройство и бял прах, предаде АФП. Това показва желание да се тероризират хората, подчерта той. \"Преминаваме през етап, в който хората усещат голяма омраза да витае във въздуха\", подчерта кметът, член на Демократическата партия. \"Този етап е много болезнен, но ще отмине\", добави Де Блазио. Той обяви, че в града ще бъдат разположени полицейски подкрепления. В Туитър кметът определи изпращането на подозрителния пакет в сградата на Си Ен Ен в града като терористичен акт, целящ подкопаване на свободата на медиите и сплашване на нюйоркчани, предаде ТАСС. \"Но жителите на нашия град неведнъж са доказвали, че се изправят смело срещу терора\", подчерта той и добави, че няма други конкретни заплахи. Губернаторът на щата Ню Йорк Андрю Куомо заяви на същата пресконференция, че до неговата канцелария в Манхатън също е било изпратено подозрително устройство, съобщава АП. \"Няма да се изненадам, ако подобни устройства се появят и на други места\", добави губернаторът от Демократическата партия. Началникът на разузнаването на нюйоркското полицейско управление заяви, че изпратеният до Си Ен Ен подозрителен пакет изглежда има връзка с пакетите, изпратени в жилищата на бившия президент Барак Обама, бившия държавен секретар Хилари Клинтън и милиардера Джордж Сорос. Началникът на отдела за борба с тероризма на нюйоркската полиция Джон Милър съобщи, че всички пакети до Сорос, Клинтън, Обама и Си Ен Ен изглежда са изпратени от един и същи човек. Устройствата са грубо изработени самоделни бомби, поставени в тръби. Засега не са извършени никакви арести и няма пострадали. Полицията се опитва да определи тенденцията при изпращането им. Първата дама на САЩ Мелания Тръмп осъди всички форми на заплахи и насилие и благодари на силите за сигурност за героичните им усилия. Говорителката на Белия дом Сара Сандърс заяви в Туитър, че правителството на президента Доналд Тръмп следи внимателно ситуацията. Това са действия на страхливци, които няма да бъдат толерирани, подчерта тя. Подозрителен пакет, изпратен до канцеларията на депутатката от Демократическата партия Максин Уотърс, е бил прехванат от полицията на Капитолия, съобщава Ройтерс. Канцеларията на сенаторката от Калифорния Камала Харис в Сан Диего също беше евакуирана за кратко днес, след като близо до нея бяха открити подозрителни пакети. Тревогата обаче се оказа фалшива, съобщава АФП.", "date": "2018.10.24", "title": "Хилари Клинтън: САЩ преживяват \nмомент на смут"}
{"url": "https://www.24chasa.bg/novini/article/7118793", "text": "Опозиционната в Румъния Партия Народно движение поиска днес на консултации при президента оставка на правителството на Виорика Дънчила, за да влезе \"достойно страната в следващата година с друго правителство, способно да управлява председателството на Съвета на ЕС\", предаде информационният сайт Зиаре, цитиран от БТА. \"За да се върне Румъния към нормалността, трябва да уволним правителството на Дънчила\", заяви лидерът на Партия Народно движение Еуджен Томак. Президентът Клаус Йоханис извика днес парламентарно представените партии на консултации във връзка със законодателството в областта на правосъдието след множество критики на Венецианската комисия и приемането на спорно извънредно постановление в сферата на правосъдното законодателство. Според президента целият законодателен процес в тази сфера трябва да бъде подновен в парламента, а препоръките на консултативния орган на Съвета на Европа по конституционно право (т. нар. Венецианска комисия) да бъдат включени изцяло в румънското законодателство. Друга опозиционна партия - Съюз за спасение на Румъния, заяви, че подкрепя повторен анализ на правосъдното законодателство и посочи, че новото правителствено постановление не включва всички препоръки на Венецианската комисия, както твърдят лидерите на управляващата коалиция Ливиу Драгня и Калин Попеску Таричану. От Съюз за спасение на Румъния (ССР) припомниха на президента предложения от него преди време референдум за правосъдието и заявиха, че такова допитване е очаквано от гражданите. От ССР са поискали още от държавния глава при евентуални промени в правителството да не приема номинация за министър на правосъдието, който не приема изрично препоръките на Венецианската комисия. Най-голямата опозиционна сила - Национално-либералната партия (НЛП), заяви, че \"Румъния се намира в преломен момент\". \"От две години манията на Драгня да се отърве от затвора и на ултрасите от Социалдемократическата партия (СДП) и Алианса на либералите и демократите (АЛДЕ) да контролират правосъдието, причини огромни вреди на Румъния. (...) В зависимост от начина, по който Румъния ще изпълни председателството на ЕС, страната я чака или европейска съдба или риск от санкции заради глупостите и злонамерените действия на мнозинството, групирано около Драгня\", заяви лидерът на НЛП Лудовик Орбан. Лидерът на опозиционната партия каза, че е дошъл моментът управляващото мнозинство да изостави проекта на Драгня. \"Европейските лидери ни изпращат послание: ако вървим по правилния път, влизаме в Шенген и ползваме предимствата на присъединяването\", подчерта Лудовик Орбан и допълни, че в противен случай \"ще бъдат използвани всички инструменти, така че правовата държава в Румъния да функционира както трябва\". Лидерът на партията на етническите унгарци в Румъния Келемен Хунор заяви, че формацията е отворена за дискусии, но така, че \"най-важният принцип - независимостта на правосъдието, да не бъде засегнат\". Хунор заяви, че всички промени в правосъдните закони трябва да се осъществяват от парламента, а не чрез спешни правителствени постановления.", "date": "2018.10.24", "title": "Опозиционна партия в Румъния поиска оставка на кабинета на Виорика Дънчила"}
{"url": "https://www.24chasa.bg/novini/article/7118811", "text": "Малък ретро самолет се разби при аварийно кацане на магистрала в Южна Калифорния. Пилотът е невредим. Самолетът предизвика любопитството на медиите, предаде  Малкият самолет със символи на Луфтвафе се разби на магистрала близо до Лос Анджелис и избухна в пламъци. Пристигналите на място пожарникари успяха да измъкнат пилота преди машината да изгори. Необичайните обозначения сякаш върнаха времето назад в годините на Втората световна война. Оказа се, че самолетът АТ-6 от 30-те години на миналия век е наподобявал машина от германските ВВС и на него са тренирали американски пилоти през войната. В днешно време е бил част от специална ескадрила, която участва в паради и авиоспектакли с полети във формация и демонстрации на въздушен бой. Причината за катастрофата ще се изяснява.", "date": "2018.10.24", "title": "Ретро самолет се разби на магистрала в Калифорния (Видео)"}
{"url": "https://www.24chasa.bg/novini/article/7118200", "text": "Няколко десетки мигранти влязоха днес в сблъсъци с босненската полиция при опит да пресекат незаконно границата със съседна Хърватия, която е членка на Европейския съюз, предаде Асошиейтед прес, цитирана от БТА. Крещейки \"Отворете границите!\", мигрантите пробиха полицейския кордон, преди да бъдат спрени от друг край граничния пункт Малевац. Сблъсъците продължиха, след като мигрантите блокираха граничния пункт. Няколко души бяха ранени в схватките, когато мигрантите отказаха да се изтеглят и блокираха движението. \"Ние сме бежанци. Искаме да напуснем тази страна\", заяви един иранец. Хърватската полиция съобщи, че е сложила ограда от хърватската страна на границата, за да попречи на мигрантите да влязат. Зад оградата е формиран полицейски кордон, 8 полицейски коли са паркирани пред граничния пункт, а отгоре кръжи хеликоптер. Двама полицаи са били леко ранени с камъни, хвърляни от мигранти, а полицаите са използвали сълзотворен газ и палки, за да ги отблъснат, предаде Ройтерс, позовавайки се на очевидец. Една жена е била ранена в главата и е откарана в болница заедно с ранен мъж. Хърватският премиер каза пред журналисти, че на границата ще бъдат изпратени подкрепления, и обеща, че полицията ще защитава границата при пълно зачитане на международните и хърватските закони и хуманитарните норми. Босненската полиция също така забрани на около 100 мигранти да слязат от влак, който пристигна в района рано тази сутрин. Властите организираха връщането им в мигрантски център в Сараево. Полицията върна обратно и автобуси с мигранти. \"Всяко увеличаване на броя на мигрантите без подходящ подслон представлява потенциална заплаха за сигурността\", каза полицейският комисар Муйо Коричич. Хиляди мигранти се намират в Северозападна Босна, от където правят опити да преминат границата с Хърватия и да продължат към други страни от ЕС. Много от тях спят в палатки или на открито. Местни жители организираха протести с настояване властите да осигурят на мигрантите по-хуманни условия.", "date": "2018.10.24", "title": "Сблъсъци между мигранти и босненската \nполиция на граничен пункт с Хърватия (Обновена)"}
{"url": "https://www.24chasa.bg/novini/article/7118819", "text": "Президентът на САЩ Доналд Тръмп се присъедини към вицепрезидента Майк Пенс, който осъди изпращането на взривни устройства до домовете на бившия президент Барак Обама и на Хилари и Бил Клинтън, предаде Асошиейтед прес. Тръмп препрати в Туитър посланието на вицепрезидента Пенс, с което той осъди нападенията срещу бившия президент Обама, семейство Клинтън, Си Ен Ен и други. \"Съгласен съм с цялото си сърце\", добави Тръмп. Водачът на републиканското мнозинство в Сената Мич Макконъл заяви, че изпращането на подозрителни пакети е \"акт на вътрешен тероризъм\", предаде Франс прес. \"Заедно с всички американци осъждам опитите за вътрешен тероризъм, за които узнахме днес\", написа в комюнике Мич Макконъл, предаде БТА. Той изказа благодарност на силите на реда и на пощенските служби, \"които защитават нашите лидери и публичните личности от подобни недопустими действия\", добавя АФП.", "date": "2018.10.24", "title": "Тръмп и Майк Пенс осъдиха подозрителните пратки до домовете на Клинтън и Обама"}
{"url": "https://www.24chasa.bg/novini/article/7118662", "text": "Комисията по социална политика в парламента е взела решение да подкрепи двата законопроекта - за хората с уврежданията и за личната помощ, съобщи Минчо Коралски в предаването „Лице в лице” по . В тях ще има значителна финансова подкрепа, особено за хората с тежки увреждания, посочи той. „До 18 години майките на деца с получават помощ 930 лева за отглеждане на детето, самите деца от 16 до 18 години получават социална инвалидна пенсия , плюс добавката за инвалидна помощ, и това наистина отиваше към 1200 лева. Проблемът е, че като навършат 18 години тези деца, се отнемат тези 930 лева”, обясни Минчо Коралски - изпълнителен директор на Агенцията за хората с увреждания. По думите му в Закона се прави промяна, която в известна степен би трябвало да реши този проблем. „След 18 години лицата с увреждания ще получават вместо към 200 лева, както е сега – 450 лева от 1 януари 2019 г. Прави се първа стъпка за решаване на този проблем”, отбеляза още Минчо Коралски. С тези нови социални закони хората с увреждания ще се ползват и с различни видове услуги, посочи още той. Според Минчо Коралски Агенцията за хората с увреждания ще се превърне в държавна агенция от 2021 година, но не е ясно дали тази идея ще бъде подкрепена в пленарната зала.", "date": "2018.10.24", "title": "Минчо Коралски: В новите закони за хората с увреждания има допълнителни социални услуги"}
{"url": "https://www.24chasa.bg/novini/article/7118702", "text": "Чехия ще изтегли дипломат от посолството си в Саудитска Арабия като реакция на убийството на саудитския журналист Джамал Кашоги, съобщи външният министър Томаш Петържичек, цитиран от Ройтерс. Говорителка на външното министерството уточни, че мисията ще напусне дипломатически представител, изпратен от чешкото министерство на земеделието и отговарял за връзките в селското стопанство.", "date": "2018.10.24", "title": "Чехия изтегля свой дипломат от Саудитска Арабия заради убийството на Кашоги"}
{"url": "https://www.24chasa.bg/novini/article/7118714", "text": "Белият дом осъди опитите за бомбени нападения срещу бившия президент Барак Обама, бившия президент Бил Клинтън и съпругата му Хилари Клинтън, предадоха Асошиейтед прес и Ройтерс. В изявление говорителката на президента Сара Сандърс заяви, че \"тези терористични актове са отвратителни\" и всички отговорни за тях ще понесат пълната строгост на закона. \"Сикрет сървис\" и другите правоохранителни агенции разследват и ще предприемат \"всички необходими действия в защита на всеки заплашен от тези страхливци\", се казва в изявлението. Президентът Доналд Тръмп е уведомен за събитията и правителството ги възприема \"много сериозно\", предаде телевизия Ем Ес Ен Би Си, като се позова на високопоставен източник от Белия дом. До Белия дом не е бил пращан пакет с подозрително съдържание, каза информиран източник. \"Сикрет сървис\" - агенцията, която охранява ВИП политици в САЩ - обяви по-рано днес, че е засякла пакети с \"предполагаеми взривни устройства\", адресирани до Барак Обама и Хилари Клинтън. Никой от адресатите не е получил пакетите, нито е бил изложен на риск, предаде БТА. По това време Хилари Клинтън не е била в семейната резиденция в нюйоркско предградие, а на предизборна агитация за Демократическата партия във Флорида. Запознат източник, пожелал анонимност, е казал, че съпругът й Бил Клинтън е бил в дома им в Чапакуа, щата Ню Йорк.", "date": "2018.10.24", "title": "Белият дом за опитите за атаки срещу Обама и семейство Клинтън: Това е отвратително"}
{"url": "https://www.24chasa.bg/novini/article/7118717", "text": "Служителите на Министерството на отбраната приключиха операцията по ваденето на бомбата в изкопа на метрото и тя вече пътува за военен полигон, където ще бъде унищожена, научи \"24 часа\".  Евакуираните хора от сградите около Военна академия вече са по домовете си. Възстановява се движението на градския транспорт по бул. \"Евлоги и Христо Георгиеви\".  Авиобомбата ще бъде унищожена утре, 25 октомври, в район, извън населени места, на полигона в Сливница. Действията на специализираните екипи се ръководят от полковник Йорданов – началник на сектор „Инженерни войски“ от командването на Сухопътните войски. Министърът на отбраната Красимир Каракачанов на място благодари на военнослужещите за бързата и навременна реакция. Въпреки настъпилата тъмнина с професионалните си действия те успяха бързо да извлекат бомбата и да я транспортират извън София. Това даде възможност на евакуираните в близките блокове жители да се приберат в апартаментите си.                                                                                                                                                                                                                                                                                                                       ", "date": "2018.10.24", "title": "Военните отнесоха авиобомбата, блокадата пада"}
{"url": "https://www.24chasa.bg/novini/article/7118610", "text": "Саудитският престолонаследник принц Мохамед бин Салман определи убийството на журналиста Кашоги като \"отвратително\" и каза, че виновните ще бъдат наказани, предава БТА. В изказването си на форума Бъдеща инвестиционна инициатива в саудитската столица Рияд Мохамед бин Салман подчерта, че убийството на Кашоги е натъжило саудитците и целия свят. Принцът посочи, че всички отговорни за убийството ще бъдат наказани и че Саудитска Арабия и Турция ще работят заедно за постигане на резултати в разследването, а отношенията между двете държави няма да бъдат прекратявани. Мохамед бин Салман заяви, че неговата \"война\" е да възстанови старата слава на Близкия Изток. Тези думи на принца предизвикаха овациите на присъстващите и ги накараха да се изправят на крака. Принцът каза, че новата Европа е Близкият Изток и изрази надежда икономическата трансформация на региона да се случи, докато той е жив. Наследникът на саудитския престол отбеляза, че Саудитска Арабия ще продължи реформите и инвестициите за изграждане на инфраструктура. Той направи прогноза, че до края на годината икономиката на кралството ще достигне растеж от 2,5 процента, а в саудитския суверенен фонд ще има 400 милиарда долара до края на 2019 г. На форума Бъдеща инвестиционна инициатива присъстват ливанският премиер Саад Харири и принцът престолонаследник на Бахрейн Салман бин Хамад Ал Халифа. Мохамед бин Салман се пошегува с твърденията, че Саад Харири е бил задържан против волята си в Саудитска Арабия миналата година и заяви, че ливанският премиер ще си тръгне веднага след участието си в икономическия форум. \"Премиерът Харири ще остане в кралството само два дни и се надявам, че няма да разпространявате слухове, че е бил отвлечен\", каза саудитският принц.", "date": "2018.10.24", "title": "Принц Салман: Убийството на Кашоги е отвратително, виновните ще бъдат наказани (Обновена)"}
{"url": "https://www.24chasa.bg/novini/article/7118745", "text": "САЩ искат пълна яснота за събитията, довели до смъртта на саудитския журналист Джамал Кашоги, заявява американският държавен секретар Майк Помпейо в имейл до служители на Държавния департамент, предаде Ройтерс, цитирана от БТА. \"Вече виждаме стъпки на Саудитска Арабия, които показват сериозна отговорност, но няма да бъдем удовлетворени, докато не получим пълна яснота какво се е случило\", се казва в имейла на Помпейо, изпратен снощи до служители на Държавния департамент. В текста се описва посещението на държавния секретар на САЩ в Саудитска Арабия и Турция.", "date": "2018.10.24", "title": "Помпейо: САЩ искат пълна яснота за събитията, довели до смъртта на Кашоги"}
{"url": "https://www.24chasa.bg/novini/article/7118763", "text": "По-различна учебна програма и по-малко учебни часове за учениците се предвиждат в програма за реформиране на турската образователната система, съобщава в.\"Хюриет дейли нюз\". Програмата за реформи бе обявена вчера от министъра на образованието Зия Селчук в рамките на представяне на \"Образователна визия 2023\". Министърът посочи, че новата система цели да насочи учениците към образователната сфера, в която те има най-голяма вероятност да постигнах успех, предаде БТА. Изпитите ще бъдат от \"второстепенно\" значение при новата система, каза министърът и добави, че ще бъдат разработени гъвкави модели, които няма да изискват входен изпит. Милиони ученици всяка година са длъжни да се явят на стандартизирани изпити, с които се определя в коя гимназия или университет получават право да постъпят. За да получат високи оценки на тези изпити, учениците се съревновават помежду си в продължение на години, преживявайки много стрес и мъки. Един от фокусите на новата образователна система ще бъде \"учениците да не са подложени на изпитно напрежение\". Например в началното училище, вместо да оценяват учениците въз основа на един критерий, учителите ще оценяват техните работи по няколко различни критерия. Образованието в детска градина ще бъде задължително, след като приключи работата в тази насока. Друга ключова промяна ще бъде намаляване на броя на предметите в началното училище. Освен това ще бъде увеличена продължителността на междучасията в началното училище. Новата система обещава също така да мотивира учителите с по-добри условия за работа, включително с увеличения на заплащането. Учителите, които министерството оценява като успешни, ще бъдат изпращани в чужбина в рамките на програми за усъвършенстване. Ще има и промени в подготовката на учителите в педагогическите факултети. \"Образователна визия 2023\" е част от серия кампании под егидата на президента Реджеп Тайип Ердоган за промени в редица области до 2023 г., когато се навършват 100 години от основаването на турската република.", "date": "2018.10.24", "title": "По-различна учебна програма и по-малко учебни часове предвижда реформа в Турция"}
{"url": "https://www.24chasa.bg/novini/article/7118781", "text": "Румънският министър на правосъдието Тудорел Тоадер призова днес за отстраняване от длъжност на главния прокурор Аугустин Лазар, обвинявайки го в превишаване на правомощията, предаде Ройтерс, цитирана от БТА. Това е пореден ход на управляващата Социалдемократическа партия в рамките на усилията й за реформиране на правосъдното законодателство и смяна на персонала в съдебната система, които предизвикаха безпокойство във връзка с върховенството на закона, отбелязва агенцията. Министърът на правосъдието представи доклад от 63 страници, съдържащ оценка на работата на главния прокурор. В изявление пред медиите, сякаш копирано от онова, с което поиска отстраняването на главния прокурор на Националната дирекция за борба с корупцията Лаура Кодруца Кьовеши, правосъдният министър заяви, че задейства процедура по отстраняване на главния прокурор, съобщава информационният сайт Зиаре. Министърът започна изявлението си с оспорване на законността на назначаването на Аугустин Лазар начело на Главната прокуратура и намекна, че президентът Клаус Йоханис е подписал указа за назначаване на Лазар, за да касира прокурорът дело, визиращо държавния глава. Останалите критики към главния прокурор бяха основно по негови публични изявления, отбелязва Зиаре. Главният прокурор Аугустин Лазар е сред най-гласовитите критици на промените в правосъдното законодателство, които осъществява управляващата левоцентристка коалиция. Министърът на правосъдието също така обвини главния прокурор, че не е предприел действия по отношение на проблемите в антикорупционната прокуратура, които самият министър констатира, както и че го е критикувал, когато министърът поиска отстраняване от длъжност на Лаура Кодруца Кьовеши. Правосъдният министър отправи 20 основни критики към главния прокурор, като повечето от тях са идентични с тези при отстраняването на Кьовеши и се опират на лично мнение на министъра, а не на законови основания, отбелязва информационният сайт Зиаре. Министърът на правосъдието отказа да отговори на журналистически въпроси и заяви, че от утре е в отпуск. Аугустин Лазар бе назначен за главен прокурор през април 2016 г. от президента Клаус Йоханис по предложение на тогавашния министър на правосъдието Ралука Пруна. След като правомощията на президента бяха орязани с промените в правосъдното законодателство, внесени от управляващата левоцентристка коалиция, държавният глава не разполага с лост, чрез който да блокира отстраняването на Аугустин Лазар, смятат анализатори, цитирани от Франс прес. Предложението за отстраняване на главния прокурор е изпратено за изготвяне на консултативно мнение от Висшия съвет на магистратурата и на президента Клаус Йоханис - за решение, съгласно законовите му правомощия, посочва Аджерпрес.", "date": "2018.10.24", "title": "Румънският министър на правосъдието поиска отстраняване на главния прокурор"}
{"url": "https://www.24chasa.bg/novini/article/7118789", "text": "Коралови рифове са застрашени не само от глобалното затопляне, но също от плъхове, сочат резултатите от изследване, цитирани от Ройтерс. Плъховете, които били транспортирани с кораби до редица тропически острови преди повече от 200 години, не вредят директно на коралите, а стават причина за верига от вредни последствия на сушата и в морето. \"Като изяждали птици и яйцата им, плъховете съсипали популации морски птици върху 90 на сто от архипелазите в света\", заяви ръководителят на изследването, морският еколог Ник Греъм от Ланкастърския университет в Англия. То сравнило едни острови, на които има много плъхове, с други, на които няма подобни гризачи, предаде БТА. \"Там, където има плъхове, в небето не летят птици - поясни Греъм. - На тези острови цари спокойствие. Ако отидете на остров, на който няма плъхове, небето над него ще гъмжи от морски птици, ще е шумно и ще има миризма на гуано. Именно гуаното или по-скоро липсата му оказва влияние върху коралите.\" Големите популации птици на острови, където няма плъхове, произвеждат гуано, което обогатява почвата с азот. Той си проправя път до морето, където е от полза за коралите и други организми, включително рибите. Изследването на архипелага Чагос в Индийския океан установило, че рибите са с 50 на сто повече около острови, на които няма плъхове. \"Рибите в кораловите рифове са уникални - осигуряват им функции, които им помагат да останат здрави - отбеляза ученият. - Те почистват водораслите, така че да могат да израснат нови корали.\" Резултатите от изследването са публикувани в сп. \"Нейчър\".", "date": "2018.10.24", "title": "Коралови рифове - застрашени не само от климатичните промени, но и от плъхове"}
{"url": "https://www.24chasa.bg/novini/article/7118669", "text": "Предлагането на безплатна вода в ресторантите, отправено като препоръка от Европейската комисия, се възприема в България предимно от заведенията с повече звезди, установи проверка на “24 часа”. Една от препоръките в плана на Брюксел за подобряване на качеството на питейната вода е заведенията да предлагат питейна вода на клиентите си, без да искат пари за това, и то в стъклени чаши, за да се намали употребата на пластмаса, в която обикновено се затваря минералната и изворната вода. Според Атанас Димитров, председател на управителния съвет на Българската хотелиерско-ресторантьорска асоциация, инициативата е похвална и по принцип заведенията в България практикуват това. “В никой ресторант няма да откажат да ви дадат чаша вода от чешмата, но клиентът трябва да си я поиска. Не можеш да поднасяш нещо, без да са ти го поискали”, каза той. “Минералната и изворната вода обаче трябва да се заплащат, защото преди това предприемачите са я купили”, каза Димитров. Хората са свикнали с нея и я предпочитат, смята той, защото тя е гарантирано безопасна за пиене и от хигиенни съображения винаги се предпочита нещо, което е фабрично запечатано. “Напоследък всички производители извадиха на пазара стъклени бутилки, които са подходящи за по-изискани ресторанти, и с тяхна помощ пластмасата също намалява. Но тя е още по-скъпа”, каза той. Ресторантьори казаха пред “24 часа”, че е абсурдно заведения за хранене, особено такива, които претендират за високо качество, да предлагат чешмяна вода, макар и безплатно, защото у нас тя не навсякъде е качествена. Минералната вода също не може да се подарява, защото цените и печалбите на ресторантьорите не са чак толкова високи, че да покриват и такива разходи. На противоположното мнение са хора, които държат по-висок клас заведения. “Аз от 14 години правя това - първата за вечерта голяма бутилка минерална вода на една маса плюс гризини и хляб са безплатни”, каза пред “24 часа” шеф Виктор Ангелов. Обяснението му е, че това е символ на гостоприемството, който той е възприел, без изобщо да се замисля скъпо ли ще му е, или евтино. Ангелов каза, че за първи път е видял този подход на Запад и веднага го е въвел в своите заведения.", "date": "2018.10.24", "title": "Безплатна вода у нас  са склонни да предлагат  само ресторанти с 5 звезди"}
{"url": "https://www.24chasa.bg/novini/article/7118850", "text": "Промени в закона за чистотата на атмосферния въздух предвиждат налагането на солени глоби за кметовете, които не успеят да намалят замърсяването на въздуха, предаде  . За изминалата година най-голямо превишаване на нормите за фини прахови частици е отчетено в столицата, Пловдив, Бургас и Горна Оряховица. Местната власт в София признава, че и тази зима ще има дни, в които ще се диша трудно. Според общината, 60% от замърсяването се дължи на транспорта. Другият основен замърсител е битовото отопление – неговият принос е от 40%. За да намали замърсяването, общината подновява обществения транспорт, разширява метрото и обмисля програми, с които да стимулира хората вместо с твърдо гориво да изберат друга алтернатива за отопление. Ако мерките не дадат резултат, кметовете ще бъдат глобявани по 10 000 лева. „Кметът носи своята отговорност, тя е голяма и както аз, така и моите колеги от страната я осъзнават. Но ако ме питате дали днес мога да платя 10000 лева – няма да мога”, каза кметът на София – Йорданка Фандъкова. В Пловдив, където също има проблем с чистотата на въздуха, е увеличена зелената система на града и миенето на улиците. Според кмета, глобите за мръсния въздух ще са неоправдани, защото местната власт не може да регулира чистотата му. „Пряка е връзката между мъгливите дни и дните с превишение на нормите. Това означава ли, че трябва да бъдат глобявани кметовете за това колко мъгливи дни има в годината?“, попита той. Местната власт настоява още да се криминализира горенето на гуми и кабели, които също имат принос за замърсяването.", "date": "2018.10.24", "title": "Солени глоби за кметовете, ако не успеят да намалят замърсяването на въздуха"}
{"url": "https://www.24chasa.bg/novini/article/7118870", "text": "Временно движението по път I-1 София – Ботевград се осъществява двупосочно в една лента поради аварирал тир в района на Витиня, съобщиха от пресцентъра на Агенция \"Пътна инфраструктура\".                                                                                                                                                                                                                                                                                                                       ", "date": "2018.10.24", "title": "Аварирал тир затруднява движението по пътя София – Ботевград край Витиня"}
{"url": "https://www.24chasa.bg/novini/article/7118656", "text": "Дали големите маймуни да имат специален юридически статут. Кампания в тази насока водят френски юристи, политици и творци. Те искат да променят границите на френското право, за да осигурят по-добра защита на тези примати, които са на път да изчезнат. За целта те защитават идеята за въвеждане на понятието \"нечовешки вид\", предаде Франс прес. Ситуацията с големите маймуни в дивата природа е обезпокояваща. Два вида горили и два вида орангутани са на ръба на изчезването, според последната оценка на Международния съюз за опазване на околната среда. Шимпанзето и бонобото са смятани за застрашени от опасност от изчезване. Трети вид орангутани, наброяващ 800 индивида и открит неотдавна, е застрашен от проект на водноелектрическа централа, предупреждават учени и неправителствени организации, предаде БТА. През април актрисата Натали Бай, специалистката по приматите Сабрина Криеф, бившата шефка на най-голямата предприемаческа мрежа във Франция Лоранс Паризо и общинският съветник Уан Верлинг отправиха призив за спасяването на тези животни. Сред възможните решения те споменаха установяването на ново законодателство за животните и по-специално по-отношение на големите маймуни. Френското гражданско право различава две юридически категории - хора и имущество. Дълго време възприемани като движимо имущество, домашните животни или животните в плен са признати от 2015 г. в гражданския кодекс като \"живи същества, притежаващи чувствителност\". Но по отношение на законите за тяхната защита те попадат в \"режима на имуществото\". Защитниците на животните не са доволни от тази ситуация. Според приматоложката Сабрина Криеф \"една голяма маймуна има памет за онова, което се е случило, тя е емпатична, тя има изключително нужда от социален живот\". Според нея когато тези животни са показвани по телевизията или в цирка това е против техните потребности и насърчава бракониерството с цел тяхното взимане в плен. Според преподавателя по право Жан-Пиер Маргено за защита на приматите в плен е най-добре те да бъдат поставени в категорията на хората. Това не означава те да бъдат поставени на едно ниво с човешките същества или да им се признаят същите права, а да се почерпи вдъхновение от понатието за юридическите лица. Юридически лица са асоциациите, фондациите и др. Целта е да се обмисли подобен статут във връзка с видовете. Идеята има противници, според които и дума не може да става в правото да се доближават хората и животните. Според други противници на идеята не може да се предоставя подобен статут само на големите примати. Идеята не е само френска. Австралийският философ Питър Синджър заедно с италианската си колежка Паола Кавалиери създадоха така наречения \"Проект за големите маймуни\", за да поискат за този вид животни правото на живот, на свобода и на забрана за мъчение. В САЩ адвокатът Стивън Уайз от години се бори за признаването на шимпанзетата за хора, но досега усилията му са напразни. В Аржентина трибуналът в Мендоса предостави на женско шимпанзе правото да не бъде затваряно без съдебно решение. Така маймуната Сесилия напусна миналата година клетката си в местния зоопарк и отиде да живее в център за големи примати в Сорокаба в Бразилия.", "date": "2018.10.24", "title": "Във Франция обмислят големите маймуни да имат специален юридически статут"}
{"url": "https://www.24chasa.bg/novini/article/7118582", "text": "Председателят на ПГ на ГЕРБ и зам.-председател на партията Цветан Цветанов се срещна с председателя на Фондация „Ханс Зайдел“ проф. Урсула Менле. В работната среща участваха още директорът на Института за европейски и трансатлантически диалог на Фондация „Ханс Зайдел“ д-р Волф Круг, ръководителят на отдела за Източна Европа Армин Хьолер, регионалният директор за Югоизточна Европа д-р Клаус Физингер, както и ръководителят на бюрото на Фондацията в България Богдан Мирчев. Срещата се състоя в централата на ГЕРБ в София. Цветанов и проф. Менле обсъдиха отличното сътрудничество между ГЕРБ и Фондация „Ханс Зайдел“. Проф. Урсула Менле и представителите на Фондацията дадоха изключително висока оценка на съвместните инициативи и кампании, които провеждат със структурите на ГЕРБ. Взаимно бе изразено желание дългогодишното успешно партньорство между Фондация „Ханс Зайдел“ и ПП ГЕРБ да продължи и в бъдеще. В рамките на разговора бе изтъкнато, че редицата кръгли маси и дискусии, които Фондацията провежда съвместно със Сдружение „Граждани за европейско развитие на България“, Жени ГЕРБ, Младежи ГЕРБ, Предприемачи ГЕРБ и Старейшини ГЕРБ, имат изключително положително влияние върху усъвършенстването на законодателната база в страната и формирането на успешни информационни кампании. Цветанов запозна представителите на немската делегация с резултатите от Българското председателство на Съвета на ЕС. Той подчерта, че основният приоритет на председателството – европейската перспектива за страните от Западните Балкани е била поставена на най-високо европейско ниво и страната ни е успяла да осигури приемственост на темата по време на австрийското председателство. Цветанов изрази надежда, че евроинтеграцията на Западните Балкани ще намери място сред приоритетите и на румънското председателство, което стартира на 1 януари 2019 г. От своя страна проф. Менле поздрави Цветанов за приемането на процедурните правила за парламентарен контрол на Европол в рамките на парламентарното измерение на европредседателството. Проф. Урсула Менле поздрави председателя на ПГ на ГЕРБ и за избирането му с пълен консенсус за представител на Съвместната група за парламентарен контрол на Европол в Управителния съвет на Агенцията. На свой ред Цветан Цветанов запозна гостите от Фондация „Ханс Зайдел“ с работата на правителството на Бойко Борисов и управляващото мнозинство в парламента. Той благодари на немските си партньори за дългогодишното сътрудничество, като подчерта, че тези отлични отношения градят мостове между българския и немския народ. В края на срещата Цветанов благодари на проф. Менле, че вече 25 години Фондация „Ханс Зайдел“ е истински партньор на правоохранителните органи и на гражданското общество в България.", "date": "2018.10.24", "title": "Цветанов се срещна с шефката на фондация \"Ханс Зайдел\" проф. Урсула Менле (Снимки)"}
{"url": "https://www.24chasa.bg/novini/article/7118588", "text": "Вицепремиерът Валери Симеонов ще оглави бъдещия Национален съвет за интеграция на хората с увреждания, заложен в законопроекта за хората с увреждания, одобрен с консенсус на първо четене от социалната комисия в парламента, предаде \"Дарик\". Към момента този орган се ръководи от социалния министър Бисер Петков, но през пролетта, когато ще влязат в сила голяма част от текстовете, постът ще бъде даден на ресорния вицепремиер. Депутатите от социалната комисия одобриха и законопроекта за личната помощ, внесен поотделно от БСП и Воля. В него е заложено предоставянето на асистентска услуга за хората с най-тежките увреждания и децата с ТЕЛК. ", "date": "2018.10.24", "title": "Валери Симеонов ще оглави бъдещия Национален съвет за интеграция на хората с увреждания"}
{"url": "https://www.24chasa.bg/novini/article/7118597", "text": "На специално заседание, предавано по телевизията на живо, парламентът на Армения не избра днес и.д. премиер Никол Пашинян за министър-председател, предаде ТАСС. Председателят на 105-местния парламент Ара Баблоян обяви, че за кандидатурата на Пашинян не е подаден нито един глас. Против и.д. премиер гласува един депутат, 11 се въздържаха, а 59-има регистрирани като присъстващи не гласуваха. Останалите 34-има не присъстваха на заседанието, предава БТА. Самият Никол Пашинян нееднократно е заявявал, че издига кандидатурата си единствено по технически причини, припомни ТАСС. \"Моята кандидатура е издигната не за да бъда избран, а за да не бъда избран за премиер. Бях издигнат, за да няма никакви спекулации за легитимността на предстоящите предсрочни парламентарни избори\", обяснява той. На 15 октомври Пашинян подаде оставка, за да ускори процеса по разпускането на парламента и насрочването на нови избори. Вторият тур за избор на премиер трябва да е на 31 октомври. Ако и тогава няма избран премиер, парламентът ще бъде разпуснат и ще има избори в първата половина на декември.", "date": "2018.10.24", "title": "Арменският парламент не избра Никол Пашинян за премиер"}
{"url": "https://www.24chasa.bg/novini/article/7118465", "text": "Европейският парламент прие днес с голямо мнозинство предложението Шенгенската информационна система (ШИС) да се използва за прогонване на мигранти без право на престой в ЕС, предаде БТА. Предвижда се в системата да бъдат подавани сигнали за престъпници и решения за връщане на мигранти. Очаква се новите мерки да допринесат в борбата с тероризма и в случаите с отвлечени деца. Националните власти ще бъдат задължени да споделят подробностите за понесени терористични удари с всички държави от ЕС. Достъп до ШИС имат граничарите, полицията, митниците, съдебните и миграционните власти в ЕС. Промените ще дадат право на Европол да получи достъп до всички сигнали в ШИС, а европейската гранична служба Фронтекс - до предупрежденията, свързани с нейните задачи. Системата бе създадена през 1995 г. след премахването на вътрешните граници в Шенгенското пространство. ШИС работи в 30 европейски държави и е била ползвана за проверки пет милиарда пъти през миналата година, отбелязва ЕП.", "date": "2018.10.24", "title": "ЕП разреши чрез Шенгенската система \nда се прогонват незаконни мигранти"}
{"url": "https://www.24chasa.bg/novini/article/7118460", "text": "Наказателно и дисциплинарно производства са започнати срещу военен прокурор и военен следовател, съобщиха от пресцентъра на прокуратурата. На 22 октомври, около 23,00 ч., в заведение в гр. София, на ул. \"Цар Самуил\", военен прокурор /полковник/ и военен следовател /подполковник/ от състава на Военноокръжна прокуратура - София, след употреба на алкохол, са предизвикали скандал с други посетители на заведението. При излизане пред входа на заведението, военният следовател демонстративно е извадил законно притежаван пистолет \"Глок 19\" и пред напусналите вече помещението други граждани е произвел изстрел по метална врата на отсрещна страна. След сигнал на телефон 112, на място са пристигнали патрули на СДВР. При установяване на длъжността на предизвикалите скандала лица в нетрезво състояние /военни магистрати - офицери/ е сигнализирана и Военна полиция. На мястото на произшествието са повикани военни прокурори и военен следовател, които незабавно са извършили необходимите действия по разследването /оглед, личен обиск и изземване на оръжието и боеприпасите, разпити на свидетели - очевидци/. Започнато е досъдебно производство за престъпление по чл. 325 НК, като с постановление на главния прокурор разследването е възложено на Военноокръжна прокуратура - Сливен /лицата са магистрати от състава от военната прокуратура в София/. По разпореждане на главния прокурор Сотир Цацаров, срещу военния прокурор и военния следовател е започнато и дисциплинарно производство, за внасяне до Прокурорската колегия на ВСС на искания за дисциплинарно уволнение на двамата магистрати.", "date": "2018.10.24", "title": "Военни прокурор и следовател предизвикали пиянски скандал в заведение в София"}
{"url": "https://www.24chasa.bg/novini/article/7118490", "text": "Коктейли на плажа с две пластмасови сламки, чадърче и светещи гривни за разкош? От 2021 година това ще е минало – пластмасови сламки, чинийки, прибори ще бъдат забранени. За това с голямо мнозинство гласува в сряда Европейският парламент. Причината – две трети от боклука, замърсяващ световния океан и природата се състои от пластмасови продукти за еднократна употреба.За други пластмасови продукти пък – като чашките, евродепутатите поискаха държавите-членки на ЕС да намалят употребата им с една четвърт до 2025 година чрез многократно повишаване на цената. За да влязат решенията им в сила обаче трябва всяка страна-членка да ги гласува и въведе в законодателството си. Ето и кои продукти забранява решението на Европарламента: - Сламки - Вилички - Лъжички - Ножчета - Чинии - Пластмасови пръчки за балони - Бъркалки за кафе - Прозрачни пликчета - Клечки за уши - Бутилки от полистирол - Предмети от оксо-разграждаща се пластмаса, тъй като в тях има метални нишки Според данни на Еврокомисията в Европа се изхвърлят всяка година 26 милиона тона пластмаса. Средно един европеец произвежда 37,4 килограма пластмасов боклук годишно. В света по-малко от една трета от този боклук се рециклира. По-голямата част просто попада в природата и в океаните. ЕС изнася около половината от пластмасовия си боклук в чужбина. 85% от него в Китай, но Пекин вече въведе забран аза импорта. Според американск ибиолози годишно в океаните попадат 8 милиона тона пластмаса. Еврокомисията също смята, че 85% от боклука в моретата е от пластмасови предмети. Половината от този боклук е от продукт иза еднократно използване, една четвърт е от рибари. Ако не се въведат строги ограничения, то до 2050 година в океаните ще има повече платмаса, отколкото риба. Какво следва от тук нататък? В идващите месеци Еврокомисията, Европарламентът и страните-членки трябва да се споразумеят за окончателния вид на забраната. Очаква се не всички страни-членки да се съгласят със законовите текстове, защото пластмасовите продукти са важни за икономиката им. Например в Швеция от голямо значение е производството на хартиени чаши с пластмасово покритие. Доста концерни вече реагират на очакваната пълна забрана на някои пластмасови изделия. „Макдоналдс“ например е въвел в някои филиали употребата на порцеланови съдове. Големите супермаркети в Германия пък смятат да заменят сламките от пластмаса с хартиени. „Старбъкс“ обеща да се откаже изобщо от сламките и създаде картонени чашки със заострен отвор, който прави употребата на сламка излишна. На пазара вече има и сламки от специално стъкло.", "date": "2018.10.24", "title": "Европарламентът забрани сламките и всичката пластмаса за еднократна употреба"}
{"url": "https://www.24chasa.bg/novini/article/7118500", "text": "Парламентарната комисия по труда и социалната политика одобри на първо четене законопроектите за хората с увреждания и за личната помощ. Законодателните предложения бяха подкрепени от всички народни представители - 21 бяха гласовете \"за\", предаде БТА. На заседанието на комисията присъстваха представители на всички заинтересовани групи - хора с увреждания, майки на деца с увреждания, синдикати, работодатели. Повечето депутати се обединиха около тезата, че законите не са съвършени, между първо и второ четене трябва да бъдат направени предложения за подобряването на текстовете, но важното е , че те залагат реформата на системата. Социалният министър Бисер Петков представи Закона за хората с увреждания. Той посочи, че за обезпечаване на правата на хората с увреждания по закона за следващата година ще има общо 486 милиона и 900 хиляди. Омбудсманът Мая Манолова отбеляза, че след дълги часове работа, резултатът е най-добрият възможен проект, но хората очакват и промени в медицинската експертиза, за да се случат заложените в Закона за хората с увреждания реформи. По отношение на квотите , Манолова каза, че това е предложение на МТСП, но тя стои твърдо зад него, защото е стъпка за осигуряване на достоен живот. По думите й изпълняването на квотите ще покаже кои са социално ангажираните работодатели. Работодателите плачат за работници, това е ресурс, който тепърва може да бъде ползван и да е плюс за БВП и за икономиката, допълни Манолова. Тя обобщи, че ако бъдат приети законите от НС, реформата в политиките започва реално от 1 януари . За закона за личната помощ, Манолова коментира, че това е каузата на седем национални протеста на майките на деца с увреждания. По думите й законът дава предвидимост, устойчивост за асистентската услуга. В законопроекта, разглеждан на първо четене, няма лимити по отношение на личната помощ, но в плана на действие, подписан от финансовия и от социалния министър, е заложено обхватът на хората да се редуцира за 2019 година на база ТЕЛК - за хората с над 90 на сто с чужда помощ и децата над 50 на сто с чужда помощ, както и децата над 90 на сто без чужда помощ; а часовете - до 168 часа. Така финансово се счита, че ще може да се обезпечи лична помощ за 2019 година за тези хора, които са 86 000 души. Георги Гьоков от БСП отбеляза, че положителното в Закона за хората с увреждания е промяната на финансовата подкрепа, която занапред ще се дава спрямо линия на бедност, вместо ГМД . Той посочи, че е неясно защо от 1 януари 2021 година трябва да се създава нова държавна агенция към МС за хората с увреждания, при положение, че вече има изградена, която може да се развива. Той попита и какво налага преминаването помощните средства от МТСП към МЗ, ако ще се създава нова агенция, която би могла да ги поеме. Той одобрява идеите за квоти. Светлана Ангелова заяви, че ГЕРБ подкрепя закона за хората с увреждания не само, защото това е проект на закон на МС, а депутатите ще гласуват \"за\", защото в него голяма част от исканията на протестиращите майки са отразени. По думите на Ангелова важна е и подкрепата на Националния съвет за интеграция на хората с увреждания . Опитите за внушения, че правителството не иска такъв закон, се оказаха неоснователни, допълни народният представител. Калин Поповски, заяви, че групата на Обединени патриоти приветства влизането на тези два закона в пакет, но смята, че по-удачно е Законът за личната помощ да се гледа със Закона за социалните услуги. Той смята, че трябва да се помисли за повече специалисти по трудова медицина и професионални болести, за е адекватна индивидуалната оценка, която ще се прави занапред. Хасан Адемов също смята, че законопроектът е стъпка в правилната посока в преодоляването на трудностите, които пречат на хората с увреждания да се интегрират в обществото. Изпълнителният директор на АХУ Минчо Коралски каза по отношение на квотния принцип, че това е единственият легален начин за наемане на хора с увреждания, възприет в почти целия ЕС . Той смята, че правата на хората с увреждания трябва да намерят отражение във всеки един закон . Теодор Дечев от АИКБ отбеляза, че главната заблуда, която се тиражира в последно време е, че работодателите се плашат страшно много от квотите. По думите му при сегашния брой на ТЕЛК решения, всяко предприятие може да изпълни квотите. Дечев допълни, че от бизнеса са против това, че ТЕЛК решението остава водещо за правата на хората. Ася Гонева от КНСБ каза, че синдикатът подкрепя този законопроект, защото за първи път става ясно, че реализирането на правата на хората с увреждания не може да е ангажимент само на МТСП. Тя подкрепя и обвързването на финансовата подкрепа с линията на бедност. КНСБ обаче категорично не подкрепя Закона за личната помощ. Заместник - председателят на Националния съвет за интеграция на хората с увреждания Адриана Стоименова каза, че е направен добър компромисен текст, но изрази съжаление, че не е получило достатъчно смело предложение. Според нея най-хубавото в този закон е, че е за всички над 700 000 хора с увреждания. Весела Одажиева, представител на протестиращите майки, посочи, че двата закона предлагат уникално нов подход към хората с увреждания По думите й истинската реформа ще се случи с реформата в медицинската експертиза. Работодатели имаха критики, че със закона се залагат квоти върху квоти, санкции върху санкции. Ваня Григорова от КТ \"Подкрепа\" заяви, че единствено положително в Закона за хората с увреждания е финансовата подкрепа, по отношение на всичко останало има застой или дори връщане назад . Тя има критики по това, че има максимум на целевата помощ за медицински изделия, но няма таван на цените, на които доставчиците продават. Според нея е неясно защо индивидуалната оценка трябва да се прави в началото от некомпетентни социални работници, вместо да се даде по-добро заплащане на шестимата специалисти в комплексната комисия, която прави оценка. Григорова смята, че са нужни квоти, защото отношението към работодателите към хората с ТЕЛК решение е дискриминационно. Юристът Хари Хараламбов, който е и човек с увреждане, посочи, че подходът към хората с увреждания е \"радикално същия\". Той не одобрява преминаването на помощните средства към МЗ, тъй като според него не е ясно доколко ще има индивидуален подход при закупуването. В момента човек може да отиде във фирма и да си избере изделие, фирмите и донасят на хората помощните средства, докато институциите нямат капацитет за това, посочи Хараламбов.", "date": "2018.10.24", "title": "Парламентарната социална комисия прие на първо четене новия закон за хората с увреждания"}
{"url": "https://www.24chasa.bg/novini/article/7118487", "text": "Авиационната бомба, открита при изкоп за метрото, е от Втората световна война, около 220 кг, и е силно корозирала\", каза вицеадмирал Емил Евтимов, който е на мястото в центъра на София.  Според експертите, които са я огледали няма вероятност да избухне. Въпреки това са взети всички мерки за сигурност.  Към кръстовището на бул. \"Евлоги Георгиев\" и ул. \"Оборище\" пътуват сапьори на Министерството на отбраната, които ще отнесат снаряда на военния полигон в Сливница, за да го унижощат. Очаква се специалистите да пристигнат до минути, попаднали са в задръстване заради час пик. Според нормативните изисквания обезвреждането на подобни боеприпаси трябва да се извърши в светлата част на денонощието. От Министерството на отбраната са създали организация да го направят до часове.   ", "date": "2018.10.24", "title": "Бомбата е 220 кг, от Втората световна война, и няма опасност да избухне"}
{"url": "https://www.24chasa.bg/novini/article/7118503", "text": "„Високо ценим дейността на Българският червен кръст не само на местно, но и на международно равнище. Ще продължим да подкрепяме организацията, която би могла да играе ролята на „хуманитарен хъб“ за региона“. Това заяви председателят на Международната федерация на дружествата на Червения кръст и Червения полумесец (МФЧК/ЧП) Франческо Рока, който се срещна с вицепремиера и министър на външните работи Екатерина Захариева, съобщиха от пресцентъра на МВнР.  „Ние подкрепяме множество проекти на Балканите в различни области. Западните Балкани бяха приоритет на Българското председателство на Съвета на ЕС и постигнахме доста в това отношение – изтъкна Екатерина Захариева. - Що се отнася до хуманитарната помощ, винаги сме били първи в подкрепата за нашите съседи“. Двамата събеседници обсъдиха най-наболелите хуманитарни проблеми в света, и по-специално, ситуацията в Северна Африка, като се обединиха около мнението, че единната политика от страна на ЕС е ключова за подобряване на стабилността в този регион. „Европа трябва да говори и да действа в един глас“, заяви вицепремиерът. „Ние не сме политическа организация, но сме зависими от стабилността, която е в ръцете на политиците“, подчерта Рока. Министър Захариева изрази подкрепата си към проект на Българския червен кръст в сътрудничество с МФЧК/ЧП за създаване на склад за бедствена готовност у нас, който да обслужва целия регион, както и на училище, което да обучава парамедици от Балканите.", "date": "2018.10.24", "title": "Захариева: Относно хуманитарната помощ, винаги сме били първи в подкрепа на съседите си"}
{"url": "https://www.24chasa.bg/novini/article/7118519", "text": "До края на годината може да има ново, рекордно поскъпване на горивата в България и в цяла Европа, съобщи Би Ти Ви. \"Цените зависят от фактори извън България, очаква се покачване на масовия бензин до 2,60 лв., а на дизела до 2,70 лв. Влошаващата се обстановка около Саудитска Арабия и бъдещите санкции за Иран ще повлияят за още по-високи цени на петрола\", обяснява икономистът Румен Гълъбинов. От Българската петролна и газова асоциация (БПГА) заявиха, че България не може да повлияе върху цените на горивата, тъй като са зависими от петрола. За последните три месеца котировките му са се вдигнали с 15-17%, посочи Светослав Бенчев от асоциацията. За същия период цените на бензина и дизела обаче се вдигнали значително по-малко - с около 5%, която тенденция се наблюдава в цяла Европа. У нас преди година бензинът е бил 2,03 лв., а сега се вдигнал на 2, 38 лв. При дизела поскъпването за година е от 2,02 лв. до 2,41 лв. Дали прогнозите за поскъпване ще се окажат верни, ще стане ясно през ноември, когато санкциите на САЩ срещу Иран влязат в сила. В интервю за агенция ТАСС министърът на енергетиката на Саудитска Арабия Халед ал-Фалех заяви, че цените ще продължат да растат, като ще стигнат най-високите си стойности от 5 г. насам.", "date": "2018.10.24", "title": "Горивата поскъпват в цяла Европа"}
{"url": "https://www.24chasa.bg/novini/article/7118397", "text": "Взривно устройство беше открито в дома на Бил и Хилари Клинтън в предградие на Ню Йорк, предаде Асошиейтед прес, като цитира представител на властите. Следователите смятат, че има връзка между двата случая на открити експлозиви - в дома на семейство Клинтън и в понеделник в жилището на либерала милиардер Джордж Сорос. Бомбата е била открита рано сутринта днес в жилището на семейство Клинтън в град Чапакуа. Полицията в Чапакуа потвърди, че съдейства на ФБР, Сикрет сървис и властите на Уестчестър каунти при разследването на подозрителен пакет, предава БТА. По данни на Ройтерс устройството е било открито от служител, следящ пощата на семейство Клинтън. То е било подобно на откритото в дома на Сорос в понеделник, съобщава в. \"Ню Йорк таймс\", като се позовава на служител на органите на реда. При доставката на пратката с бомбата 88-годишният Сорос не е бил в жилището си в Уестчестър каунти. Сикрет сървис потвърди, че са били открити подозрителни пакети, които може да са съдържали взривни устройства, съобщават Ройтерс и Франс прес. Служители са прехванали пакетите, преди те да стигнат до бившия президент от Демократическата партия Барак Обама или до бившия държавен секретар Хилари Клинтън. Пакетът, адресиран до Барак Обама е получен във Вашингтон, съобщава ТАСС, като цитира изявление на Сикрет сървис.", "date": "2018.10.24", "title": "Изпратиха експлозиви в дома на Хилари Клинтън и офис на Барак Обама (Обновена)"}
{"url": "https://www.24chasa.bg/novini/article/7118526", "text": "234 снегорина ще почистват София през тази зима. Още 53 машини ще чистят снега извън градската част на републиканските и общинските пътища на територията на Столичната община, съобщи кметът Йорданка Фандъкова. За първи път през тази година предварително ще бъде обработено избрано трасе с воден разтвор на натриев хлорид (обикновена сол), за да се разбере дали този метод е подходящ за нашите зимни условия, предаде  Предвидени са и 52 броя допълнителна техника за София и 14 машини за извънградска част, каза още Йорданка Фандъкова. Освен с натриев хлорид, при по-тежки зимни условия, столичните улици ще бъдат третирани и с калиеви и магнезиеви соли. При прогноза за снеговалеж на 68 точки в София трябва да излязат снегорини, добави още столичният кмет. Фандъкова каза още, че София ще почерпи опит от Виена, като за първи път избрано трасе, предварително ще бъде обработено с воден разтвор на натриев хлорид и вече една от почистващите фирми се е съгласила с предложението. Фандъкова припомни, че е задължение на физическите лица да почистват около входовете на блоковете си, а търговците около магазите и обектите си и добави, че почистващите фирми глобите ще бъдат същите като миналата година. Проверката за готовността на почистващите фирми ще продължи до 26 октомври.", "date": "2018.10.24", "title": "Фандъкова: Над 200 снегорина ще почистват София през тази зима"}
{"url": "https://www.24chasa.bg/novini/article/7118529", "text": "Списък с населени места и адреси откриха горските инспектори и прокуратурата в Берковица при последвалото разследване на случай на незаконен превоз на дървесина от 20 октомври, когато бяха задържани 7 лица с 4 автомобила, натоварени с незаконна дървесина в землището на с. Градешница, област Враца. Горските инспектори от Регионална дирекция по горите - Берковица извършиха проверки на част от адресите от списъка. Съставени са 12 акта за нарушения по Закона за горите. Проверяващите са задържали 20,5 куб.м. незаконни дърва за огрев, като проверките по случая продължават, информират от Изпълнителна агенция по горите, съобщиха от пресцентъра на Министерство на земеделието и храните. Днес в землището на село Трудовец, екип от горски инспектори забелязва лек автомобил Нисан Терано без регистрационни табели. Служителите на Дирекцията правят опит да спрат превозното средство за извършване на проверка, като подават светлинен и звуков сигнал от автомобил със специален режим на движение. Водачът на джипа отказва да се подчини и прави опит да напусне мястото на проверката. Веднага горските инспектори тръгват след джипа и забелязват, че с него се транспортира дървесина. След продължително следване, нарушителят спира и оказва физическа съпротива с цел възпрепятстване на проверката. Екипът от горски инспектори е потърсил съдействие от РУ на МВР Ботевград, като служителите са им оказали съдействие при установяване на самоличността на нарушителите и те са задържани в РУ на МВР Ботевград. Установено е, че са транспортирани 1 пространствен кубик дърва за огрев от габър, като дървесината не е маркирана с контролна горска марка и не е придружена с превозен билет, доказващ законния й произход. Установено е също, че на нарушителите, многократно са съставяни актове за нарушения по закона за горите. Превозното средство и дървесината са задържани и оставени за съхранение в базата на ДГС Ботевград. Едно от най-фрапиращите нарушения през седмицата е в землището на село Медово, община Братя Даскалови, където след постъпил сигнал за извършване на сеч и проверка на място е установено, че в държавна горска територия се извършва сеч без издадено писмено позволително от Държавното горско стопанство в Чирпан, както и че отрязаните стъбла не са маркирани с контролна горска марка за сеч. Отсечената широколистна дървесина от благун и цер е била в размер на над 73 пространствени куб. м и е била открита на терена кубирана на фигури. Съставен е констативен протокол, като незаконно отсечената дървесина е задържана в полза на държавата и е транспортирана до ДГС Чирпан, където е оставена на отговорно пазене, като е уведомен началника на РУ на полицията в града. По случая е образувано досъдебно производство. Близо 14 000 са общо проверките за предходната седмица, извършени от горските инспектори на Изпълнителна агенция по горите и 16-те й регионални дирекции, както и от горските стражари и мобилни екипи на 6-те държавни горски предприятия, като резултат от работната среща на служителите в сектор „Гори” с министър Порожанов и ресорния заместник-министър Атанас Добрев миналата седмица. На срещата бяха набелязани мерки за по-ефективен контрол и висока отговорност при опазване на българската гора през отоплителния сезон. Проверките са комплексни и са за нарушения на Закона за горите, Закона за лова и опазване на дивеча, Закона за рибарството и аквакултурите и Закона за защитените територии. Общо на територията на страната са проверени близо 1 700 обекта за добив на дървесина, 435 обекта за съхранение, преработка и търговия с дървесина, над 3 650 превозни средства, близо 6 500 ловци, 210 риболовци и над 1400 други физически лица. Съставени са над 300 акта за установени административни нарушения за над 520 пространствени кубически метра дървесина. Задържани са над 300 куб. м. дърва за огрев и обла строителна дървесина. Най-често нарушенията са за незаконно добити дърва, без контролна марка и без наличие на превозен билет. Задържани са и 10 моторни превозни средства, 5 коня, 25 каруци, 10 моторни триони и други уреди за незаконен дърводобив.", "date": "2018.10.24", "title": "Разкриха схема за доставка на незаконна дървесина в Берковица"}
{"url": "https://www.24chasa.bg/novini/article/7118538", "text": "Арестуваха собственик на малко лъвче, което той отглеждал незаконно в южното предградие на Париж Валантон, предадоха Франс прес и ДПА. Женският екземпляр бил на месец и половина и бил открит в бебешкото креватче на съседите на собственика му. Тридесет годишният нарушител, стар познайник на полицията, се бил скрил в шкаф в апартамента на комшията си. Той избягал там с лъвчето, след като полицаите дошли да проверят собствения му апартамент. Нарушителят бил арестуван, а животинчето му било отнето и предадено на съответните служби, предаде БТА. Лъвчето се оказало в отлично здраве. Стопанинът му сам се издал, след като пуснал в социалните мрежи клипче за неговата продажба за 10 хиляди евро. ", "date": "2018.10.24", "title": "Откриха бебе лъвче в апартамент край Париж"}
{"url": "https://www.24chasa.bg/novini/article/7118540", "text": "Централата на Си Ен Ен в Ню Йорк, в сградата Тайм Уорнър в центъра на Манхатън, беше евакуирана след съобщение за подозрителен пакет, предаде Франс прес, като цитира Си Ен Ен. Полицията потвърди, че е била извикана в централата на телевизията след получена информация за подозрителен пакет, уточнява БТА. Тази информация беше получена точно след като федералните власти в САЩ съобщиха, че са открити  , отбелязва АФП. Зрителите на Си Ен Ен станаха свидетели на прекъсването на пряко предаване вследствие на алармения сигнал. След това медията продължи да излъчва от централата си във Вашингтон. Подозрителният пакет беше открит малко преди 14 ч. по Гринуич, съобщава Ройтерс. Засега нюйоркската полиция не може да каже дали той е подобен на изпратените до Обама и Клинтън.                                                                                                      ", "date": "2018.10.24", "title": "Евакуираха сградата на телевизия Си Ен Ен в Ню Йорк заради подозрителна пратка"}
{"url": "https://www.24chasa.bg/novini/article/7118554", "text": "До 100,8 км/час достига скоростта на вятъра в Русе. Това съобщиха от хидрометеорологичната станция в крайдунавския град, предаде БТА. Заместник-областният управител на Русе Валентин Колев обясни, че заради ураганния вятър са получени множество сигнали за паднали дървета и клони в областта. Най-много са те от района на град Бяла. На сигналите реагират екипи на агенция \"Пътна инфраструктура\" и на противопожарната служба. Не са затваряни пътища. Не са постъпвали сигнали за пострадали хора. Директорът на общинската дирекция \"Обществен ред и сигурност\" Спасимир Димитров каза, че в Русе екипи са реагирали на сигнал за ламарина, която е паднала от козирка на блок върху паркиран автомобил.", "date": "2018.10.24", "title": "Вятърът в Русе достигна до 100 км/ч, съборил е дървета"}
{"url": "https://www.24chasa.bg/novini/article/7118559", "text": "Турският президент Реджеп Тайип Ердоган е разговарял днес по телефона със саудисткия престолонаследник принц Мохамед бин Салман, съобщи Анадолската агенция, като се позовава на източници от турското президентство, цитирана от БТА. В разговора, осъществен по искане на саудитския престолонаследник, е бил обсъден въпросът за полагане на общи усилия за осветляване на всички аспекти на убийството на журналиста Джамал Кашоги и стъпки, които трябва да бъдат предприети за това. Саудитският журналист Джамал Кашоги, който критикуваше властите в Рияд, изчезна на 2 октомври, след като влезе в саудитското консулство в Истанбул. Саудитска Арабия призна през уикенда, че той е бил убит в консулството.", "date": "2018.10.24", "title": "Ердоган се чу с принц Салман за осветляване на детайли по убийството на Кашоги"}
{"url": "https://www.24chasa.bg/novini/article/7118557", "text": "Румънската Камара на депутатите гласува днес закон за офшорните залежи, определящ условията, при които ще бъде осъществявана експлоатацията на газ от Черно море, съобщава Медиафакс. Законът беше гласуван със 170 гласа \"за\", три гласа \"против\" и един въздържал се в долната камара на парламента, чийто вот е решаващият в този случай. Предстои законът да бъде обнародван от президента Клаус Йоханис, който върна проекта за преразглеждане в парламента в началото на август тази година, напомня сайтът Зиаре, предава БТА. Съгласно настоящата форма на проектозакона инвеститорите, експлоатиращи газовите залежи в Черно море, са задължени да продават най-малко 50 процента от продукцията на румънския пазар, а най-малко 25 процента от служителите им трябва да са румънци. \"Всички сме съгласни, че трябва да експлоатираме този газ и че трябва да го направим бързо. Проблемът е, че в други страни с подобни залежи държавата получава 80 процента от печалбата, а петролните компании - 20 процента. А при нас сега е 43-44 процента за държавата, а останалото за фирмите. Това е единственият проблем на закона за офшорните залежи, който влиза днес за гласуване\", заяви преди вота депутатът от опозиционния Съюз за спасение на Румъния Никушор Дан. Законът предвижда също фимите да бъдат задължени да подават декларация, с която се ангажират с поемането на разходите за възстановяването на евентуални щети, нанесени на околната среда.", "date": "2018.10.24", "title": "Одобриха закон в Румъния за експлоатацията на газовите залежи в Черно море"}
{"url": "https://www.24chasa.bg/novini/article/7118568", "text": "Британската одитна служба заяви днес, че липсата на яснота по въпроса с границите на Великобритания след излизането й от Европейския съюз може да създаде рискове за сигурността, предаде Франс прес. В случай на провал на преговорите между Лондон и Брюксел последиците ще бъдат понесени от компаниите и физическите лица, които са зависими от доброто функциониране на границите, посочва в доклад директорът на Одитната служба Еймиъс Морс. В доклада се подчертава, че бавният ход на преговорите, които трябваше да приключат със срещата на върха на ЕС на 17 и 18 октомври, и неяснотата за резултата от преговорния процес са забавили и подготовката на граничната охрана, предава БТА. Одитната служба предупреждава, че съществува сериозна опасност граничната полиция да не успее да набере и да разположи допълнителни служители, необходими за охрана на британските граници след 29 март 2019 г. Граничната полиция планира да набере нови 581 служители, но броят на необходимите кадри може да нарасне до 2000, ако не бъде постигнато споразумение с Европейския съюз. Заради създалата се ситуация има вероятност организираната престъпност да се възползва от слабостите в сигурността, които правителството трябва да елиминира в най-кратки срокове, отбелязва Одитната служба. При Брекзит без споразумение новите системи за контрол на границите може да не бъдат готови навреме. Същото важи и за необходимите инфраструктури и в такъв случай за митниците ще се окаже невъзможно да прилагат новите правила, които ще влязат в сила след излизането на Великобритания от ЕС. Според доклада на Одитната служба при Брекзит без споразумение компаниите няма да разполагат с достатъчно време, за да се адаптират към необходимите промени. Между 145 000 и 250 000 компании ще се сблъскат за първи път с необходимостта да подават митнически декларации. Одитната служба отбелязва, че дори да бъде постигнато споразумение, предвиждащо преходен период до края на 2020 г., времето няма да е достатъчно с оглед сложността на нужните промени.", "date": "2018.10.24", "title": "Британските граници ще са изложени на риск, ако не се постигне споразумение с ЕС"}
{"url": "https://www.24chasa.bg/novini/article/7118188", "text": "Шестдесет и една годишна британка от град Бристол предлага 15 хиляди долара на този, който й помогне да вплете коси от мъртвата й майка в кройката на булчинската й рокля, предава в. \"Метро\". Ексцентричната дама разбрала през 2014 година, че майка й е тежко болна и започнала да колекционира косата й. Възрастната жена се споминала и дъщеря й желаела тя да присъства по някакъв начин на венчавката й, предвидена за месец август, предава БТА. Бъдещата булка решила да вплете кичури от косите й около деколтето, талията и краищата на ръкавите на булчинската си рокля. Тя трябвало да бъде точно копие на булчинската одежда на майка й, с която тя застанала пред олтара през далечната 1957 година.", "date": "2018.10.24", "title": "Британка иска да вплете коси от мъртвата си майка в булчинската си рокля"}
{"url": "https://www.24chasa.bg/novini/article/7118216", "text": "Великобритания ще попречи на всички заподозрени за смъртта на саудитския журналист Джамал Кашоги да влязат в страната, заяви министър-председателката Тереза Мей, цитирана от Ройтерс и БТА. \"Министърът на вътрешните работи предприема действия за възпрепятстване на всички заподозрени да влизат в Обединеното кралство, а ако тези лица имат визи, тези визи ще бъдат анулирани днес\", каза Мей и допълни, че очаква по-късно през деня да разговаря със саудитския крал Салман. Германското правителство усилено обсъжда как да постъпи с вече одобрения, но още не реализиран износ на оръжия за Рияд, каза правителственият говорител Щефен Зайберт. В понеделник канцлерът Ангела Меркел се закани да спре всички доставки на германско оръжие за Саудитска Арабия, докато не се изяснят обстоятелството около убийството на Кашоги.", "date": "2018.10.24", "title": "Великобритания затваря границите си за   заподозрените в убийството на Джамал Кашоги"}
{"url": "https://www.24chasa.bg/novini/article/7118207", "text": "Сирийските държавни медии съобщават, че сирийският министър на външните работи е казал на довършващия мандата си специален пратеник на ООН за Сирия да стои настрана от въпросите на конституцията на страната, предаде Асошиейтед прес, цитирана от БТА. Министър Уалид Муалем заявил на специалния пратеник Стафан де Мистура, че конституцията е \"суверенен\" въпрос и че Дамаск няма да позволи никаква чужда намеса в него. Изказването бе цитирано от сирийската държавна осведомителна агенция САНА. Муалем и Де Мистура се срещнаха днес в Дамаск. Миналата седмица Де Мистура заяви, че преди да се оттегли от поста си следващия месец, ще направи последен опит за постигане на напредък по въпроса за нова конституция за Сирия - важна стъпка за прекратяването на гражданската война, отбелязва Асошиейтед прес. Сирийската опозиция иска да бъде изработен проект на изцяло нова конституция, докато правителството изразява позицията, че ще позволи единствено договорени след вътрешен диалог промени в конституцията.", "date": "2018.10.24", "title": "Сирия: Пратеникът на ООН за Сирия да стои на страна от въпросите за конституцията ни"}
{"url": "https://www.24chasa.bg/novini/article/7117851", "text": "9 са успешните телефонни измами, извършени в Кърджали от началото на тази година, съобщиха от полицията в родопския град. Жертвите са предали на ало-мафията общо 73 134 лева и златни накити. Най-сериозни удар на измамниците е 35 948 лева. Сумата предала на два пъти 82-годишна кърджалийка. Възрастната жена била убедена от анонимен мъж, че ще помогне на полицията за залавяне на група, извършваща измами по телефона, като за целта била насочена къде да предаде пари. На 12 октомври кърджалийката пътувала до Димитровград, където непознат мъж прибрал от нея 19 375 лв. На следващия ден отново в същия град тя предала още 16573 лв., изтеглени от банка. Измамниците обещали, че ще върнат парите на 15 октомври след приключване на операцията.Според криминалисти акциите на ало-мафията се извършват само в град Кърджали. Телефонните измамници избягвали да звънят в селата, където възрастните хора се затрудняват да говорят български език. От началото на годината имало само две обаждания в села, чиито стационарни телефони се избират телефонния код на Кърджали.", "date": "2018.10.24", "title": "73 134 лева са припечелили телефонни измамници от кърджалийци"}
{"url": "https://www.24chasa.bg/novini/article/7118219", "text": "САЩ понастоящем не разглеждат въпрос за налагане на допълнителни санкции срещу Русия, каза съветникът на президента Доналд Тръмп по националната сигурност Джон Болтън, цитиран от Ройтерс и ТАСС. Той говори на пресконференция в азербайджанската столица Баку, където пристигна на посещение след срещите си с руските лидери в Москва, предава БТА. САЩ обявиха санкции срещу Русия преди четири месеца заради случая \"Скрипал\". \"Нашата практика е такава, че въпросът за допълнителни санкции се разглежда след изтичане на шест месеца. Санкциите се въвеждат или отменят в зависимост от действията на страната. В този момент не обсъждаме допълнителни санкции срещу Русия\", каза Болтън. Американският гост се срещна в Баку с президента на Азербайджан Илхам Алиев. Двамата са обсъдили мерки за сдържане на Иран от определени действия и неговата ядрена програма, посочи Болтън на пресконференцията.", "date": "2018.10.24", "title": "Джон Болтън: В момента не обмисляме налагане на санкции на Русия"}
{"url": "https://www.24chasa.bg/novini/article/7118228", "text": "Сапьори от армията са извикани да огледат и обезвредят откритата в изкопа на метрото до Военна академия авиационна бомба, научи \"24 часа\". До половин час екипът ще е на мястото. Вероятно ще се наложи разширяване на евакуацията и с жилищните сгради в квартала. Откритата бомба е изключително голяма и взрив може да нанесе огромни разрушения, опасяват се военните.", "date": "2018.10.24", "title": "Пращат военни сапьори за бомбата в София, разширяват евакуацията (Видео, снимки)"}
{"url": "https://www.24chasa.bg/novini/article/7118250", "text": "Турската полиция е получила разрешение да претърси кладенец в двора на саудитското консулство в Истанбул и ще проведе инспекция, съобщи телевизия НТВ, след като по-рано днес саудитски официални представители отказаха да допуснат полицаите до кладенеца, предаде Ройтерс, цитиран от БТА. Властите преди това извършиха обиски в консулството и в резиденцията на генералния консул в Истанбул в рамките на разследването на убийството на саудитския журналист Джамал Хашоги. След седмици отричане Саудистка Арабия този уикенд заяви, че журналистът е бил убит в консулството.", "date": "2018.10.24", "title": "Турската полиция може да претърси кладенеца в саудитското консулство"}
{"url": "https://www.24chasa.bg/novini/article/7118266", "text": "Учени от Националния университет на Сингапур успяха да увеличат почти два пъти продължителността на живота на кръгли червеи Caenorhabditis elegans с помощта на препарати, забавящи стареенето, съобщи Сайънс алърт. Специалистите тествали комбинации от различни препарати, за които в предишни проучвания било установено, че могат да забавят стареенето. Сред тях е рапамицин, който потиска активността на регулиращия клетъчния растеж ензим mTOR. По мнението на учените, ефикасността на рапамицин може да се увеличи с помощта на други съединения, предава БТА. Върху нематоди с кратка продължителност на живота били тествани двойни и тройни комбинации от различни препарати, включително рапамицин, рифампицин, псора-4, метформин и алантоин. Оказало се, че две комбинации от две съединения - рапамицин-рифампицин и рифампицин-псора-4, значително забавят стареенето и удължават живота в сравнение с приемането на един-единствен препарат. Подобен ефект имали две комбинации от три съединения - рифампицин-алантоин-псора-4 и рифампицин-рапамицин-алантоин. Освен това било констатирано, че комбинациите от препарати оказват синергично въздействие върху сигналните клетъчни пътища, т.е. имат ефект, какъвто липсва при приемането на тези съединения поотделно. Увеличаването на продължителността на живота се осъществява посредством влиянието на инсулиноподобния растежен фактор 1, който е с важна роля за стареенето, и участващите в липидния метаболизъм фактори SREBP.", "date": "2018.10.24", "title": "Учени удължиха два пъти живота на червеи"}
{"url": "https://www.24chasa.bg/novini/article/7118221", "text": "Доналд Тръмп заявява в интервю, че престолонаследникът принц Мохамед бин Салман, като фактически управник на Саудитска Арабия, носи крайната отговорност за операцията, довела до смъртта на саудитския журналист Джамал Кашоги, предаде Ройтерс. В интервю за \"Уолстрийт джърнъл\", дадено вчера, президентът на САЩ казва, че иска да вярва на твърдението на принца, че служители на по-ниско ниво са виновни за убийството на 2 октомври в саудитското консулство в Истанбул, но дава знак, че отговорността трябва да се търси по-нагоре. На въпрос за евентуалното съучастие на престолонаследника Тръмп отговаря: \"Ами, принцът ръководи нещата там, още повече на този етап. Той ръководи нещата, така че ако трябва да бъде някой, трябва да е той\", предава БТА. Според вестника Тръмп е уверен, че крал Салман не разполага с много информация за случилото се. По-рано вчера Тръмп каза пред репортери в Белия дом, че саудитските власти са извършили \"най-лошото в историята прикриване\" на инцидента и са свършили работата лошо, съобщи Ройтерс.", "date": "2018.10.24", "title": "Тръмп: Саудитският принц \"ръководи нещата\" и може да стои зад убийството на Кашоги"}
{"url": "https://www.24chasa.bg/novini/article/7118211", "text": "Петима ученици от Националната финансово-стопанска гимназия в София бяха наградени в сряда от двама полицейски шефове в аулата на училището, защото са върнали намерен от тях портфейл с много пари на собственика. Деветокласниците Мартин, Теодор, Генади, Виктор и Томислав получиха поздравления от МВР, директорката на гимназията Мая Гешева и съучениците си. \"Рядко се случва някой да върне пари на собственика или да ги предаде в МВР. Постъпката на тези момчета е достойна за уважение. Неприятно е да гледаш запис от камера как някой губи портфейла си с пари и документи, възрастна жена го намира, прибира го и не го връща, а собственика започва ходене по мъките\", каза комисар Николай Василев, началник на 5 районно управление, където Мартин Захариев и съучениците му предали портмонето. Намерили го на 11 октомври на път за училище. \"Никой от нас не си и помисли да вземем парите и да изхвърлим останалото. Веднага решихме да го предадем в полицията. Така е правилно\", каза Мартин след церемонията по награждаването. Василев призова младежите да кандидатстват в Академията на МВР, където също ще получат аплодисменти при завършването. \"Системата на МВР има нужда от хора като вас - подкрепи го и директорът на СДВР старши комисар Ивайло Иванов, който също поздрави гимназистите. - Горд съм с постъпката на тези деца. Надявам се да послужи за пример на другите. Поздравявам родителите на момчетата и учителите им\"", "date": "2018.10.24", "title": "Полицейски шефове наградиха 5-има ученици, върнали портфейл с много пари"}
{"url": "https://www.24chasa.bg/novini/article/7118248", "text": "Издирван от турските власти терорист от нелегалната Кюрдска работническа партия /ПКК/ на име Хаккъ Гьорен, с кодово име Хаки Седат, е бил предаден на Турция от българските власти на ГКПП Капъкуле, предаде БТА. Според информация на Анадолската агенция същият нелегално преминал през българо-турската граница и възнамерявал да замине за Франция. Полицейски екип в София го спрял за проверка на документите и като установили, че е без лична карта, го глобили 2 000 евро - цялата сума, която имал в наличност. След това с такси отишъл в Пловдив, където трябвало да се срещне с друг член на ПКК с кодовото име Арес, и понеже нямал пари в себе си, дал мобилния си телефон на шофьора. В продължение на четири дни се укривал в покрайнините на Пловдив. След това отишъл в генералното консулство в града и поискал помощ. От консулството го предали на полицията. След като българските власти установили, че е издирван за терористична дейност, информирали турските власти. Той бил изправен пред съда, който постановил да бъде върнат обратно в Турция и бил предаден на турските власти на Капъкуле. По данни на турските власти екстрадираният имал доста обемно досие в полицията. През 2002-2003 г. участвал в различни терористични акции на ПКК. През 2014 г. преминал в Сирия и се включил в акции на ПКК и Партията на демократичния съюз (ПДС). Твърди се, че от 2017 г. насам бил координатор на нелегален канал за прехвърляне на терористи към Европа през Гърция и България.", "date": "2018.10.24", "title": "Издирван от Турция терорист 4 дни се укривал в покрайнините на Пловдив"}
{"url": "https://www.24chasa.bg/novini/article/7118308", "text": "Представител на испанските власти съобщи, че испанската полиция е арестувала най-малко 15 души във връзка с операция срещу наркотрафиканти, по време на която са били задържани повече от 5 тона кокаин, скрит в пратка с банани, предаде Асошиейтед прес, цитирана от БТА. В полицейската акция, започнала днес в южния испански град Малага, участват служители на Гражданската гвардия и на националната полиция, каза представител на властите. Той пожела да не бъде назован, тъй като операцията все още не е завършила. Десетки полицейски коли бяха забелязани в индустриална зона в Малага, където бяха извършени арестите, казаха свидетели пред местния в. \"Диарио сур\". Тайник с 9 тона колумбийски кокаин, скрит в пратка с банани беше разкрит през април в южното испанско пристанище Алхесирас, което постави рекорд за Европа за задържано количество наркотик, превозван в товарен контейнер.", "date": "2018.10.24", "title": "Испански полицаи откриха над 5 тона кокаин, скрит в пратка с банани, 15 са арестувани"}
{"url": "https://www.24chasa.bg/novini/article/7118294", "text": "\"Злоупотребата с истината, фактите и доверието на хората и избирателите не е патент на цифровите платформи. Тя за съжаление съществуваше и ще продължава да съществува в аналоговия, цифровия и хартиения свят. Единственото, което се промени с новите платформи, е улесненият достъп до тях. Необходими са ясни правила, така че платформите да поемат своята отговорност като контролират средата за комуникация, която създадоха и да следят много по-добре за вредното съдържание\", заяви българският евродепутат от ГЕРБ/ЕНП Ева Майдел, във вторник, 23 октомври 2018 г., по повод дебатът за \"Използването на данните на потребителите на Фейсбук от Кеймбридж Аналитика и отражението му върху защитата на личните данни\" в Страсбург, съобщиха от пресцентъра на ГЕРБ. \"Нито Фейсбук, нито Гугъл или някоя от останалите платформи могат да избягат от своята отговорност, но ние не трябва да забравяме, че основният интерес от тази злоупотреба е именно в политическите организации и кандидати. И те трябва да получат най-голямата строгост, на която сме способни за това, че искат да манипулират избора на гражданите.\", коментира още Ева Майдел. Резолюцията на Европарламента, ще бъде гласувана на 25 октомври 2018 г., В нея се призовава за редица мерки, целящи да предотвратят повторение на случая, включително одит в дейността на рекламната индустрия в социалните медии, а органите за защита на данните да извършват задълбочено разследване на Фейсбук, за да гарантират запазването на правата за защита на данните. Обсъждат се и мерки засилващи прозрачността, за да могат потребителите разберат как се обработва тяхната лична информация, както и да има ефективни контроли по отношение на настройките за поверителност.", "date": "2018.10.24", "title": "Майдел: Ще работим за правила, които да предотвратят случаи като \"Кеймбридж Аналитика\""}
{"url": "https://www.24chasa.bg/novini/article/7118243", "text": "\"Казват, че домът е човек. Моят дом се разруши. Но, за шест години аз бях облагодетелствана да бъда до Теб.\" Това написа днес в инстаграм Никол Толева, бивша приятелка на сина на Златко Баретата - Алекс Иванов и пусна снимка с него.  От нейната публикация, както и от други подобни в социалните мрежи от приятели на момчето става ясно, че 23-годишният Алекс е починал преди 2 дни. Той е бил болен от муковисцидоза, потвърдиха близки пред \"24 часа\". Муковисцидозата е тежко генетично, автозомно-рецесивно заболяване, което се проявява в детска възраст и се характеризира с нарушена функция на екзокринните жлези. Дължи се на мутация на ген. \"Моят храм! Ти беше, и ще останеш- любовта, усмивката, съзнанието, страха, тъгата, упората, живота ми! Помогна ми да израстна! Да се науча да бъда добра и справедлива, какъвто СИ самия ти! Няма думи, които ясно изразяват чувствата, които изпитвам към теб! Нито пясъкът, нито водата, нито въздухът могат да се сравнят с големината на нашата Обич. Обичахме се през всяка усмивка, също толкова силно както и през всяка сълза. Така и сега, Алекс, ще минем и през това, защото ти си най-силният човек, когото някога познавах, а аз се научих да бъда такава заради теб! Смъртта може да ни е разделила сега, но в сърцето ми ти ще си жив вечно! Ти ме наричаше своя ангел, а сега ти ще бдиш над мен! Обичах те преди, обичам те сега и ще те обичам завинаги !! От земята до небето и обратно на зиг-заг\", пише още Толева. Тя и синът на Златко Баретата са се разделили наскоро.  \"Днес си отиде един скъп за нас човек!Винаги усмихнат,добър и обичащ всички!Винаги ще си с нас Братко!ОБИЧАМЕ ТЕ!!\". Това пък написа преди 2 дни в инстаграм приятел на момчето. В коментари под постовете мнозина се прощават с Алекс Иванов и казват добри думи за него. От Българската федерация по ски публикуваха на сайта си следния текст в памет на Алекс: \"В този тъжен ден се сбогуваме с един млад и талантлив, усмихнат и винаги греещ Алекс. Поднасяме нашите най-искрени съболезнования към семейството и близките на Алекс Иванов. Спортист по рождение, талант във всичко, с което се захване. Алекс е носител на купа “Надежди”, Шампион на България в дисциплината Сноубордкрос, бивш Национален състезател по Сноуборд на БФСки, представящ страната ни на редица международни състезания. В подобни ситуации няма думи, които да се изрекат. Тъжим с близките му и сме сигурни, че е на по-добро място. Прекланяме се пред силата на духа му! Нека бъде светла паметта му!\" През 2013 г. Алекс Иванов бе осъден на пробация за незаконно притежание на оръжие. По делото бе одобрено споразумение, сключено между РП- Несебър и защитника на подсъдимия в присъствието на майката на тогава непълнолетния Иванов.", "date": "2018.10.24", "title": "Муковисцидоза погуби сина на Златко Баретата - Алекс, приятели се прощават с него"}
{"url": "https://www.24chasa.bg/novini/article/7118327", "text": "20 км кризисна и още 20 км буферна зона се обособява около силистренското село Кайнарджа,  Пробите са положителни за наличието на вируса на африканската чума по свинете, съобщиха от Българската агенция по безопасност на храните. Инфектираната зона ще включва населени места от общините Кайнарджа, Силистра и Алфатар в Силистренска област и Крушари и Тервел от област Добрич, а в буферната влизат села и от общините Дулово, Генерал Тошево, Ситово и Тервел. По време на заседание на епизоотичната комисия в Силистра бяха коментирани мерките, които да бъдат взети за недопускане на заболяването в т.нар. заден двор, в които хората отглеждат свине при домашни условия, както във фермите, така също и в индустриалните комплекси. Предстои да бъдат актуализирани и списъците с отглеждани свине в частни стопанства. Ще бъде проведено претърсване за болни или умрели диви прасета при строг ред с участието на ОДБАБХ, горско стопанство, граничните власти и ловните дружинки. Животното е било намерено на метър от телената ограда на българска територия. Това поражда съмнения в ловците от региона, че е възможно дивото прасе да е било подхвърлено. Очакват именно претърсването на граничния район да потвърди или отхвърли това предположение. Ловците от региона съобщават, че от началото на ловния сезон имат отстреляни там около 20 прасета и всички те са дали отрицателен резултат за наличие на африканска чума. Осемдесет пък са прасетата в цялата Силистренска област и положителни резултати за вируса няма. По актуални данни от БАБХ огнищата на този етап в северната ни съседка Румъния са вече над 1 000, включително големи свинекомплекси и диви прасета.", "date": "2018.10.24", "title": "По 20 км кризисна и буферна зона около Кайнарджа заради свинята с африканска чума"}
{"url": "https://www.24chasa.bg/novini/article/7118337", "text": "Тим Кук, главен изпълнителен директор на \"Епъл\", заяви на конференция в Брюксел днес, че американският технологичен гигант подкрепя идеята за законодателство за защита на личните данни в САЩ, предаде Франс прес, цитирана от БТА.  \"Ние в \"Епъл\" подкрепяме напълно приемането на федерален закон за защита на личния живот в САЩ\", каза Кук, предизвиквайки бурни аплодисменти в залата. Той изброи четирите права, които един такъв закон би трябвало да защитава, на първо място правото на минимално количество събирани данни и правото да знаеш какви данни се събират и за какви цели се използват. \"Това е единственият начин да се даде на потребителите възможност да решават кое събиране на данни е законно и кое - не. Всичко друго е лицемерие\", заяви той. Шефът на \"Епъл\" подчерта също, че компаниите трябва да \"признаят, че данните принадлежат на потребителите\", от което следва, че те си запазват правото да ги коригират или премахват. Според него трябва да бъде признато също \"правото на сигурност\" на данните. Тим Кук, поканен на 40-ата Международна конференция на органите по защита на личните данни и неприкосновеността на личния живот (ICDPPC) в Брюксел, приветства Европейския регламент за защита на личните данни, влязъл в сила на 25 май. За разлика от компании като \"Фейсбук\" и \"Гугъл\", икономическият модел на \"Епъл\" не се основава на събирането на лични данни на потребителите си и използването им за търговски цели. \"Ние в \"Епъл\" сме оптимисти за огромния полезен потенциал на технологиите. Знаем обаче, че той няма да се осъществи сам. Собствената ни информация - от най-баналната до най-интимната - се използва срещу нас с военна ефективност, отбеляза Кук, критикувайки \"надзора\" и компаниите за събиране на данни, \"които се обогатяват\".", "date": "2018.10.24", "title": "Шефът на \"Епъл\": Подкрепям идеята за закон за защита на личните данни в САЩ"}
{"url": "https://www.24chasa.bg/novini/article/7117967", "text": "Директорът на ЦРУ Джина Хаспъл, която пристигна във вторник в Турция, е успяла да разгледа някои материали, свързани с разследването на убийството на саудитския журналист Джамал Кашоги, предаде ТАСС, като се позовава на информация на в. \"Сабах\". По данни на изданието в турската разузнавателна служба МИТ за Хаспъл е бил организиран специален брифинг във връзка с разследването на убийството, предава БТА. На директора на ЦРУ са били представени улики, събрани от турските криминалисти на територията на саудитските дипломатически представителства в Истанбул, и са били показани някои видео и аудиозаписи, с които разполага следствието. Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.24", "title": "Шефката на ЦРУ успяла да разгледа улики по разследването на смъртта на Кашоги"}
{"url": "https://www.24chasa.bg/novini/article/7117966", "text": "Европейската комисия предложи днес догодина България и Румъния да запазят тазгодишните си квоти за улов на цаца и калкан в Черно море, предаде БТА.  ЕК предлага квотата за улов на калкан да бъде 114 тона, разделени поравно между двете страни. Предлага се уловът да бъде извършван в 180 дни от годината, както и да бъде наложена строга забрана за лов на калкан от 15 април до 15 юни. Комисията предлага годишната квота за улов на цаца да бъде 11 475 тона, като от тях 70 на сто да бъдат за България, а останалите 30 процента - за Румъния. През декември предложението ще бъде обсъдено от Съвета на ЕС.", "date": "2018.10.24", "title": "ЕК предлага догодина да се запазят квотите за улов на цаца и калкан в Черно море"}
{"url": "https://www.24chasa.bg/novini/article/7117993", "text": "Проблемът с непризнатото Косово е основната пречка за присъединяването на Сърбия към Европейския съюз. Това е заявил днес в интервю по телевизия Пинк президентът на Сърбия Александър Вучич, съобщава ТАСС, цитирана от БТА.  \"Най-големият проблем на нашия европейски път - това е косовският въпрос\", каза Вучич в отговор на скорошното изказване на еврокомисаря Йоханес Хан, който заяви, че Косово не е главното препятствие пред присъединяването на Сърбия към ЕС. В същото време сръбският лидер напомни, че Сърбия \"иска да се присъедини към ЕС и да принадлежи към този вид общество\". По въпроса за преговорите с Прищина, сръбският президент отбеляза, че в настоящата ситуация компромисът е практически невъзможен. \"Съществуват международни общности, които твърдят, че не трябва да говорим за граници, защото те подкрепят независимостта на Косово. Ние сме казали, че искаме компромис. В момента е ясно, че това е почти невъзможно заради атмосферата в Централна Сърбия, в Косово, а също и заради международния фактор, който не иска да бъде сключен такъв договор. Те казват, че ние ще отворим кутията на Пандора, но защо вие отворихте кутията на Пандора през 2006 и през 2008 г.?\", попита Вучич. Косовският парламент провъзгласи едностранно независимостта на страната през 2008 г., а през 2010 г. Международният съд на ООН призна това решение за легитимно. През последните месеци Белград и Прищина активно обсъждаха някакво \"компромисно решение\", свързано с корекция на границите и размяна на територии. САЩ подкрепиха тази идея и настояха за \"окончателно споразумение\". От своя страна германският канцлер Ангела Меркел се противопостави на промяната на границите на Балканите, като подчерта, че и без това всички страни от региона имат перспектива да се присъединят към ЕС.", "date": "2018.10.24", "title": "Вучич: Косово е главната пречка по пътя на Сърбия към ЕС"}
{"url": "https://www.24chasa.bg/novini/article/7118001", "text": "Министърът на енергетиката Теменужка Петкова и водена от нея делегация заминават за руската столица Москва, съобщава енергийното ведомство. В периода от 24-ти до 26-ти октомври там ще се проведе шестнадесетото заседание на Междуправителствената българо-руска комисия за икономическо и научно-техническо сътрудничество. Форумът е под председателството на министър Петкова и министъра на промишлеността и търговията на Руската Федерация Денис Мантуров, уточнява БТА. По време на заседанието ще бъдат разгледани въпроси от различни области на двустранното икономическо сътрудничество - търговия, енергетика, туризъм, селско стопанство, информационни технологии, корабостроене, транспорт и други. В рамките на сесията в руската столица ще бъде проведен и бизнес форум, в който се очаква да вземат участие представителите на компании от двете държави, се посочва още в съобщението.", "date": "2018.10.24", "title": "Теменужка Петкова заминава за Москва заради форум на българо-руската комисия за сътрудничество"}
{"url": "https://www.24chasa.bg/novini/article/7117990", "text": "Най-големият луксозен бранд в света InterContinental Hotels & Resorts откри първия си хотел на ексклузивно събитие в столицата. Над 500 ключови международни инвеститори, бизнесмени и представители на чуждите мисии бяха сред първите гости на световната верига в България. Сред тях се откроиха дипломати от САЩ, Великобритания, Франция, Русия и други държави. Символично лентата на петзвездния хотел прерязаха генералният мениджър на InterContinental Sofia Анджело Зукала, вицепрезидентът „Оперативни дейности Луксозни хотели” на InterContinental за Европа Фергюс Стюарт, управителят на „Галакси Инвестмънт Груп“ Константин Бояджиев и министърът на туризма Николина Ангелкова. Изненадата на вечерта бяха двама от най-добрите шеф-готвачи на европейската кулинария, част от групата на InterContinental, Артур Февре и Тео Рандал. Те приготвиха на живо авторски рецепти, които ще бъдат включени в разнообразното меню на Floret Restaurant and bar. На бляскавото парти гостите опитаха и специална селекция от уникалните вина Face-to-face (F2F) на New Bloom Winery. InterContinental Sofia е собственост на водещата инвестиционна компания „Галакси Инвестмънт Груп” през „Интерхотел Гранд – Хотел София” АД и се управлява от „InterContinental Мениджмънт България” ЕООД. InterContinental Hotels & Resorts, най-големият луксозен бранд в света със 70-годишна история, са част от InterContinental Hotels Group (IHG®). Към днешна дата IHG® е водеща хотелска верига, която оперира в близо 100 страни и заема лидерски позиции в едни от най-атрактивните сегменти в бранша. Всеки един от хотелите, включително този в България, предлага луксозни услуги на своите клиенти, дискретно заложени в почерка на бранда, отлично комбинирани с местния know-how. „Разработихме InterContinental Club Lounge, предоставящ иновативните за местния пазар персонално обслужване и ексклузивни привилегии, които правят престоя на гостите още по-специален“, коментира Анджело Зукала, генерален мениджър на InterContinental Sofia, по време на откриването на хотела в столицата. „Също така предлагаме и професионални консиерж услуги с индивидуален подход към всеки гост и неговите нужди – от помощ при резервация в определен ресторант до изпращане на цветя до любим човек“, допълниха от мениджмънта на хотела. InterContinental Sofia е със спиращ дъха изглед към площад „Народно събрание“, паметника на Цар Освободител, блестящите златни кубета на храм-паметник „Св. Александър Невски“ или към Витоша. Освен от изключителната панорама гостите на хотела могат да се възползват още от 194 луксозни стаи и 37 апартамента. Те предлагат просторен дизайн и елегантен съвременен интериор с модерни удобства и луксозни допълнения като пресрийдър с богато разнообразие от цифрови издания на най-популярните вестници и списания в света, директна връзка с летище София и други. „Утвърден бизнес модел на „Галакси Инвестмънт Груп” е да инвестира в проекти с потенциал, а InterContinental е точно такъв за България. Стъпването на бранда у нас ще предложи на туристите в София петзвездни услуги на световно ниво. Това е поредната крачка, с която компанията ни ще допринесе за изграждането на положителния образ на страната като модерна туристическа дестинация и като подходящо място за правене на бизнес“, коментира управителят на „Галакси Инвестмънт Груп” Константин Бояджиев. Според анализатори на пазара, стратегическо партньорството като това между „Галакси Инвестмънт Груп” и InterContinental Hotels Group (IHG) дава възможност за хотелския бизнес у нас да се издигне на качествено ново международно ниво. Влизането на бранд от ранга на InterContinental ще подобри имиджа на България и ще повиши търсенето на хотелски услуги във високия сегмент. Дори само присъствието на марката ще повлияе положително върху позициите на столицата и ще допринесе за привличането на повече международен бизнес и платежоспособни клиенти.", "date": "2018.10.24", "title": "Най-големият луксозен бранд InterContinental Hotels & Resorts откри първия си хотел в България"}
{"url": "https://www.24chasa.bg/novini/article/7118028", "text": "\"Защитена специалност от професия\" е специалност, която е уникална по своето съдържание, за обучението по която има заявена потребност от министерства и работодателски организации, но липсва заявен интерес от ученици за обучение или заявеният интерес е нисък, а на национално или областно ниво има необходимост от подготвени квалифицирани специалисти по нея. Това записаха депутатите с промени на второ четене в Закона за професионалното образование и обучение. Те приеха и дефиниция за \"специалност от професия, по която е налице очакван недостиг от специалисти на пазара на труда\" - специалност, която е от значение за икономическото развитие на страната или на областта и за която може да се прогнозира бъдещ недостиг на квалифицирани кадри на пазара на труда в сравнение с броя на обучаващите се. Списъкът със защитените от държавата специалности от професии, както и критериите за определянето им се приемат с акт на Министерския съвет. Същото важи и за специалностите от професии, по които е налице очакван недостиг от специалисти на пазара на труда. Парламентът регламентира също, че обучението чрез работа (дуална система на обучение) е специфична форма на обучение за придобиване на професионална квалификация, която се организира въз основа на партньорство, включително въз основа на договор, между един или няколко работодатели и институция в системата на професионалното образование и обучение или средно училище, профилирана гимназия или духовно училище, когато осигуряват професионална подготовка. Обучението чрез работа включва практическо обучение в реална работна среда, и обучение в съответната институция. Практическото обучение при работодател в реална работна среда ще се провежда в предприятието под ръководството на наставник, определен от работодателя. Наставникът, който ще е работник или служител в предприятието, трябва да притежава съответната професионална квалификация, да има най-малко три години доказан професионален опит по същата професия и да е преминал обучение за наставници. Връзката между работодателя, наставника и обучаващата институция при обучението чрез работа (дуалната система на обучение) се осъществява от учител-методик в училището или от преподавател-методик в професионален колеж или център за професионално обучение, който се определя от директора на обучаващата институция. Въвеждат се изисквания към работодателите за участие в партньорство за осъществяване на обучение чрез работа (дуална система на обучение). Сред изискванията са работодателят да са регистрирани като едноличен търговец или юридическо лице по Търговския закон, Закона за кооперациите или Закона за юридическите лица с нестопанска цел или да е лице, регистрирано по законодателството на държава - членка на Европейския съюз, на друга държава - страна по Споразумението за Европейското икономическо пространство, или на Швейцария; да не е обявен в несъстоятелност, да не е осъждан за умишлено престъпление от общ характер и др. Министерството на икономиката ще поддържа информационна база данни за работодателите, които отговарят на изискванията.", "date": "2018.10.24", "title": "Парламентът дефинира \"защитени специалности\""}
{"url": "https://www.24chasa.bg/novini/article/7118027", "text": "Румънският президент Клаус Йоханис извика днес парламентарно представените партии на консултации във връзка със законодателството в областта на правосъдието, съобщава информационният сайт Зиаре, цитиран от БТА. Изданието отбелязва, че консултациите, насрочени за 15.00 часа днес, идват след спорно извънредно постановление, одобрено от правителството миналата седмица, критики от страна на Венецианската комисия и дискусии в Европейския парламент вчера с участието на президента Йоханис, по време на които председателят на Европейската комисия Жан-Клод Юнкер предупреди, че правовата държава в Румъния е в опасност. Сайтът отбелязва, че всяка от политическите формации ще има по 30 минути. Първите поканени са представителите на управляващата Социалдемократическа партия, следвани от коалиционния й партньор Алианс на либералите и демократите, опозиционните Национално-либерална партия и Съюз за спасение на Румъния, Демократичния съюз на унгарците в Румъния, Партия Народно движение и парламентарната група на малцинствата.", "date": "2018.10.24", "title": "Румънският президент извика партиите от парламента на консултации"}
{"url": "https://www.24chasa.bg/novini/article/7118024", "text": "Разкриването на една от най-големите схеми за пране на пари е струвало една британска лира, пише The Wall Street Journal за скандала с Данске Банк, за чийто естонски филиал се смята, че е изпрал около 200 милиарда евро. Един британски паунд е платил Хауърд Уилкинсън, британски трейдър в естонския филиал на датската банка, през 2012, за за получи доклада, който британската фирма Lantana Trade LLP е подала в местния регулатор, предава   . Всеки ден Lantana е превеждала чрез естонския филиал не по-малко от 1 милион долара. За пет месеца сумата на преводите е била 480 милиона долара. При това британската фирма, регистрирана в предградията на Лондон, е декларирала нулева печалба, а в графата за активи пишело 0,00. Уилкинсън се натъкнал на Lantana, когато бил помолен от мениджъра за работа с клиенти да му помогне да обработи документи. Той информирал мениджърите на Данске Банк за съмнителните според него обстоятелства, които му отговорили, че Lantana е помолена да подаде отчет. Уилкинсън забравил за случая, но година по-късно, през септември 2013, високопоставен служител му съобщил, че Lantana вече не е клиент на банката. Друг служител пък го информирал, че един от собствениците на Lantana е  . Кремъл опровергава тази информация. Въпреки многобройните писма, които Уилкинсън изпратил на ръководството на Данске Банк, то не предприело никакви действия до 2015, когато високодоходният бизнес на естонския филиал бил закрит. През 2017 г. банката наела няколко фирми, които да проведат вътрешно разследване, а през септември 2018 били публикувани резултатите от разследването. В доклада се съобщава, че в периода 2007 – 2015 през естонския филиал са минали около 200 милиарда евро с произход от Русия и други страни от Общността на независимите държави и значителна част от операциите могат да бъдат определени като подозрителни. Според експертите от около 15 000 сметки 6 200 имат „най-висок индикатор на риск“. Генералният директор на Данске Томас Борген, който по-рано е оглавявал международното подразделение, беше принуден да подаде оставка. Операциите на банката в момента се разследват в шест страни, включително с наказателни производства. Естонската банка Eesti Forekspank предизвикала подозрение у регулаторите още когато станала част от международната група. През лятото на 2006 година първият-заместник председател на Централната банка на Русия Андрей Козлов е подал оплакване в естонския регулатор, че банката, която на два пъти е сменяла собствениците си и вече са нарича Sampo Bank (финландска), извършва съмнителни операции за руснаци, подозирани за укриване на данъци и корупция. Козлов, известен с борбата си срещу прането на пари и корупцията, беше застрелян в Москва три месеца по-късно, през септември 2006. Според разследването на руската полиция, потвърдено и от съд, поръчител на убийството е бил шефът на ВИП банк Алексей Френкел. През ноември 2006 г. Данске купува Sampo и така се сдобива с естонския си филиал. „Ако искате да изперете пари, всичко, което ви трябва, е да намерите провинциален филиал на банка с добро име“, коментира в заключение Хауърд Уилкинсън.", "date": "2018.10.24", "title": "Разкриването на схемата с прането на пари на \"Данске банк\" струвало 1 британска лира"}
{"url": "https://www.24chasa.bg/novini/article/7118047", "text": "Временно е спряно движението през кръстовището на ул.“Оборище“ и бул.“Евлоги и Христо Георгиеви“. Причината е открит при строителни работи в района стар боеприпас, съобщават от Столична община. С цел превенция са изведени учениците от намиращите се в района 129 Основно училище и 164 Испанска езикова гимназия. Променени са маршрутите на следните линии на градския транспорт: - Автобусна линия №72 се отклонява през бул.“Драган Цанков“, бул.“Яворов“; - Автобусна линия №75 се отклонява през ул.“Гурко“, бул.“В. Левски“ и бул.“Янко Сакъзов“ и по маршрута си; - Автобусна линия №213 посока централна гара се отклонява през бул.“Ситняково“, в обратна посока маршрутът не се променя; - Автобусна линия №9 ще движи през ул.“Гурко“ , бул.“В.Левски“, бул.“Янко Сакъзов“ и по маршрута си; - Автобусна линия №280 ще преминава през ул.“Горко“ пред Националния стадион; - Автобусна линия 306 се движи през ул.“Гурко“, бул.“В.Левски“, бул.“Цар Освободител“.", "date": "2018.10.24", "title": "Стара бомба спря движението в центъра на София, евакуираха училища (Обновена)"}
{"url": "https://www.24chasa.bg/novini/article/7118062", "text": "Ще уволнят дисциплинарно шофьора на , предаде  Шофьорът е превозвал всекидневно ученици от село Ябланово до средно училище \"Георги Раковски\" в Котел. Мъжът беше спрян от полицейски патрул на паркинга пред училището веднага след пристигането на автобуса пълен с деца. След уволнението на шофьора, има проблем с превоза на близо 200 деца. Директорът на училището заяви, че ще бъде направено всичко необходимо, за да бъде осигурен транспортът на учениците и те да пристигат навреме. \"При всички положения той ще бъде дисциплинарно уволнен, просто не защото не е добър професионалист, той няма проблеми до този момент, но пък винаги има първи път, винаги защото е професионалист, той трябва да смята, че няма как да рискува живота на децата в такава ситуация\", коментира Стефан Дондев - директор СУ \"Георги Раковски\"", "date": "2018.10.24", "title": "Уволняват шофьора, превозвал пиян ученици в Котел"}
{"url": "https://www.24chasa.bg/novini/article/7118053", "text": "Саудитските официални представители не са дали разрешение на турската полиция да претърси кладенец в градината на саудитското консулство в Истанбул в рамките на разследването на убийството на саудитския журналист Джамал Кашоги, съобщи днес Анадолската агенция, предаде БТА. Турските власти претърсиха миналата седмица сградата на консулството и резиденцията на саудитския консул в Истанбул в рамките на разследването. Саудитският журналист Джамал Кашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е бил убит в консулството.", "date": "2018.10.24", "title": "Турската полиция без разрешение за претърсване на кладенеца в саудитското консулство"}
{"url": "https://www.24chasa.bg/novini/article/7117916", "text": "Всекидневното пушене на цигари у нас започва на 16-годишна възраст. Това показват данни от национално представително проучване “Нагласи и употреба на психоактивни вещества сред младото население 20-34 години”. Значителен е и процентът на тези, които са запалили първата си цигара под 15 години, показва още статистиката. Ако за 9 процента от младите във възрастовата група 20-34 г. ежедневната употреба на цигари е започнала на 16-годишна възраст, то за 16 на сто от тях първата цигара е била изпушена на възраст под 15 години. Негативната тенденция от последните години българските деца да посягат все по-рано към цигарите се запазва, установяват още социолозите. Това се потвърждава и от мнението на близо 56% от анкетираните, които заявяват, че тютюнопушенето е проблем за страната ни. Честотата на пушене на цигари също е висока. Едва 5,5% от младото население между 20 и 34 г. заявяват, че палят цигари в 2 до 5 дни на седмица, докато при над 40% от пушещите това се случва почти всеки ден. Най-голям процент от пушещите – 12%, посягат към кутията с цигари от 8 до 12 пъти на ден. След тях, или 11,2%, задоволяват нуждата си от никотин с 18 до 20 цигари на ден. 6% са тези, които пушат над 20 цигари дневно. Сред тях преобладават мъжете. Въпреки тези данни близо 60 на сто от анкетираните подкрепят забраната за тютюнопушене в закрити обществени места. След пушенето на цигари употребата на марихуана и амфетамини заема следващо място в списъка на вредните вещества, към които децата посягат за първи път във възрастта 15-17 години. Данните от изследването сочат, че обикновено първо се опитва марихуана или хашиш, а в последствие и амфетамини. “За да се почувствам като един от различните” е отговорът, който най-много от анкетираните посочват като мотив, предизвикал първата употреба на тези вещества. Други чести причини за употреба се обособяват желанието за намиране на одобрение от страна на определена група или компания и от любопитство. 4,3% споделят, че са опитали за пръв път за удоволствие и временен приятен ефект. Мъжете по-често са употребявали наркотик, за да се впишат в компания, макар жените също да го определят като една от главните причини за първия им допир до наркотиците. Мъжете също така употребяват по-често от любопитство или за удоволствие.", "date": "2018.10.24", "title": "Всекидневното пушене на цигари в България започва на 16 години"}
{"url": "https://www.24chasa.bg/novini/article/7118102", "text": "При средна цена 105.44 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /25 октомври/. Средната цена на пиковата енергия /9.00-20.00 ч./ e 123.23 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 87.65 лв. за мегаватчас. Най-ниската цена в рамките на днешната сесия, при утрешен ден на доставка, е 63.35 лв. за мегаватчас, достигната за 4.00 ч., а най-високата е 178.11 лв. за мегаватчас - за 19.00 часа. Данните от БНЕБ показват, че са продадени общо 19 732.90 мегаватчаса електроенергия. Енергийната борса вчера затвори при средна цена 82.32 лв. за мегаватчас. В сегмента \"пазар в рамките на деня\" за днес, 24 октомври, БНЕБ отчита до момента общ търгуван обем от 1,382.60 MWh.", "date": "2018.10.24", "title": "Енергийната борса затвори при средна цена 105.44 лева за мегаватчас"}
{"url": "https://www.24chasa.bg/novini/article/7118111", "text": "40-годишен българин е задържан под стража, след като гръцките власти са издали европейска заповед за ареста му. Състав на Варненския окръжен съд определи за Мартин Г. най-тежката мярка за неотклонение, докато пристигнат необходимите документи по делото. В рамките на законния срок магистратите от морската столица трябва да решат дали да предадат българина на гръцките власти, за да бъде съден.  Европейската заповед за арест на Мартин е била издадена от Апелативния съд в град Пирея, Република Гърция. Срещу 40-годишния българин се води наказателно производство за \"участието в престъпна група за укриване на данъци, такси и мита при внос на стоки и за контрабанда с особени методи от повече от 3 лица съвместно, от която държавата е била ощетена със 150 000 евро\". Двете престъпления са наказуеми и по българския Наказателен кодекс. В Гърция наказанието за първото престъпление е от 5 до 20 години лишаване от свобода, а за контрабанда – от 10 до 20 години затвор.", "date": "2018.10.24", "title": "Гръцките власти искат българин, обвинен в контрабанда"}
{"url": "https://www.24chasa.bg/novini/article/7118118", "text": "Италианският външен министър и лидер на крайнодясната партия \"Лига\" Матео Салвини се разграничи днес от провокативен жест на евродепутат от неговата партия срещу Европейската комисия, предаде Франс прес, цитирана от БТА. \"Европа не може да бъде променена с провокации\", заяви Салвини по адрес на Анджело Чока, който свали една от обувките си и измачка с нея бележките на еврокомисаря по икономическите въпроси Пиер Московиси след пресконференция, посветена на отхвърлянето на италианския проектобюджет. \"Не искам да излизам от Европа и от еврозоната или да удрям с обувки по масата, а да оставя италианците да работят\", каза Матео Салвини. Европейската комисия отхвърли вчера проекта за бюджет на Италия и поиска от италианското правителство да представи коригиран проект в триседмичен срок. След като вчера нарече действията на Чока \"липса на уважение\", Московиси заяви днес, че стореното от италианския евродепутат е \"отвратително\". \"В началото се смеем, защото е нелепо, след това свикваме с прояви на тихо и символично насилие, а един ден се събуждаме с фашизма. Да бъдем бдителни! Демокрацията е крехко достояние\", написа Московиси в профила си в Туитър.", "date": "2018.10.24", "title": "Салвини: Европа не може да бъде променена с провокации"}
{"url": "https://www.24chasa.bg/novini/article/7118122", "text": "Русия и Италия продължават да развиват отношенията си въпреки сложните външни условия, каза руският президент Владимир Путин на срещата си с италианския премиер Джузепе Конте в Москва днес, предаде ТАСС. Путин отбеляза, че през последните десетилетия тези отношения са много делови, и в същото време много топли и че това се подкрепя от практически всички политически сили както в Италия, така и в Русия. Той изрази съжаление, че \"Италия бележи известно отстъпление от своите позиции на руския пазар като икономически партньор\", но добави, че обемът на търговско-икономическите връзки между двете страни остава висок. Радваме се да ви видим и да поговорим с вас за сегашното състояние на нашите отношения и да набележим планове за развитието им както в близка, така и в по-далечна перспектива\", подчерта руският президент, цитиран от БТА. Той предаде благодарност на италианската страна за помощта, оказана на руските футболни фенове, пострадали при инцидента в римското метро вчера. При аварията на ескалатор там пострадаха около 30 души, а в болница са настанени 19. Повечето от тях са руски фенове, гостуващи за мача от европейската шампионска лига между местния отбор на \"Рома\" и московския ЦСКА. Италианският премиер също отбеляза, че двете страни успяват да запазят качеството и обема на отношенията си, което е потвърждение за здравината на връзките между тях. \"Виждам като една от задачите на моето посещение още веднъж да проуча и да видя доколко е възможно да развиваме потенциала на нашите връзки и отношения\", посочи той. Конте покани Путин да посети Италия в най-близко време, като отбеляза, че той дълго не е идвал там. По-рано днес Конте се срещна и с руския премиер Дмитрий Медведев. Очаква се днес Путин и Конте да проведат и среща в широк състав с ръководители на водещи италиански компании, а също и да подпишат редица двустранни документи, отбелязва ТАСС.", "date": "2018.10.24", "title": "Путин доволен от топлите отношения с Италия, срещна се с Джузепе Конте в Москва"}
{"url": "https://www.24chasa.bg/novini/article/7118120", "text": "Катастрофа затруднява движението през Прохода на Републиката, съобщи полицията във Велико Търново. Сигнал за инцидента е получен в 14,18 ч. По първоначална информация са се ударили два ТИР - а и лек автомобил. Пострадали са водачът на единия ТИР и пътник от лекия автомобил. Движението в участъка се регулира от служители на Пътна полиция. Водачите, пътуващи по това направление, да преминават през мястото на катастрофата с повишено внимание, съветват от ОДМВР.", "date": "2018.10.24", "title": "Два тира и лека кола се блъснаха в Хаинбоаз, двама са ранени"}
{"url": "https://www.24chasa.bg/novini/article/7118127", "text": "Испанският премиер Педро Санчес заяви, че е потресен от убийството на саудитския журналист Джамал Хашоги, но правителството му ще изпълни доставките по вече сключени договори за продажба на оръжие на Саудитска Арабия, предаде Асошиейтед прес, цитирана от БТА.  Санчес каза днес пред законодателите, че запазването на работни места в Южна Испания е било централен фактор за решението му миналия месец да продължи спорния износ на бомби за Рияд. Мадрид заяви, че сделка на стойност 2,1 милиарда долара за покупката на пет бойни кораба от Саудитска Арабия е била застрашена, след като правителството съобщи, че обмисля да анулира доставката на 400 лазерно управляеми бомби, купени от Рияд през 2015 г. Санчес не изясни какви са плановете му за бъдещите покупки от страна на дългогодишния търговски партньор. Австралия съобщи, че обмисля да забрани продажбата на оръжие на Саудитска Арабия след убийството на Джамал Хашоги в саудитското консулство в Истанбул. Австралийски висши представители заявиха, че договореностите със Саудитска Арабия в областта на оръжейната промишленост вече не са приоритет. На въпрос на парламентаристи дали Канбера ще последва примера на други страни и ще преустанови продажбата на оръжие на Рияд външният министър Марис Пейн отговори, че \"всички опции са на масата\".", "date": "2018.10.24", "title": "Испания ще изпълни сключените оръжейни сделки със Саудитска Арабия"}
{"url": "https://www.24chasa.bg/novini/article/7118112", "text": "Тя беше уникална жена, днес я рисувам и това ме успокоява, казва маратонецът Ивелин Кръстев. \"Виктория ми сподели, че желае да имаме дете и да заживеем заедно. \"Искам пак бебе\", ми каза в oткровен разговор. Не успяхме да го дочакаме!\", споделя пред   приятелят на жестоко убитата журналистка Виктория Маринов. 40-годишният мъж е собственик и управител на фитнес зала във Варна. С Виктория били заедно от половин година. Не успяват да заживеят заедно. Спортистът и журналистката се запознават през август 2017 г. в обща компания в ресторант в Русе. Тогава Виктория и бащата на детето й Свилен все още са заедно, а Ивелин е заедно с брат си и приятели. Ивелин и Виктория се разговарят на спортна тема, която е общата им страст. Ивелин й споделя, че тренира по три пъти на ден и за него това е начин на живот. \"Обичам спортове и състезания на предела. Бягане, плуване, подводно гмуркане, подводен риболов. Има ли надпревара - там съм\", разказва Ивелин. Известно време след запознанството им Виктория се обажда на Ивелин и заедно със Свилен пристигат във Варна. В морската столица Ивелин ги свързва със свой близък, който има магазин за спортна екипировка. \"Посрещна ги, направи им голяма отстъпка, напазаруваха доста неща. Вечерта се почерпихме в ресторант и се прибраха в Русе\", спомня си Кръстев. До тази пролет тримата не поддържат контакт и не се чуват. \"Виктория ми писа и инициира по-активното общуване между нас. Не знаех, че те вече са разделени, докато един ден не ми сподели. Каза ми, че е останала впечатлена от разговора ни в ресторанта в Русе. Отговорих, че мога да задържам дъха си 5,40 мин и да слизам на 40-50 метра под вода, без да дишам\", връща лентата назад Ивелин Кръстев. Постепенно между двамата пламва любов. Дъщеричката на Виктория - малката Софи и Ивелин бързо се привързват един към друг, споделя ултрамаратонецът. \"Уникално дете, страшен сладур е. Казваше на Вики: \"Мамо, ама той е много хубав. Ако не го вземеш, аз ще се оженя за него, като порасна\". Много симпатична и интелигентна. А Вики я възпитаваше да не бъде глезено дете като много други и беше строга, но справедлива с нея\", споделя Ивелин. \"На 20 август тя имаше рожден ден. Не успях да отида в Русе, защото имах служебни проблеми и нямах възможност. И навръх нейния празник тя ми изпрати голяма торта \"Гараш\" във фитнес залата. Не аз на нея, а тя ми направи изненада навръх нейния рожден ден. Върху нея беше изписано \"Поздрави от Русе\". \"Ти си ми най-големият подарък\", ми отговори тя на въпроса какво иска да й подаря\", разказва Ивелин. Покрай маратонеца Виктория се запалва по бягането и започва усилено да тренира по крайбрежната алея. Освен любим човек във варненеца Вики открива и личен мотиватор и треньор, който я напътства и съветва как да тренира усилено и здравословно. \"Малцина знаят, че Вики тренираше за участие в ултрамаратона \"Каньон Крийк\". Той стартира на 3 ноември край Басарбовския манастир до Русе. Подготовката й беше за бягане на 10 километра, което щеше да й бъде за първи път. Виждах колко бързо напредва. Три седмици бяга по един и същи маршрут и дори й предложих да се пробва на 20 километра, но тя не пожела. На същото състезание аз се надпреварвам на 50-километрова дистанция\", разказва Ивелин. Вики така и не успява да дочака първото си голямо състезание. На 5 октомври вечерта журналистката чете за бившия шеф на Интерпол Мън Хунвей, намиращ се в неизвестност от близо месец, и за съпругата му Грейс, която твърди, че не е сигурна дали мъжът й е жив, след като е задържан от китайските власти. На следващия ден - 6 октомври, в 10:29 ч. Вики изпраща последното си съобщение до Ивелин. \"Имам среща по работа. Мисля да побягам после\", пише Маринова. И не успява да види отговора. \"Още не мога да осъзная, че нея я няма. Такъв уникален човек и като душа, и като личност. Едновременно изпитвам гняв, мъка, безсилие. В нищото съм. Сякаш четеш за Баташкото клане и как цигани от съседни села и башибозуци са изнасилвали и убивали зверски. Все едно това виждах пред очите ми\", разкрива душата си почерненият Ивелин и сълзи напират в очите му. Криминалистите отказват да му покажат снимки на безжизнената Вики, за да не се разстрои. \"Близо 10 часа ме разпитваха 10 криминалисти два дни след убийството. Дал съм всичката информация, която имам, и съм се опитал да помогна на разследването с каквото мога\", споделя още Кръстев. След разпита и всички разговори за трагичния инцидент половинката на Вики изгражда своя картина на бруталното престъпление. \"Около 45 минути онзи я е убивал. Можете ли да си представите какво мъчение е било и каква жестокост? И то посред бял ден в събота на крайбрежната алея. Изнасилвал я е дълго време. Нанесъл й е много тежки удари, вероятно с камък по главата. Тя се е борила и е викала за помощ. Онзи се е уплашил и е усетил, че Вики си отива. Тогава я е удушил според мен\", чертае мрачния сценарий на кървавото деяние Ивелин. Трагедията се отразява изключително зле на спортиста. \"Рисувам я, това ме успокоява. Бях я завел на едно място на крайбрежната алея, от което се откриваше прекрасна гледка към Варна. Онзи ден бягах 22 километра и отидох там. Това си остава нашето място. Седнах, изключих таймера и стоях 15 минути сам с мислите си. Чаках я да дойде. Но не дойде\", едва сдържа сълзите си Ивелин. Сред бушуващото море от емоции в душата на Ивелин се прокрадва и чувство за вина. За неистовото желание да върне времето назад и да предотврати трагедията. \"Чувствам се отговорен. Ако не я бях учил да бяга, можеше никога това да не се случи. И ако знаех, че настилката е бетон, а не асфалт, по която тича, нямаше да й дам да бяга там. Това е много зле за ходилата на бегачите\", размишлява ултрамаратонецът. Най-голямата мъка Ивелин изживява на погребението. \"Като ме видя, майка й се разплака и ме прегърна. Аз също се разплаках и силно я прегърнах. \"Виж какво ми дойде на главата\", едва ми каза тя. Няма такава мъка, приятелю... Раната е неизлечима. Просто свикваш с болката и трябва да се научиш да живееш с нея. Да намериш сили и да продължиш напред\", изповядва Ивелин. \"Дано да е на по-добро място сега. Пак ще се срещнем, но не тук и не сега. Вярвам в прераждането\", споделя на финала Кръстев и отправя призив по-често да казваме на човека до себе си, че го обичаме, защото не се знае какъв изверг дебне зад храстите. Тичах по маршрута й \"След погребението отидох на крайбрежната алея, където Вики тичаше. Беше ми много мъчно и тежко. Целият път минах и стоях на мястото 10 минути. Оглеждах и исках да си представя какво точно е станало\", разкрива Ивелин. Точното място му е показано от мъж с колело, който всеки ден в продължение на 9 години върти педалите по алеята. Но в злополучния ден не успял да отиде. 30 г. затвор за килъра 30 години затвор за Северин Красимиров прогнозира Ивелин Кръстев. \"Не мога да повярвам още. Това жестоко убийство е прецедент в историята. И ако му дадат 30 години затвор, може да излезе на 50 години и дори още по-рано\", споделя варненецът. Ивелин си спомня хайдушкия канон на Панайот Хитов. Преди да приеме желаещите за хайдути, бунтовникът водил юнаците на коловете, на които били забучени заловени въстаници. \"Мерете си дирниците, та ако турците ви хванат, да знаете какво ви очаква. С дни ще умирате и ще молите за капка вода, а кучета ще разкъсват месата и кокалите ви\", казвал Хитов. \"Това заслужава и убиецът на Вики\", споделя Кръстев. И продължава: \"Това е гавра! На такива добри хора като Вики се случват подобни бруталности. Сякаш Вики е изкупвала греховете на хората, като я е убивал 45 минути. Така са разпвали Христос\". Вики скача с парашут Екстремните спортове били в кръвта на Вики. Показател за любовта й към адреналина е желанието й да скача сама с парашут и без наставник. \"Бащата на Вики е може би най-добрият елмонтьор на селскостопански самолети. От него тя наследява привързаността към самолети от малка и скача с парашут\", споделя Ивелин. Затова Кръстев я запознава с негов колега, който също иска да лети в облаците. Двамата трябвало заедно да започнат уроци за индивидуален скок с парашут от небето.", "date": "2018.10.24", "title": "Приятелят на убитата Виктория Маринова: Искахме деца"}
{"url": "https://www.24chasa.bg/novini/article/7118130", "text": "Условна присъда от 2 години с 5-годишен изпитателен срок получи бияч на медик в спешна помощ в Кърджали. Божидар Добрински беше признат от окръжния съд в Кърджали за виновен, че е причинил средна телесна повреда - разкъсване на сухожилията на три мускула в областта на дясната раменна става, на фелдшер при Център за спешна медицинска помощ при изпълнение на службата и функцията му. Инцидентът стана на 5 май тази година в дома на Божидар Добрински, който нападнал медика, изпратен да прегледа болната му майка. Биячът твърдеше, че е нападнал фелдшера, защото той не искал да окаже първа помощ възрастната жена. Окръжният съд реши още Божидар Добрински да плати на медика като обезщетение от 5 890, както инаправените от него разноски от 780 лева.", "date": "2018.10.24", "title": "2 години условно за бияч на медик в Кърджали"}
{"url": "https://www.24chasa.bg/novini/article/7118162", "text": "Проевропейската опозиционна партия \"Гражданска платформа\" (ГП) победи управляващата консервативна \"Право и справедливост\" (ПиС) на местните избори във Варшава, съобщиха днес електоралните власти, предаде АП. Агенцията отбеляза, че състоялите се в неделя в цяла Полша регионални избори са проверка за популярността на ПиС, чието управление предизвика улични протести и спорове с лидери на ЕС, предава БТА. По данни на Държавната избирателна комисия кандидатът на ГП за кмет на Варшава Рафал Тшасковски е избран още на първия тур с близо 57 на сто от гласовете, побеждавайки съперника си от ПиС. ГП в коалиция с Полската селска партия запазва контрола върху регионалния парламент на Мазовецкото воеводство с център Варшава. В Краков продължава преброяването на бюлетините и се очаква резултатите да бъдат огласени тази вечер. На 4 ноември ще се състоят балотажите от кметските избори в Краков, Гданск и други големи полски градове, съобщи АП. Рафал Тшасковски е роден през 1972 г. във Варшава. Завършва Европейския колеж в Натолин край полската столица, специализира в Париж и Оксфорд, а през 2004 г. става доктор на Варшавския университет с дисертация на тема \"Динамика на реформите в системата за вземане на решения в Европейския съюз\", пишат полски медии. В края на 2013 г. става министър на администрацията и цифровизацията в кабинета на премиера Доналд Туск; година по-късно е назначен за заместник-министър на външните работи с ресор ЕС. От март м.г. Тшасковски е заместник-председател на Европейската народна партия. Той декларира, че знае пет чужди езика - английски, френски, испански, италиански и руски - и че притежава библиотека от около 12 хиляди тома. Женен е с две деца.", "date": "2018.10.24", "title": "Полската опозиция победи на изборите\nвъв Варшава и Мазовецкото воеводство"}
{"url": "https://www.24chasa.bg/novini/article/7118155", "text": "Строително скеле рухна пред натоварената централна гара на белгийския град Антверпен. Един човек е загинал, а най-малко един е ранен, заяви белгийската полиция, цитирана от Ройтерс и БТА.  Фотограф на Ройтерс видял да пристигат коли на пожарната на местопроизшествието. То представлява купчина желязо на улица, намираща се в съседство с гарата. Спасителни екипи проверяват дали под рухналото скеле няма и други хора. Скелето изглежда било с размерите на няколкоетажна сграда според публикувани снимки в профила на пожарната в Туитър, предаде Асошиейтед прес. Засега не са ясни причините за рухването.", "date": "2018.10.24", "title": "Един човек е загинал при срутване на строително скеле в белгийския град Антверпен"}
{"url": "https://www.24chasa.bg/novini/article/7118158", "text": "Закон на тълпата. Социалистите ни превземат. Терористи настъпват към американската граница. Президентът Доналд Тръмп възприема ролята на електорален Торбалан, излагайки пред гласоподавателите на предстоящите междинни избори заключителните си аргументи, които все повече напомнят приказка на ужасите от Хелоуин. Кандидатът, който спечели Белия дом отчасти предлагайки отговор на много тревоги на американците, отправя злокобни предупреждения за това как ще изглежда животът, ако демократите спечелят контрола в Конгреса. Като използва изпъстрен с расизъм език и понякога спорна информация, Тръмп твърди, че демократите ще хвърлят страната в социализъм, ще застрашат системата за социална сигурност, ще повишат данъците и ще приемат радушно милиони хора, които незаконно се стичат в САЩ. \"Залогът в тези избори е дали ще продължим изключителното благоденствие, което вече постигнахме, или ще позволим на радикалната шайка на демократите да вземе огромен топуз и да разбие нашата страна и нашата икономика\", каза Тръмп в понеделник вечерта на митинг в Хюстън. Той предупреждава срещу \"закона на тълпата\" на демократите и предрича катастрофа на фондовата борса, ако демократите си възвърнат контрола на Капитолия. Предсказанията на Тръмп за ден на страшния съд се появяват в момент, когато републиканците се опитват да се противопоставят на растящ от месеци ентусиазъм на демократите. Голямата стара партия GOP (Републиканската) усети прилив на енергия след политизираното утвърждаване на съдията във Върховния съд Брет Кавано. Сега партийните лидери вярват, че могат да увеличат мнозинството си в Сената, макар че е възможно демократите да установят контрол в Камарата на представителите. На брифинг за изборите след Деня на труда републиканецът анализатор на социологически проучвания Нийл Нюхаус предупреди Белия дом за голяма пропаст в ентусиазма между демократи и републиканци. Той предложи Републиканската партия да изтъква пред гласоподавателите потенциалните последици от контрол на демократите в Конгреса по теми като закриване на службата по имиграционни и митнически въпроси. Тръмп наблегна на това послание през последните седмици, казват помощници в Белия дом. Тактиката на сплашване крие риск да мотивира демократите или да отблъсне умерените в надпреварата в предградията, където ще бъде решено кой ще има мнозинство в Камарата на представителите. Но Белият дом смята фактора \"страх\" за печеливша стратегия. \"Искаме да говорим за националната сигурност, за укрепването на границата и за правосъдие. Това са темите и политическите акценти, които ще накарат хората да отидат да гласуват\", каза бившият помощник в кампанията на Тръмп Сам Нънбърг. \"Това е твърд избор. Трябва да осигурим твърд избор\". В неотдавнашно интервю за АП Тръмп изрази увереност в победата в предстоящия вот, като заяви: \"Струва ми се много близко до това през '16 година\", визирайки победата си на президентските избори. На митинги и в Туитър през последните дни той се съсредоточи върху мигрантите от Централна Америка, които се движат към южната граница на САЩ. Керванът е \"подарък\" за републиканците, смята Тръмп. Той казал на свои доверени хора, че това е най-доброто заключително доказателство по пътя към междинните избори, според републиканец, близък до Белия дом. Той се изказа при условие, че запази анонимност, защото не е упълномощен да обсъжда публично частни разговори. Тръмп вярва, че кадри от кервана, които не слизат от кабелните информационни мрежи, и особено от Фокс нюз, предпочитаната от най-верните му привърженици телевизия, нахъсват същите избиратели, които отидоха да гласуват за него преди две години. Той допълнително нажежи риториката си като обяви, без да представя доказателства, че демократите стоят зад кервана и заяви, че хора от Близкия изток, очевиден намек за терористи, също са в пътуващото множество от мигранти. Вицепрезидентът Майк Пенс във вторник се опита да подкрепи твърденията на Тръмп, като каза на събитие на в. \"Вашингтон пост\", че е \"немислимо да няма хора с близкоизточен произход в тълпа от над 7000 души, напредващи към границата\". По-късно Тръмп отрече да е използвал кервана, за да подхранва страховете на избирателите. \"Не, ни най-малко\", каза той. \"Аз съм много неполитичен човек и затова ме избраха за президент\". Белият дом на Тръмп подсилва мрачното виждане на президента за живот под управлението на демократите. Във вторник неговият Съвет от икономически експерти публикува доклад за разходите за социализъм, в който пишеше, че планът за \"медицинска помощ за всички\", предлаган от някои демократи, ще навреди на икономическия растеж. Докладът изтъква тежките беди на Венецуела, страдаща от хиперинфлация и недостиг на основни стоки - един от предпочитаните от президента примери, за да критикува демократите, въпреки че има ясни разлики между зависимата от петрола държава и икономиката на САЩ. Кевин Хасет, председател на икономическия съвет, каза, че неговият екип е решил да подготви доклада през лятото, защото \"социализмът е нещо, за което четем в новините\". На неотдавнашна предизборна обиколка Тръмп каза: \"Демократите подкрепят социалистическо управление на здравните грижи, което напълно може да заличи федералната здравна система\". Опитвайки се да изтъкне подхода си във външната политика \"Америка на първо място\", тази седмица Тръмп отиде още по-далеч, като осъди т.нар. глобалисти и прегърна политически натоварения термин \"националист\". \"Знаете ли какъв съм? Аз съм националист, нали така? Националист съм. Националист. Нищо лошо няма в това. Използвайте тази дума. Използвайте тази дума\", каза Тръмп. Не очаквайте паникьорската кампания да спре в изборния ден. Тръмп каза пред АП, че неговите теми ще са централни, в перспективата на собствената му битка за преизбиране, под лозунга \"Да запазим Америка велика\". \"Грешният човек, който ще влезе след мен и ще седне точно на това бюро, може да унищожи това много бързо\", каза Тръмп. (БТА)", "date": "2018.10.24", "title": "Доналд Тръмп - в ролята на \"електорален Торбалан\""}
{"url": "https://www.24chasa.bg/novini/article/7118154", "text": "Франция няма да взима никакви решения за бъдещето на стратегическите си отношения със Саудитска Арабия, докато не се изяснят фактите около смъртта на журналиста Джамал Кашоги, каза днес източник от Елисейския дворец пред Ройтерс. \"Ако трябва да бъдат взети решения в бъдеще, те ще бъдат взети, но основани на факти, които да са изяснени и отговорност, която да е ясно установена\", каза източникът. \"Няма да вземем никакво прибързано решение за бъдещето на стратегическите ни отношения\", добави източникът, цитиран от БТА. Смъртта на Кашоги в консулството на Саудитска Арабия в Истанбул на 2 октомври предизвика възмущение по света. Саудитски представители признаха, че саудитски агенти са отговорни за смъртта му, но обясненията за това, как точно е бил убит и защо, се променяха. Германската канцлерка Ангела Меркел нарече в понеделник убийството \"чудовищно\" и обеща за спре износа на германско оръжие за Рияд, докато случаят не бъде изяснен. Но Макрон вчера отказа да отговаря на въпроси за възможно спиране на оръжейните сделки. От 2008 година насам Саудитска Арабия е най-големият купувач на френско оръжие със сделки, възлизащи на повече от 11 милиарда евро.", "date": "2018.10.24", "title": "Франция няма да взима \"прибързано решение\" за отношенията си със Саудитска Арабия"}
{"url": "https://www.24chasa.bg/novini/article/7118181", "text": "По традиция всяка година Българската телеграфна агенция /БТА/ организира Световна среща на българските медии на различни места в България, региона и света, а тази година за срещата е избрана македонската столица Скопие, предаде агенция МИА. Генералният директор на БТА Максим Минчев обясни в интервю за агенция МИА, че преди година е било решено тазгодишната среща на българските медии да бъде или в Торонто, Канада, или в Скопие. Тази пролет, казва той, бе избрана \"приятелската столица на Македония\", тъй като по време на българското председателство на ЕС главната тема бяха Западните Балкани, предава БТА. \"Преди шест месеца определихме датите, но не очаквахме, че тази есен в Македония ще бъде толкова \"гореща\", каза директорът на БТА. На въпрос на агенция МИА защо на тази среща, за разлика от предишните, липсват политици, Максим Минчев потвърди, че програмата на събитието е изключително журналистическа. Той уточни, че по принцип политиците са гости на срещата, но темите, които са разискват там, са свързани с журналистическата професия и проблемите на българските медии. \"Когато видяхме, че политическата ситуация в Република Македония става много сложна, решихме, че форумът в Скопие трябва да е строго професионален и да поканим нашите македонски колеги с цел да разговаряме за онова, което се случва около нас\", каза господин Минчев. Помолен да коментира състоянието на медиите, като се има предвид, че и Република Македония, и България, а и целият регион са в дъното на класацията за свобода на медиите, Максим Минчев отбеляза, че медиите на Балканите наистина не са в най-добро състояние, но подчерта, че те са отражение на обществените процеси - политически, икономически, културни, религиозни. Той каза, че и в България, и в Македония, има свобода на словото, но не са решени някои други въпроси - например не винаги е ясна собствеността на медиите, тяхната зависимост от политиката, влиянието на икономическите двигатели, автоцензурата и т.н. Но проблемите на т.нар. \"четвърта власт\" са не само балкански, а глобални и една от причините е бързата промяна в инфраструктурата на средствата за масова информация и диктатът на информационните технологии. Говорейки за най-голямата провокация на днешната журналистика \"фалшивите новини\", господин Минчев отбеляза, че именно информационните агенции, които според последни проучвания разпространяват 80 процента от световната информация, остават \"последният бастион\" на истинската и вярна информация. Генералният директор на БТА подкрепи идеята на МИА за международен форум на информационните агенции от региона, на който открито да се обсъдят независимостта на медиите и професионалната журналистика. \"Ще бъде удоволствие за нас да участваме, ако бъдем поканени. Днес повече от всякога е много важна не само журналистическата солидарност, но и общата ни отговорност. Ние трябва да предложим на политиците и обществото правилни решения и да потвърдим нашите професионални ценности. Иначе журналистическата професия или ще изчезне, или ще се промени до такава степен, че никой вече няма да иска да се занимава с нея\", каза Максим Минчев.", "date": "2018.10.24", "title": "Шефът на БТА: Не очаквахме тази есен в Македония да бъде толкова \"гореща\""}
{"url": "https://www.24chasa.bg/novini/article/7118192", "text": "Министерството на финансите на Япония предложи днес постепенно съкращение на военния бюджет на страната с около 1 трилион йени (около 8,9 млрд. долара) в продължение на 5 г. Това ще стане чрез по-икономична покупка на самолети, кораби и друга техника, предаде агенция Киодо, цитирана от ТАСС, предаде БТА. Министерството предлага това предложение да бъде включено в разработваната сега отбранителна програма за 2013-2023 г., която се очаква да бъде приета до края на годината. Около съдържанието й обаче се водят остри дебати. През настоящата финансова година разходите за отбрана на Япония достигнаха рекордно равнище от 5,19 трилиона йени (около 46 млрд. долара). Страната купува най-новите американски бойни самолети F-35, както и нови ракети прехващачи SM-3 Block 2A, които Токио разработва съвместно с Вашингтон. Министерството на отбраната поиска за следващата 2019 финансова година още по-голяма сума за своите разходи - 5,3 трилиона йени (над 47 млрд. долара).", "date": "2018.10.24", "title": "Министерството на финансите на Япония предложи съкращение на военните разходи"}
{"url": "https://www.24chasa.bg/novini/article/7118193", "text": "53-годишният Живко К. от Поморие бе задържан за пореден път, след като отново посегнал на собствената си майка, въпреки че имал заповед да не я доближава. На 19 октомври през нощта той нахлул в жилището на възрастната жена в Поморие, започнал да й крещи и да псува, а после с юмрук разбил носа й. Побойникът е бил арестуван, а днес по искане на прокуратурата 53-годишният мъж бе оставен зад решетките. Той е обвинен в нарушаване на Заповед за защита от домашно насилие, влязла в сила на 15 декември, 2017 г. Чрез нея Живко К. е отстранен от съвместно обитаваното с майка си жилище за срок от 18 месеца и му е забранено да доближава пострадалата, домът й  и местата за социални контакти и отдих. До издаване на заповед се стигнало след като многократно Живко посягал на майка си, налагал я с бастун и я тормозил.", "date": "2018.10.24", "title": "Помориец със забрана да доближава майка си й разби носа"}
{"url": "https://www.24chasa.bg/novini/article/7118230", "text": "МВР спира част от електронните услуги в сайта си от петък вечерта до понеделник сутринта заради преместване на софтуер и хардуер. Временно няма да работят електронни административни услуги, както и регистърът на пътните превозни средства и собствениците им. Възможно е да възникнат затруднения и в услугите, предоставяни от МВР към застрахователните дружества при сключване на застраховки за МПС. Предварително поднасяме извинения за евентуалните затруднения, които могат да възникнат в обслужването при регистрация на ППС, с въвеждането в експлоатация на новата среда от понеделник, написаха от МВР.", "date": "2018.10.24", "title": "МВР спира електронни услуги през уикенда, местят софтуера"}
{"url": "https://www.24chasa.bg/novini/article/7118366", "text": "Държавният департамент на САЩ определи като \"неразумни и неверни\" обвиненията на Москва, че \"Вашингтон е ръководил процеса на гласуване в македонския парламент по въпроса за смяна на името на страната\" миналата седмица, предаде Танюг. \"Обвиненията, че представители на американското посолство са били замесени в процеса на гласуване в парламента са неразумни и неверни. Приветстваме решението на македонския парламент да започне процес на изменения в конституцията, необходими за изпълнение на Преспанското споразумение с Гърция. САЩ вярват, че това споразумение е историческа възможност за стабилност, сигурност и просперитет в региона\", заяви говорител на Държавния департамент във Вашингтон, отговаряйки на въпрос на гръцки медии, предава БТА. Вчера и македонското външно министерство отхвърли като напълно неоснователни и неверни твърденията на руското външно министерство за намеса на САЩ в процеса на гласуване в македонския парламент. След четиридневни дебати в петък парламентът гласува с мнозинство от две трети предложението на правителството да се пристъпи към внасяне на поправки в конституцията, произтичащи от Преспанското споразумение. Споразумението, което бе подписано с Гърция на 17 юни, предвижда Република Македония да се преименува на Република Северна Македония. С това споразумение се решава дългогодишният спор за името и се открива пътят за интеграция на Република Македония в Европейския съюз и НАТО.", "date": "2018.10.24", "title": "САЩ: Обвиненията на Русия за влияние \nнад македонския парламент са неразумни"}
{"url": "https://www.24chasa.bg/novini/article/7118372", "text": "Френската и италианската полиция проведоха координирана операция със съдействието на Интерпол, в рамките на която бяха арестувани 23-ма души, печатали фалшиви банкноти, предаде ТАСС, като се позова на изявление на Интерпол. В изявлението се посочва, че престъпната мрежа е действала на територията на Италия и Франция. Едната група е била базирана в Неапол, където са били печатани фалшивите банкноти. Впоследствие те са били изпращани във френския град Нанси, където техните съучастници са ги вкарвали в оборота. Печатаните фалшиви банкноти са били в купюри с номинал от 20, 50 и 100 евро. Причинените от престъпната дейност вреди се оценяват на 4,5 милиона евро. Престъпниците в двата града бяха арестувани на 16 октомври от френската и италианската полиция. Конфискувано е оборудването, с което са печатани фалшивите банкноти.", "date": "2018.10.24", "title": "Акция във Франция и Италия, 23-ма арестувани, напечатали фалшиви 4,5 млн. евро"}
{"url": "https://www.24chasa.bg/novini/article/7118377", "text": "Най-голямата изрелска военна компания Израел Аероспейс Индъстрис (AIA) обяви днес, че е подписала договор за доставка на индийския флот на системи за противовъздушна отбрана на стойност 777 млн. долара, предаде Франс прес. Този \"мега договор\" е за доставка на морски вариант на противовъздушната ракетна система LRSAM, която ще бъде разположена на седем индийски бойни кораби, съобщи AIA. Договорът е сключен с държавната индийска компания Бхарат електроникс лимитид (BEL), с която Израел миналата година вече сключи договор за същия тип въоръжение на стойност 630 млн. долара. Директорът на AIA тогава обясни, че тези системи, разработени съвместно с индийското министерство на отбраната, трябва да реагират на всички заплахи срещу кораби по въздух, земя или вода. През април 2017 г. Израел достави на Индия ракети и военни технологии за рекордната сума от 1,6 млрд евро и се смята, че това е договорът за износ на оръжие на най-голяма стойност, сключен от Еврейската държава. \"Това е ново доказателство, че сигурността е инвестиция, а не разход. Израелската аерокосмическа индустрия е национален актив, който трябва да бъде запазен и развиван\", приветства днес договора израелският военен министър Авигдор Либерман, като припомни, че е против проекта за частична приватизация на компанията. Индия, която от десетилетия има гранични конфликти с Китай и Пакистан, подписа няколко важни споразумения във военната област, след идването на власт през 2014 г. на министър-председателя националист Нарендра Моди. Миналата година Моди посети Израел. При посещението на руския президент Владимир Путин в Индия миналата седмица, Делхи също подписа договор за 5,2 млрд долара с Москва за придобиването на системи за ПВО С-400, което раздразни Вашингтон.", "date": "2018.10.24", "title": "Израел доставя на Индия \"морски вариант\" на противовъздушна ракетна система"}
{"url": "https://www.24chasa.bg/novini/article/7118380", "text": "Възможностите за подобряване на бизнес климата в България обсъди на „Дондуков“ 2 държавният глава Румен Радев с представители на холандски компании, които са инвестирали в страната ни. Холандия е най-големият инвеститор в България и в срещата участваха представители на фирми в сферата на информационните технологии, брокерските и банковите услуги, енергетиката, екологичната индустрия, професионалното образование и други. В разговора участва и посланикът на Кралство Нидерландия в България Берендина Мария тен Тъшър. Това съобщиха от прессекретариата на президентството.  „България заема последните места в класациите на Европейския съюз по много икономически и социални показатели и се нуждае от качествена промяна в моделите на отношения между институциите, бизнеса, образованието и кадрите“, заяви на срещата президентът. Румен Радев подчерта, че страната ни трябва да работи за привличането на инвеститори, които залагат не само на финансовите резултати от своята дейност у нас, но и споделят своя опит и експертиза в изграждането на нови връзки между образованието и бизнеса, подобряват икономическата среда и имат своята социална отговорност. Една от най-важните предпоставки за това е компаниите да залагат на привличането на младите и образовани българи в своите екипи, подчерта още държавният глава. Оптимизирането на работата на администрацията, борбата с корупцията, подобряването на инфраструктурата, липсата на кадри, улесняване на достъпа до професионално образование и за чуждестранни студенти, които се обучават в колежите у нас, бяха сред въпросите, повдигнати на срещата от представителите на бизнеса. Те изразиха пред държавния глава готовността на своите компании да споделят следваните от тях добри бизнес практики и модели и особено за предоставянето на възможност на повече млади българи да намерят именно у нас своята професионална реализация.", "date": "2018.10.24", "title": "Румен Радев обсъди перспективите за по-добър бизнес климат с холандски инвеститори"}
{"url": "https://www.24chasa.bg/novini/article/7118179", "text": "Районният съд в София отказа да отстрани временно от длъжност зам.-министърът на транспорта Ангел Попов, както искаше прокуратурата. Той е подсъдим за измама. Попов е обвинен за това, че през август 2012 г., за да си набави имотна облага от 8000 евро, е възбудил у собственик на транспортна фирма заблуждение, че срещу парите служители от транспортното министерство ще уредят фирмата му да получи четири разрешителни за облекчен режим на международен товарен транспорт Прокуратурата може да оспори отказа пред Софийския градски съд.", "date": "2018.10.24", "title": "Съдът отказа да махне зам.-министър, подсъдим за измама"}
{"url": "https://www.24chasa.bg/novini/article/7118381", "text": "Съветник на турския президент Реджеп Тайип Ердоган заяви днес, че саудитският престолонаследник принц Мохамед бин Салман има \"кръв по ръцете си\" във връзка с убийството на саудитския журналист Джамал Кашоги, съобщава Ройтерс. Агенцията отбелязва, че това е най-резкият коментар до момента от лице, свързано с Ердоган, за саудитския престолонаследник във връзка със смъртта на журналиста. Саудитските власти не са отговорили веднага на молба на Ройтерс за коментар по този въпрос. След като две седмици Рияд отричаше да знае нещо за съдбата на Кашоги, в края на миналата седмица саудитски представители заявиха, че журналистът е бил убит при сбиване в сградата на консулството. Те посочиха, че престолонаследникът не е знаел за убийството, припомня БТА. Променящите се обяснения на Саудитска Арабия бяха посрещнати с недоверие на международната сцена и предизвикаха нарастващи критики от Турция и Запада. Това е позор, който стига до престолонаследника /Мохамад бин/ Салман. Най-малко петима членове на екипа за екзекуция са верни сътрудници на /Мохамад бин/ Салман и са хора, които няма да действат без негово знание, посочва Илнур Чевик, съветник на президента Реджеп Тайип Ердоган, в коментар, публикуван днес във в.\"Йени бирлик\". Дори ако американският президент Тръмп спаси /Мохамад бин/ Салман, в очите на света той е съмнително лице с кръв на Кашоги по ръцете си, пише Чевик. Чевик е един от многото съветници на Ердоган, отбелязва агенцията. За момента не е ясно дали позицията на автора на коментара отразява тази на Ердоган, който в реч вчера подчерта необходимостта всички отговорни за убийството - \"от тези, които са го поръчали, до тези, които са го осъществили\", да бъдат изправени пред правосъдието. Рияд обяви, че съветникът в кралския двор Сауд ал Кахтани и заместник-ръководителят на разузнаването Ахмед Асири, както и още трима високопоставени разузнавачи, са били уволнени в рамките на разследването на смъртта на Кашоги. Осемнайсет саудитски заподозрени са задържани по случая.", "date": "2018.10.24", "title": "Съветник на Ердоган за случая \"Кашоги\": Саудитският принц има \"кръв по ръцете си\""}
{"url": "https://www.24chasa.bg/novini/article/7118389", "text": "Пентагонът си търси фейсбук анализатор за постовете на български език. Частна компания, наета от Департамента по отбрана на САЩ, търси да назначи американски граждани с допуск до класифицирана информация и военен опит, с познания на български език, за позицията \"Анализатор на социалните мрежи в България\" в Тампа, САЩ, пише  . Сред изискванията за длъжността са американско гражданство, отлично познание на български език, военен опит, както и диплома за висше образование (бакалавър). \"Избраният кандидат трябва да чете, анализира и изготви съобщения относно регионални и идеологически дискусии в определени медийни среди на чужд език.  Анализаторът ще анализира текущите медийни изявления или публикации, за да предскаже тенденциите и да идентифицира основните комуникатори. Анализаторът ще демонстрира способности за четене и писане на високо ниво на определения език, ще включи персонализирани решения за социални медии, за да разбере онлайн средата и ефективно да комуникира тенденциите. Анализаторът може да помогне в планирането на операциите. Необходими са работни познания за онлайн социалните медии и различните технологии. Анализаторът ще съхранява документи като бележки и информационни документи написани на английски език. Може да са необходими някои пътувания\", пише в обявата.", "date": "2018.10.24", "title": "Пентагонът търси анализатор на социалните мрежи с български език"}
{"url": "https://www.24chasa.bg/novini/article/7118413", "text": "„Синдикатите и левите партии са двете лица на хората на труда. Тази връзка продължава да бъде актуална и днес, и ни задължава да работим заедно, за да запазим социалния облик на ЕС и да отстояваме интересите на работниците в един бързо променящ се свят“. Това заяви президентът на ПЕС в обръщение пред повече от 100 национални профсъюзни организации и Изпълнителния комитет на Европейската конфедерация на профсъюзите, в която членуват над 45 млн. европейски работници. Станишев потвърди ангажираността на ПЕС да продължи съвместната си работа с европейските синдикати, които остават с водеща роля за отстояването на правата на работниците пред работодателите и държавните институции. Това съобщиха от пресофиса на Станишев.  „Глобализацията, демографските предизвикателства, темповете на технологично развитие, промените в климата – това е само част от многото фактори, които имат сериозно отражение върху социалната защита, работните места и обществото ни като цяло. Мнозина мислят, че щом икономическата криза вече е зад гърба ни, нещата ще се оправят от само себе си. Фактите обаче, сочат друго – задълбочаващи се неравенства, все повече „работещи бедни“, т.е. хора, които имат някаква работа, но не получават достойно възнаграждение за труда си, а вместо това едвам свързват двата края, не могат да си позволят отопление и други сметки, не могат да си позволят да изпратят децата си на училище и т.н. В Европа, в XXI век, това е срамно. Би било историческа грешка да пренебрегнем влошаването на социално-икономическото положение в Европа в резултат на годините на бюджетни ограничения, наложени от десните“, категоричен беше Станишев. „Благодарения на съвместните ни инициативи с европейските синдикати за равенство, социална закрила, колективно трудово договаряне, справедливо заплащане и достойни работни места, успяхме да променим дневния ред на Европейските институции. Въпреки успехите обаче, като младежката гаранция, Младежкия план на ПЕС, пилотния проект за детска гаранция, въвеждането на известна гъвкавост в правилата за публични инвестиции, приемането на директивата за командированите работници, прокламирането на Европейски стълб на социалните права и др., добрите намерения остават повече от конкретните ползи, които гражданите могат да усетят по джоба си. Обещанията на водената от Юнкер Европейска комисия за повишаване на социалните стандарти не се реализираха, а половинчатите мерки просто не са достатъчни, предвид дълбочината на проблемите“. „Ето защо ние, социалистите в Европа, ще се борим за пълна промяна на следващите европейски избори – промяна не просто на състава на институциите, а на модела на управление и водените политики. Това няма да бъде никак лесно, защото борбата е както срещу дясно-консервативното статукво, така и срещу анти-европейските националисти, които все по-успешно продават една идилична носталгия по илюзията за силната и добра национална държава от миналото.“ „Ние, социалистите, обаче, помним борбата за права на работниците и достойни условия на труд и заплащане – златните времена на националните държави и индустриализацията бяха тъмни векове за работниците, и именно така се родиха силните синдикални движения и силните леви партии, които още от създаването си вървят ръка за ръка.“ „Това сътрудничество продължава и днес – ПЕС разработва своя манифест за предстоящите избори в сътрудничество с широк кръг от неправителствени организации, европейските профсъюзи, представители на академичните среди и ключови леви фигури. В него ще залегнат ключови инициативи на социалистите, като по-справедливо данъчно облагане на мултинационалните компании (плащане на данъци в държавата, където се реализира печалба, вместо изнасяне на всички приходи в данъчни убежища), по-справедливо данъчно облагане на технологичните гиганти като Фейсбук, Гугъл и Амазон, данък върху финансовите транзакции, повече права и сигурност за работниците в новите форми на заетост (като платформите Uber и Deliveroo, например) и др. Реализирането на тези инициативи ще бъде не само стъпка към по-справедливи общества, но и ще предостави значителен ресурс за социални политики и инвестиции в ръцете на правителствата“, заяви в заключение Станишев.", "date": "2018.10.24", "title": "Станишев: Левите партии и синдикатите са единственият защитник на работниците"}
{"url": "https://www.24chasa.bg/novini/article/7118431", "text": "Един от лидерите на британската Консервативната партия в Европейския парламент - Сайед Камал, бе разкритикуван, защото сравни съвременните социалистически партии с нацистите, предаде Асошиейтед прес, цитиран от БТА. В обръщение към евродепутатите социалисти днес на дебати в ЕП Камал заяви, че нацистите всъщност са били националсоциалисти, което е разновидност на социалистите. \"Нека не се преструваме. Той (нацизмът) е лява идеология\", посочи Камал. Думите на британския евродепутат провокираха бурна реакция, при което Камал добави: \"не ви харесва истината, нали?\". Впоследствие той се извини на лидера на групата на социалистите в ЕП, но критиките продължиха. Както заяви заместник-председателят на Европейската комисия Франс Тимерманс, твърденията, че нацизмът е лява или социалистическа идеология се разпространяват в интернет от представители на крайната десница през последните няколко години. \"Новото за мен обаче е, че подобна позиция бе изразена от лидер на партията на Чърчил и Тачър в Европейския парламент. Какво се случи с Консервативната партия\", отправи риторичен въпрос към евродепутатите Тимерманс. Лидерът на Алианса на либералите и демократите в Европейския парламент Ги Верхофстат също изрази учудване. Думите на Камал бяха \"обида за всички социалдемократи, които са се борили с нацизма и са загинали в концентрационните лагери\", каза Верхофстат. Групата на социалистите и демократите в ЕП заяви в декларация, че \"социалисти от цяла Европа са се опълчвали на хитлеристкия режим и са плащали за това с живота си. С ужасното си сравнение Камал се подигра с тези смели хора\". Сайед Камал написа в Туитър, че думите му не са били насочени към никого конкретно. \"Храня дълбоко уважение км всички, които са се противопоставили и борили с нацизма, комунизма и с други проявления на екстремизма\", посочи Камал.", "date": "2018.10.24", "title": "Британски евродепутат сравни съвременните социалистически партии с нацистите"}
{"url": "https://www.24chasa.bg/novini/article/7118440", "text": "Бизнесмени от Турция и от страните от Залива проявяват интерес към инвестиции в инфраструктурата и здравеопазването и към мащабни проекти чрез публично-частно партньорство. Това заяви днес румънският премиер Виорика Дънчила, представяйки резултатите от своята обиколка миналата седмица в Турция, Обединените арабски емирства и Кувейт, предаде агенция Аджерпрес, цитирана от БТА. Дънчила отбеляза, че мисията на тези посещения е била предимно икономическа и румънската делегация се е завърнала с конкретни резултати, които ще имат дългосрочни ползи за страната. Румънският премиер каза, че е имала много практичен разговор с президента на Турция Реджеп Тайип Ердоган. \"Г-н Ердоган ме увери, че турски инвеститори проявяват интерес към строителство на регионална болница в Констанца с 1000 легла и от увеличение на търговския стокообмен от седем милиарда долара на 10 милиарда долара\", каза Дънчила. По думите й в Обединените арабски емирства е бил демонстриран много голям интерес към проекти за публично-частно партньорство, но и за други инвестиции. \"Компания от ОАЕ иска да инвестира над 100 милиона долара в логистични и индустриални паркове в Куртич, Аюд, Крайова, Констанца, Букурещ и окръг Прахова. Има много голям интерес и за изграждане на пристанище Букурещ на канал Дунав-Букурещ. Предвид този потенциал, който може да бъде развит в дългосрочен план, се договорихме за създаване на стратегическо икономическо партньорство между правителството на Румъния и правителството на ОАЕ\", обясни Дънчила. Тя допълни, че в Кувейт е срещнала същия интерес към Румъния, изразен от местни инвеститори. Конкретен резултат от това посещение е перспективата за сътрудничество с румънския институт по геронтология \"Ана Аслан\". Виорика Дънчила посочи, че обиколката й в Турция, ОАЕ и Кувейт е показала още веднъж, че Румъния е \"атрактивна дестинация за бизнеса от гледна точка на развитието на мащабни проекти в сфери, в които страната има потенциал за растеж\".", "date": "2018.10.24", "title": "Румънският премиер: Бизнесмени от Турция имат интерес към инвестиции у нас"}
{"url": "https://www.24chasa.bg/novini/article/7118444", "text": "Товарен микробус \"Мерцедес\", незаконно транспортиращ дърва и управляван от ловен надзирател от \"ДЛС Дикчан\", е задържан на 23 октомври в 21,50 часа близо до сатовчанското с. Вълкосел. Нарушението е разкрито след установени липси на дърва за огрев от временен склад и предприети действия от страна на ръководството на териториалното поделение на ЮЗДП. При съвместната проверка снощи служители от \"ДЛС Дикчан\" и Гранична полиция в Гоце Делчев задържат превозното средство. Водач на буса е Мехмед Бошнаков от с. Плетена– ловен надзирател в стопанството, който транспортира незаконно 4 кубически метра иглолистни дърва за огрев. Дървесината е без превозен билет, не е маркирана с контролна горска марка и е без пластини с идентификационен номер. Проверяващите съставят протокол за нарушението, с който е разпоредено задържането на микробуса и откраднатата дървесина. От страна на ръководството на териториалното поделение на ЮЗДП са изискани писмени обяснения от нарушителя. За извършените нарушения по Закона за горите, уронване престижа на стопанството и злоупотреба със служебно положение на ловния надзирател ще бъдат наложени най-строги наказания.", "date": "2018.10.24", "title": "Горски хванаха колега с незаконни дърва В Благоевградско (Снимки)"}
{"url": "https://www.24chasa.bg/novini/article/7118583", "text": "Индонезийка роди на борда на самолет на авиокомпанията \"Етихад еъруейз\", който летял по маршрута Абу Даби - Джакарта, но бил отклонен към Мумбай, предаде Франс прес, цитирана от БТА. \"Полетът до столицата на Индонезия бе отклонен към Мумбай, когато започнаха родилните мъки - заяви говорител на авиокомпанията. - Жената роди момиченце около 40 минути преди кацането в Мумбай.\" Жената, която според говорителя е индонезийка, била настанена в близка болница и малко по-късно самолетът излетял от Мумбай за Джакарта. Миналата година индийка роди по време на полет на самолет на авиокомпанията \"Джет еъруейз\" между Даман в Саудитска Арабия и Кочин в индийския щат Керала. Полетът бе отклонен също към Мумбай. Индийската авиокомпания оповести, че за пръв път бебе се ражда по време на неин полет и че предоставя на появилото се на бял свят момченце правото да пътува безплатно до края на дните си със самолетите й.", "date": "2018.10.24", "title": "Индонезийка роди по време на полет"}
{"url": "https://www.24chasa.bg/novini/article/7118600", "text": "Законът за хората с увреждания и Законът за личната помощ ще бъдат усъвършенствани между първо и второ четене в Народното събрание. Целта е те да бъдат съгласувани помежду си, да бъде направено едно работещо и добро законодателство за хората с увреждания, което има широка обществена подкрепа. Това стана ясно от коментарите пред журналисти на социалния министър Бисер Петков и на председателя на парламентарната комисия по труда и социалната политика Хасан Адемов след заседанието на комисията, която одобри с пълно единодушие на първо четене двата законопроекта, предаде БТА. Бисер Петков изрази удовлетворение от това, че социалната комисия единодушно подкрепи двата законопроекта, което според него е признание за няколкомесечен труд на голям екип от хора. Двата законопроекта целят да подобрят живота на хората с увреждания, каза министърът. Те ще бъдат подобрени между двете четения, има необходимост и за по-добро съгласуване помежду им. Законопроектът за личната помощ трябва да има лимити за 2019 година, както е отразено в плана за действие по приемане на законодателството за хората с увреждания, подписан и от финансовия министър. Председателят на социалната комисия Хасан Адемов също изрази удовлетворение от единодушието по законите. Само преди няколко седмици въобще не можеше да се говори за такъв консенсус, допълни той. Адемов отбеляза, че между първо и второ четене депутатите ще се опитат да направят закон, който да проработи и да бъде част от решението на проблемите на хората с увреждания. Многократно сме заявявали, че няма как само с този закон или с няколко закона да решим всички проблеми, но първите стъпки са направени, допълни той. На заседанието стана ясно, че в Закона за хората с увреждания  В отговор на въпрос как ще се приеме това от хората с увреждания, Бисер Петков каза, че законът залага реализирането на хоризонтален характер на политиките, нормално е да се повиши нивото на председателството. В момента председател е социалният министър. Говорим за бъдеще време, това е мярка занапред, каза Петков. Темата коментира и председателят на социалната комисия Хасан Адемов, който е и депутат от ДПС. Той посочи, че това е въпрос извън компетенциите на народните представители, позицията на ДПС по този въпрос е ясна, няма смисъл от коментар. Законът за хората с увреждания предвижда да има индивидуална оценка на потребностите , на база на която хората с увреждания ще получават необходимата им подкрепа във всички области (включително финансова). До изготвянето на оценките, финансовата подкрепа ще е на база ТЕЛК. Предвидено е повишаване на статута на Агенцията за хората с увреждания, като тя ще стане държавна агенция към МС. До създаването й през 2021 година дейностите по индивидуалната оценка на потребностите ще се извършват от специализирани звена към АСП . Предвидено е помощните средства и медицински изделия от 2020 година да се дават в натура от Министерството на здравеопазването. В закона се регламентира и по-висока месечна финансова подкрепа за хората с увреждания, която заменя досегашните интеграционни добавки. Месечната финансова подкрепа вече се обвързва с линията на бедност, а не с гарантирания минимален доход, както беше досега . Линията на бедност нараства всяка година - за 2018 е 321 лв, за 2019 е 348 лв., което означава , че помощта ще расте. Финансовата подкрепа влиза в сила от 1 януари 2019 година. Тя ще се дава на база решението на ТЕЛК , като за от 50 до 70.99 на сто степен на увреждането, тя ще е 7 на сто от линията на бедност или 24,4 лв, от 71 до 90 на сто - 15 процента от линията на бедност или 52,2 лв, за хората с над 90 на сто увреждане без чужда помощ - 25 на сто от линията на бедност или 87 лв, за хората над 90 на сто увреждане с чужда помощ и пенсия за осигурителен стаж и възраст - 30 на сто от линията на бедност или 104,4 лв, а за тези над 90 процента с чужда помощ със социална пенсия за инвалидност - 57 на сто от линията на бедност или 198,4 лв. Въвеждат се квоти за наемане на хората с увреждания за работодателите и допълнителни мерки за подкрепа при наемането им. Работодатели с 50 до 99 работници и служители трябва да наемат поне двама с трайни увреждания. Работодатели със 100 и над 100 работници и служители - 2 на сто от средносписъчния си състав. Работодателите обаче се освобождават от задължението при наличие на специфични фактори с производствен характер, възпрепятстващи наемане на хора с трайни увреждания. Освобождават се от това задължение, когато има липса на хора с трайни увреждания, насочени от дирекции \"Бюро по труда\" или от трудови посредници. ГИТ ще следи това. Друг вариант да се освободят от задължението е, когато закупят стоки, произведени от хората с увреждания. Ако работодателите не изпълнят задълженията, дължат ежемесечно компенсационна вноска в размер на 30 на сто от минималната работна заплата за страната, за всяко незаето работно място за човек с трайно увреждане. Със закона се въвежда защитена заетост, финансиране на дейности за достъпна жилищна среда и лична мобилност чрез национални програми, въвежда се профил на всеки човек с трайно увреждане с възможност за индивидуален достъп (в информационната система на АХУ)Министерството а здравеопазването. Според Закона за личната помощ правото на лична помощ ще се определя на база на индивидуална оценка на потребностите от подкрепа. Оценката ще се извършва по методика, която включва и самооценка на човека с увреждане или негов представител. Определянето на брой часове лична помощ ще се извършва от комисия по местоживеене на човека с увреждане (същата, която ще прави оценката на индивидуалните потребности). Тази комисия ще бъде към АСП до създаване на специализирания орган (който ще бъде Държавна агенция за хората с увреждания по Закона за хората с увреждания ). На този етап няма лимити за личната помощ, но тъй като в този си вид законът се отхвърля от финансовото министерство, между първо и второ четене се очаква обхватът на хората да се редуцира за 2019 година на база ТЕЛК (както пише в плана за действие по приемане на законодателството за хората с увреждания, подписан и от финансовия министър) - за хората с над 90 на сто с чужда помощ и децата над 50 на сто с чужда помощ, както и децата над 90 на сто без чужда помощ; а часовете - до 168 часа. Така финансово се счита, че ще може да се обезпечи лична помощ за 2019 година за тези хора, които са 86 000 души. В плана за действие е записано, че това ограничение е за 2019 година.", "date": "2018.10.24", "title": "Петков: Законите за хората с увреждания и за личната помощ ще се променят между двете четения"}
{"url": "https://www.24chasa.bg/novini/article/7118596", "text": "В оспорвана битка за Конституционния съд (КС) ще влязат в петък 10 върховни съдии - петима от Върховния касационен и петима от Върховния административен съд. Местата, за които ще се конкурират са две. По неписано правило между върховните магистрати единият от избраните ще е от ВКС, а другият от ВАС. В 17 ч в сряда приключи срока за номиниране на кандидатите. Петима от издигнатите кандидатури са от ВАС. Това са зам.-шефката на съда Надежда Джелепова и колегите й Жанета Петрова, Галина Солакова, Маруся Димитрова и Марина Михайлова. От ВКС също са номинирани петима. Във вторник бяха издигнати кандидатурите на зам-шефката на ВКС Павлина Панова и Николай Дърмонски, а в сряда на Симеон Чаначев, Емануела Балевска и Дария Проданова, шеф на Търговското отделение. Общото събрание на ВКС и ВАС е свикано за 26 октомври от 10 часа. Двамата избрани съдии ще заемат местата на Румен Ненков и Стефка Стоева, чиито мандати в КС изтичат на 12 ноември.", "date": "2018.10.24", "title": "10 върховни съдии в битка за Конституционния съд"}
{"url": "https://www.24chasa.bg/novini/article/7118604", "text": "Европейският парламент свали днес имунитета на двамата френски евродепутати от \"Националния сбор\" Стив Бриоа и Софи Монтел, предаде Франс прес. Причина за това стана разследване срещу тях за подбуждане към дискриминация. При гласуването преобладаващото мнозинство от евродепутатите одобри свалянето на имунитета на Бриоа и Монтел, предава БТА. Имената на евродепутатите бяха замесени в разследване във френския град Нантер на случай на дискриминация по жалба, подадена от асоциацията \"Мезон де пот\", която се бори срещу дискриминацията. \"Мезон де Пот\" се позовава на \"Краткия наръчник на общинския съветник от \"Националния фронт\" (бившето наименование на \"Националния сбор\") и изтъква, че документът подтиква заемащите изборни длъжности представители на \"Националния фронт\" да отдават предпочитание на французи при предоставянето на общински жилища. В публикувания преди местните избори през 2014 г. наръчник ръководството на \"Националния фронт\" призовава кандидатите си за изборни длъжности да прилагат точките от предизборната програма на движението, сред които е \"приоритетно предоставяне на общински жилища по национален признак\". Автор на предговора към наръчника е Стив Бриоа, а Софи Монтел е отговаряла за съгласуването на действията на спечелилите изборни длъжности кандидати на \"Националния фронт\" с генералния му секретариат. Свалянето на имунитета на Бриоа и Монтел от Европейския парламент ще позволи на съда в Нантер да разпита двамата евродепутати във връзка с разследването за подбуждане към дискриминация. \"Това ново съдебно преследване е абсурдно по основание и по форма. Във Франция през 2018 г. вече въобще не е възможно да се изразяваш свободно в политическия или предизборния дебат\", заяви Бриоа. Този случай е свързан със \"свободата на изразяване. Като депутати от опозицията имаме право да кажем, че сме против даден закон и че искаме да го променим\", каза пред Франс прес Софи Монтел, която напусна \"Националния фронт\" през 2017 г. В доклада по искането за сваляне на имунитета на Бриоа и Монтел правната комисия на Европейския парламент посочва, че нито един от двамата не е бил депутат при извършването на правонарушението и че обвиненията не са за изразени от тях мнения или позиции като депутати. В заключение комисията изтъква, че няма причина да се смята, че обвиненията са опит да се попречи на работата им като депутати и че следва имунитетът им да бъде свален.", "date": "2018.10.24", "title": "Двама френски евродепутати загубиха имунитета си заради разследване за дискриминация"}
{"url": "https://www.24chasa.bg/novini/article/7118619", "text": "Вестник \"Дума\" отново стана повод за раздори в БСП. Този път темата е марихуаната. С коментарен материал със заглавие \"Свобода за конопа\" от автор Димитър Събев излезе във вторник партийният орган на БСП. Авторът коментира разрешеното легално ползване на марихуаната за медицински цели в много страни по света. Текстът обаче предизвика възмущение в бившия соцлидер Михаил Миков. \"Вестник \"Дума\" се замислил за свободата на конопа, а имаме толкова проблеми - със здравеопазването, с финансите, с образованието...\", недоволен бе Миков пред BGonair. Той напомни за писмото на 50-те членове на Националния съвет на БСП срещу смяната на и.д. главния редактор на \"Дума\" Таня Джаджева с Йордан Мичев без решение на пленума и за свикване на заседание по темата. \"Лошо е да се оглеждаш в Бойко Борисов. Корнелия Нинова копира политически модели, което не е хубаво. Едноличното надделява в последните години, но хората осъзнават, че схемата с бащицата вече не работи\", коментира Миков. И определи червената \"Визия за България\" като \"козметичен документ\". \"Заради кухненските скандали в малката коалиция и в БСП, не се обръща внимание на важните теми. Левицата бавно и упорите трябва да казва тезите си и да печели малки победи. Пред нас има изпитание - евроизборите догодина\", допълни Миков. Коментарът му по адрес на \"Дума\" обаче предизвика новия и.д. главен редактор Йордан Мичев да пусне пост в профила си във фейсбук. \"Разбирам, че колонката на Димитър Събев със статията \"Свобода за конопа\" е предизвикала огромен интерес и тежки дискусии в лявото пространство... Надявам се да не е чак като с Истанбулската конвенция, че тогава ще ми бъдат задавани въпроси не само за готварски рецепти, снимки на първа страница и т.н., а и: \"Що подкрепяте дрогата?\" Много хора, иначе политически грамотни, не разбират каква е ролята на една медия. Очевидно не разбират и смисъла на думата \"медия\". Искам да ги успокоя - колонката на Събев е само началото\", написа Мичев. Като следваща стъпка да очакваме призив за легализиране на проституцията ли, попита след това пред \"24 часа\" Михаил Миков.", "date": "2018.10.24", "title": "Миков възмутен от \"Дума\" заради... конопа. Гл. редактор: Това е само началото"}
{"url": "https://www.24chasa.bg/novini/article/7118632", "text": "Румънският президент Клаус Йоханис извика днес парламентарно представените партии на консултации във връзка със законодателството в областта на правосъдието, съобщава информационният сайт Зиаре. Консултациите идват след спорно извънредно постановление, одобрено от правителството миналата седмица, критики от страна на Венецианската комисия и дискусии в Европейския парламент вчера с участието на президента Йоханис, по време на които председателят на Европейската комисия Жан-Клод Юнкер предупреди, че правовата държава в Румъния е в опасност, предава БТА. Лидерът на управляващата Социалдемократическа партия (СДП) Ливиу Драгня съобщи след разговора с президента, че делегацията на СДП е представила 10 принципа и седем въпроса, на които би било добре президентът да отговори. Десетте принципа на СДП са: спазване на конституцията; спиране на злоупотребите в правосъдието и отстраняване на последиците от тайните протоколи между Румънската служба за разузнаване и Главната прокуратура; спазване на правата на човека; гарантиране на независимостта на съдиите; гарантиране на независимостта на прокурорите; отговорност на магистратите; лустрация на магистратите, които са били сътрудници на службите; гарантиране на независимостта на съдебната система спрямо всякаква намеса от страна на службите; бързина при разрешаване на наказателни и граждански дела; принцип на меритокрация и на морална и професионална честност при повишаване на магистратите във висши длъжности в съдебната система. Лидерът на СДП Ливиу Драгня каза, че на консултациите президентът е представил неговата гледна точка за подновяване на законодателния процес по отношение на правосъдните закони. \"Според нас няма нужда от това, съществува правителствено постановление, което обхваща голяма част от препоръките на Венецианската комисия\", заяви Драгня, цитиран от Зиаре. \"Още през 2016 г. решихме да не се правим, че не виждаме злоупотребите, на които бяха и продължават да бъдат подложени румънските граждани от част от съдебната система. Не можем да се преструваме, че не съществуват тайни протоколи, които са подхранили изграждането на една окултна организация, която парализира правосъдната система\", заяви Драгня. Неговият коалиционен партньор Калин Попеску Таричану, лидер на Алианс на либералите и демократите (АЛДЕ), посочи, че политическите партии в Румъния трябва да постигнат съгласие какво означава правова държава. \"(...) Не трябва да доминира репресивната функция на държавата\", заяви Таричану и отбеляза, че докладът на Венецианската комисия не е съдържал и дума за гарантирането на правата на гражданите. Лидерът на АЛДЕ поиска \"изваждане на светло на всички протоколи\" (между разузнавателната служба и прокуратурата - бел. ред.) и отмяната им. \"Лицата, които са подписали тези протоколи, вече не се ползват с доверие, за да заемат постове в съдебната система\", каза Таричану и поиска \"създаване на комисия за истината и помирението\". В консултациите при президента участват и представители на опозиционните партии, на партията на етническите унгарци в Румъния и на парламентарната група на малцинствата. Преди началото на консултациите Йоханис заяви, че целият пакет от правосъдни закони трябва да бъде променен, а за тази цел е необходимо споразумение, подписано от политическите партии. \"Моята цел е да имаме коректни закони и да гарантираме независимостта на правосъдието\", заяви държавният глава. Той призова румънските депутати да приемат много сериозно препоръките на Венецианската комисия, която по думите му е \"най-авторитетният орган в сферата на правосъдието\". Лидерът на СДП Ливиу Драгня заяви, че не всички препоръки на Венецианската комисия ще бъдат включени в румънското законодателство. \"СДП няма да подкрепи разформироване на Отдела за разследване на магистратите, което е една от препоръките на Венецианската комисия\", даде пример Драгня.", "date": "2018.10.24", "title": "Предложение: Партиите в Румъния да постигнат съгласие какво означава правова държава"}
{"url": "https://www.24chasa.bg/novini/article/7118633", "text": "Европейският бюджет предвижда 30 милиона евро за първия етап от програмата \"Европейски университети\", която ще започне през 2019 г., съобщи Европейската комисия и обяви началото на процедурата за кандидатстване. Пилотната програма ще подкрепи шест университетски обединения, готови да участват в този експеримент, посочва Франс прес, цитирана от БТА. През май министрите на образованието от 28-те страни в Европейския съюз се договориха за създаване на мрежи от учебни заведения, които ще дават възможност на студентите да получават диплома, като комбинират обучение в няколко страни членки. Тази идея - част от предложенията на френския президент Еманюел Макрон за подем в ЕС - беше подкрепена от 28-те на срещата на върха по социалните въпроси през 2017 г. в Гьотеборг. \"До 28 февруари 2019 г. кандидатите трябва да подадат молба за субсидия за създаване на обединения, които ще започнат да функционират между 1 септември и 1 декември същата година\", уточни в комюнике ЕК. Всяко обединение ще включва най-малко три висши учебни заведения от три държави. Това \"ще насърчи укрепването на европейската идентичност, като същевременно стимулира стремежа към високи постижения и допринася за повишаване на конкурентността на европейските висши училища\", подчертава комюникето. Набелязаната от ЕС цел е след два пилотни проекта, през 2019 г. и 2020 г., до 2024 г. да действат около 20 такива университетски мрежи. Очаква се тези мрежи, формирани въз основа на географски, академични или тематични сходства, да улеснят мобилността в европейското пространство не само на студентите, но и на преподавателите, учените и административния персонал. Целта е да се подобри също изучаването на европейските езици и да се стимулират нови методи за обучение, както и да се развие усещането за обща принадлежност към ЕС, обясни източник от Еврокомисията. Искаме това да бъде модел за бъдещото сътрудничество в образованието, допълни той. Освен на европейските фондове \"Европейски университети\" ще могат да разчитат и на подпомагане на национално равнище.", "date": "2018.10.24", "title": "ЕС предвижда 30 милиона евро за проекта \"Европейски университети\""}
{"url": "https://www.24chasa.bg/novini/article/7118642", "text": "На погребална церемония в Мемориалния парк в Тирана днес бяха погребани останките на седем британски военни, загинали при падане на самолета им в Албания през Втората световна война, предаде Асошиейтед прес. Самолетът Халифакс JP244, снабдяващ британската мисия в Албания, която е воювала наред с албанските партизански сили, е претърпял катастрофа в планинска местност близо до Тирана на 29 октомври 1944 г., предаде БТА. През 1960 г. местен жител намерил пръстена на един от загиналите британци, сержант Джон Томпсън, но го скрил, тъй като се страхувал да го покаже на тогавашните комунистически власти. След падането на комунистическия режим през 1990 г. неговият син се свързал с посолствата на САЩ и Великобритания и това довело до откриването на останките през 2015 г.", "date": "2018.10.24", "title": "Погребаха останките на седем британски военни от Втората световна война в албанско гробище"}
