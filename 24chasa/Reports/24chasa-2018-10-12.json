{"url": "https://www.24chasa.bg/novini/article/7099228", "text": "Цялата махала изпрати днес 17- годишния Гошко от Монтана в последния му път. Погребението на простреляното момче от квартал „Огоста“ премина под засилено полицейско присъствие. Няма констатирани нарушения на обществения ред, казаха от ОД на МВР. В траурното шествие, за да се простят с жертвата се включиха роднините, близките и приятели, съученици. До трагедията се стигна във вторник по обед, когато тийнейджърът и дядо му отишли да събират дърва и сухи съчки в гора- частна собственост с две каруци в местността „Пъстренеца“. Чули се три изстрела и един от тях пронизал фатално ученика. Той паднал на земята. Бил откаран в центъра за спешна помощ, но медиците само констатирали смъртта му. От общината бяха организирали социално погребение за 17- годишния Гошко, тъй като е от бедна фамилия. По- късно Районният съд в Монтана наложи постоянна мярка задържане под стража за запoдозрения 38- годишен бизнесмен Георги Р. за притежаване на незаконно оръжие и наркотици. Решението може да се обжалва до 17-ти октомври.", "date": "2018.10.12", "title": "Цялата махала изпрати 17- годишния Гошко в последния му път"}
{"url": "https://www.24chasa.bg/novini/article/7099240", "text": "Близки, приятели и колеги, както и напълно непознати, но потресени от жестокото убийство, се простиха с русенската журналистка Виктория Маринова. Ситуацията в махалите в Русе вече е спокойна, жандармерия охранява една от тях – в турската. Мъжът, организирал рождения ден, на който бил Северин в нощта преди убийството, разказва пред камерите на  , че младият мъж остана у тях до към 7 часа сутринта. На тръгване Северин взел якето му, извършил убийството и после се върнал у тях. По неофициална информация именно по това яке е открит биологичен материал от Виктория. Мъжът е задържан заради якето, но е освободен, защото няма категорични доказателства, че е участвал в убийството. След напрежението снощи, двата квартала, където е живял Северин, осъмнаха с жандармерия. От МВР обясниха, че проверяват мъжете, които нахлуха в махалите, няма задържани. В ранните часове на деня в друг квартал, горя ромска барака. От полицията изясняват и този случай.", "date": "2018.10.12", "title": "Близък до Северин: Той беше с моето яке по време на убийството"}
{"url": "https://www.24chasa.bg/novini/article/7099224", "text": "Загрижени от \"възхода на национализма и консерватизма\" и \"връщането назад\" по въпроса за достъпа до аборт, 343 жени от 28 държави в Европа разпространиха днес \"манифест\" за \"законно и сигурно право на аборт в целия Европейски съюз\", предаде Франс прес, цитирана от БТА. Сред подписалите манифеста жени има войнстващи феминистки, университетски преподавателки, \"обикновени гражданки\" и много депутатки, най-вече от левицата и зелените. С този документ те искат да почетат известния манифест, с който през 1971 г. 343 французойки заявяват, че са правили аборт, който тогава е подлежал на наказателно преследване. Озаглавен \"Моето тяло, моите права\", документът беше публикуван от седмичника \"Обс\", който преди 47 години отпечатва и първия манифест. В текста се казва, че правото на законен и безопасен аборт е извоювано в редица европейски държави, но в други някои жени още нямат права върху собственото си тяло. \"С този апел отказваме да отстъпим пред назадничавата политика на континента\", заявяват още 343-те, подписали манифеста, и подчертават \"опасността\", която според тях тегне върху \"основно\" право, което \"не е нито прищявка, нито възможност, а необходимост\". След подписалите манифеста са френската феминистка Каролин Дьо Ас и евродепутатките Мария Арена от Белгия и Таня Гонсалес Пеняс от Испания. Абортът остава напълно забранен в Андора, Малта, Сан Марино и Ватикана, дори в случай на изнасилване, кръвосмешение, увреждане на плода и опасност за живота на майката, посочва АФП.", "date": "2018.10.12", "title": "Европейски активистки за правото на аборт подписаха манифест"}
{"url": "https://www.24chasa.bg/novini/article/7098949", "text": "Освен че оставя таванът на пенсиите, правителството предлага и втори праг, който да ограничи размера им. Това става чрез проектобюджета на Държавното обществено осигуряване за 2019 г., с който “24 часа” разполага. Законът променя и част от текстовете в Кодекса за социално осигуряване (КСО), които регламентират размера на пенсиите и формулите за изчислението им. В понеделник законопроектът трябва да бъде обсъден от Надзорния съвет на Националния осигурителен институт (НОИ). Максималният размер на пенсията вече ще е 40% от максималния осигурителен доход за календарната година, предвижда редакция на параграф 6 от КСО, която се предлага с проекта. Това практически обясниха експерти. Досега параграфът предвиждаше отпадане на тавана за пенсиите, отпуснати след 1 януари 2019 г. Максималният осигурителен доход за 2019 г. ще е 3000 лв. и така таванът на пенсиите ще се вдигне от 910 лв. в момента на 1200 лв. догодина. “Предложението е продиктувано от гледна точка на обстоятелството, че системата не е достигнала необходимата “зрялост”, когато ще бъде в готовност за пълно отпадане на максималния размер на пенсиите”, пише в мотивите към проекта, които са разписани от управителя на НОИ Ивайло Иванов. Готовността за отпадане на тавана щяла да дойде едва когато започнат да се пенсионират хора, които са започнали да работят и да се осигуряват след 2000 г. Управляващите оправдават предложението си и с по-високия праг на максималния доход, както и с европейска практика, като едва в 8 държави членки нямало таван на пенсиите. “Предвид солидарния характер на системата на пенсионното осигуряване, която гарантира и минимални размери, таванът се е доказал като социално справедлив механизъм за разпределение на средствата на пенсионните фондове”, пише още в мотивите. Второто ограничение върху максималния размер на пенсиите става чрез промени във формулите за изчислението им, които се предлагат със законопроекта. В пенсионната формула вече ще се пресмята само осигурителният доход на кандидата за пенсия, натрупан след 1 януари 2000 г. Този между 1997 и 1999 г. отпада, както преди седмици обяви социалният министър Бисер Петков. Когато бъдещият пенсионер няма осигурителен доход след 31 декември 1999 г. индивидуалният му коефициент се изчислява от последния му доход от наличния осигурителен период. “Така се решават голяма част от дисбалансите в доходите, натрупани в исторически план, като се имат предвид периодът на драстични инфлационни процеси през 1997 г., значителният дял на сива икономика през втората половина на 90-те и деноминацията на лева в средата на 1999 г.”, пише в мотивите на Ивайло Иванов. За да няма много високи пенсии, се въвежда и Той вече няма да може да надхвърля средноаритметичната стойност на месечните съотношения между максималния месечен размер на осигурителния доход и средния за страната. Реално това би трябвало да ограничи размера на всяка новоотпусната пенсия до актуалния към момента таван, а не да е по-висока и с годините хората да получават по-високи пенсии, обясниха експерти, запознати с промените. Правителството се отказва и от постоянното нарастване на тежестта на година стаж в пенсионната формула, докато стигне коефициент 1,5. В момента е 1,169. То бе предвидено в реформата от 2016 г. на второто правителство на Бойко Борисов. Сега обаче тежестта на стажа се заковава на 1,2 % и няма да се променя. От 1 юли 2019 г. всички пенсии ще бъдат вдигнати с 5,7%. Така минималната ще стане 219,43 лв. което е с 23,45 лв. повече от тази година. Социалната пенсия за старост от 1 юли ще се вдигне от 125, 58 на 132,74 лв. Заради индексацията по швейцарското правило и вдигането на тежестта на стажа е предвидено двойно преизчисление на старите пенсии. Те първо ще бъдат сметнати с коефициент 1,2, а след това старият им размер ще се актуализира и с 5,7%. Пенсионерите обаче ще получат само по-голямото увеличение, не и двете. НОИ вече ще преизчислява служебно пенсиите и хората няма да носят всяка година молба и да се редат на гишетата. Те обаче ще трябва да подадат еднократно заявление, предвижда друга промяна в КСО. Следващата година минималната заплата ще е 560 лв. Това ще е размерът и на минималните осигурителни прагове. На толкова се увеличава и минималният осигурителен доход за самоосигуряващите се. При земеделските производители и тютюнопроизводителите увеличението ще е най-сериозно. Така при тях той ще се вдигне от 350 на 560 лв. Няма да се променя обаче процентът на осигуровките. Запазва се размерът на еднократната помощ при смърт на осигурен - 540 лв. Определя се максимален размер на гарантираните вземания - 1400 лв. През следващата година бюджетът за Държавното обществено осигуряване ще бъде 11,57 млрд. лв. От тях 9,989 млрд. лв. ще отидат за плащане на пенсии. Към края на годината се очаква приходите в системата без трансферите да бъдат близо 6,8 млрд лева, което е с 3,4 на сто повече. Разходите за 2018 г. се очаква да бъдат 11,1 млрд. лв., което е с 0,4 на сто повече от планираните, или 44,7 млн. лв. преразход. Размерите на майчинските и детските помощи няма да се променят през 2019 г. Това предвижда проектобюджетът за Държавното обществено осигуряване за 2019 г. Предвидено е да се запази и периодът на изплащане на обезщетения за бременност и раждане - 410 дни, както и размерът на обезщетението за отглеждане на дете от 1 до 2 години - 380 лева. Предлага се да няма промяна при минималния дневен размер на обезщетението за безработица - 9 лева, и максималният - 74,29 лв. Държавата предлага да няма промяна и при изплащането на болнични - първите три работни дни от осигурителя, а от четвъртия ден - от ДОО. Миналата година управляващите предложиха радикална реформа, която предвиждаше през първите три дни да се изплащат само 50% от надницата. Сега обаче управляващите са дали заден и не предвиждат промени. Запазва се и периодът, който се взема предвид при изчисляване на размерите на краткосрочните обезщетения при временна неработоспособност - 18 календарни месеца, а при бременност и раждане и безработица - 24 месеца. Държавата предвижда да вдигне с малко и пенсиите за инвалидност поради трудова злополука и професионална болест чрез вдигане на коефициента във формулата. Това ще стане с проекта за бюджета за Държавното обществено осигуряване за 2019 г. Така за лица с трайно намалена работоспособност над 90% от 0,4 коефициентът става 0,4494. При тези с увреждане от 71 до 90% - от 0,35 на 0,3932. А от 50 до 70,99% увеличението ще стигне 0,337. Инвалидните пенсии се определят, като средномесечният осигурителен доход се умножи по индивидуалния коефициент. ", "date": "2018.10.12", "title": "Слагат двоен таван на размера на пенсията"}
{"url": "https://www.24chasa.bg/novini/article/7098984", "text": "Всяко дете сирак, което не получава наследствена пенсия от починали родител, ще има право на месечна социална помощ от държавата. Около отпадането на подоходния критерий от 450 лв. се обединиха депутатите след консултации. Текстът е по предложение на БСП, но изненадващо и след спешна среща бе подкрепен от управляващите. “След проведени разговори с колегите от “Обединени патриоти” и министерствата и след лични ангажименти на премиера Бойко Борисов и вицепремиера Валери Симеонов бе решено да подкрепим текста, даващ помощ за всяко дете сирак, който няма наследствена пенсия от починали родители”, обясни шефът на ПГ на ГЕРБ Цветан Цветанов. Червеният Георги Гьоков му благодари и призова управляващите по-често да се вслушват в предложенията на опозицията. Става дума за 6000 деца и е във възможностите на държавата да поеме тази помощ, а размерът ѝ ще бъде определен със закона за държавния бюджет за догодина, обясни пък омбудсманът Мая Манолова. Тя определи приемането на текста като малка победа. Всички деца сираци ще могат да ползват държавната помощ до 20 г., но само ако все още учат средно образование. Иначе е до 18 г. Сега те не получават наследствена пенсия, защото починалият родител не е имал достатъчно стаж. Персонални пенсии пък се отпускат само ако доходът на останалия жив родител е под 75 лв. на човек от домакинството. Първоначално в промените в Закона за семейните помощи също бе разписано новата помощ да се получава без подоходен критерий. Сметките тогава показаха, че от нея ще се възползват около 8000 деца. С решение на Министерския съвет обаче се въведе праг от 450 лв. Така децата, които ще получават новия вид помощ, станаха около 5600. Персоналната пенсия в момента е около 113 лв. Засега е ясно, че новият вид помощ ще е с по-висок размер, обеща преди месец социалният министър Бисер Петков. Точният размер обаче ще се определя всяка година с бюджета на държавата.", "date": "2018.10.12", "title": "6000 сираци  с помощи, защото не получават пенсия от  родители"}
{"url": "https://www.24chasa.bg/novini/article/7099159", "text": "Вселенският патриарх Вартоломей предприема провокация спрямо украинската църква с пряката подкрепа на САЩ. Това е заявил руският външен министър Сергей Лавров в интервю за френски медии, предаде ТАСС. Извадки от интервюто за телевизията \"Ер Те Франс\", списанието \"Пари мач\" и вестник \"Фигаро\" са поместени днес на уебсайта на руското външно министерство. \"Украинският патриархат не е обръщал гръб на Руската православна църква, защото Украинската православна църква към Московския патриархат е против провокациите, които сега подхваща Костантинополскит патриарх Вартоломей с пряката публична подкрепа на Вашингтон\", казва Лавров, цитиран от БТА. Пред френските журналисти той засяга също теми като обвиненията към Русия за кибератаки и сирийската криза. По думите на първия дипломат на Русия, когато \"по естествен начин\" приключат \"истериката\" и \"пристъпите на политическа лудост\" с тези обвинения за руски хакерски атаки, тогава Москва ще чака опонентите си \"на юридическото поле за сериозен професионален и непропагандистки разговор\". Лавров подчерта, че споразумението между Русия и Турция за създаване на демилитаризирана зона в сирийската провинция е временно. Според него конфликтът в Сирия ще приключи, когато бъде възстановена \"властта на сирийския народ\" и когато \"всички, които не са поканени, напуснат тази територия\". Според него Съединените щати, които създават по източния бряг на река Ефрат в Сирия алтернативни органи на властта, се опитват да създадат там псевдодържава или започват опасна игра с идеята за голям Кюрдистан.", "date": "2018.10.12", "title": "Лавров за Вартоломей: С подкрепата на САЩ готви провокация към украинската църква"}
{"url": "https://www.24chasa.bg/novini/article/7099141", "text": "Институциите и тези, които ги олицетворяват, трябва да дават добър пример, да са тези, които създават доверие. Служителите създават доверието, те трябва да бъдат припознавани като добри полицаи, например. Това заяви в предаването \"Панорама\" бившият вътрешен министър Валентин Радев. По повод бързото разкритие на убийството на журналистката Виктория Маринова, Радев коментира, че е наясно с още факти, които обаче не може да обяви публично. \"Всички факти не са ясни на обществото - аз знам нещо, което не мога да кажа. Прокуратурата обаче е господар на досъдебното производство. Ако всички знаеха тези факти, щяха да кажат \"Браво на МВР\". Въпросът е обаче да стигнем до престъпника и той да бъде осъден. Аз казвам какво е направило МВР\", допълни той. Валентин Радев даде примери с добрата работа на полицаите, като посочи присъдите за членове на престъпните банди \"Килърите\" и \"Наглите\", които са вкарани в затвора още по времето на кабинета \"Борисов 1\", както и справянето с битовата престъпност и изпратените над 1000 полицаи в различни населени места. По повод критиките от външни политици за убийството на Виктория Маринова, Радев коментира, че познава всички външни министри от ЕС и знае какво е състоянието с престъпността в отделните държави членки. \"Нека да бъдат обективни и да не подминават фактите. Никой например не вярваше, че ще пазим границата, докато не дойдоха и не видяха лично, че това е така\", каза още Радев. Полицаите работят денонощно, по цял ден с контингента, с хора, които са престъпници, трябва да бъде по-обрани, когато ги нападаме. Не трябва да очакваме, че МВР ще реши всички проблеми в държавата. Вички трябва да внимаваме какво правим, не са само полицаите панацеята, каза в заключение Валентин Радев.", "date": "2018.10.12", "title": "Валентин Радев: Не всички факти по убийството на Виктория са ясни за обществото"}
{"url": "https://www.24chasa.bg/novini/article/7098962", "text": "Агенция “Пътна инфраструктура” обяви обществена поръчка за избор на изпълнител за изграждането на 33 км нов път между Мездра и Ботевград. За първи път агенцията прилага нов модел на плащане, с който кандидатите ще трябва да се съобразят: няма да има авансови плащания и цялата стойност на проекта ще бъде платена едва след като пътят бъде завършен и строителният контрол издаде т.нар. акт 16, т.е. пътят вече може да се експлоатира. “Целта е бъдещите изпълнители да работят максимално мобилизирано и да завършат обекта качествено и в кратък срок”, мотивират се от АПИ. Тази схема се прилага експериментално, тъй като проектът се финансира от републиканския бюджет. При проектите, финансирани от еврофондовете, има ясно разписани правила и срокове за междинните плащания, както и правила за междинен текущ контрол. Индикативната стойност на пътя между Мездра и Ботевград е близо 302 млн. лв. без ДДС. Той е част от проекта за път между Видин и Ботевград, като е една от най-тежките му отсечки. Участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока с габарит 20 м. Трасето ще следва съществуващия път, като се развива по нов терен в участъците, заобикаляйки селата Люти дол, Типченица, Новачене и Скравена, през които сегашният път минава. Ще бъдат изградени и ремонтирани редица съоръжения - над жп линията Мездра- София, мостове над Искър, Малата река, Калница, Бебреш, Рударка, както и пътен възел при село Новачене. ", "date": "2018.10.12", "title": "За първи път: АПИ плаща, след като построят пътя"}
{"url": "https://www.24chasa.bg/novini/article/7099226", "text": "Голям пожар край Пазарджик. Горят сухи треви на голяма площ в обработваеми земи. Заради силния вятър огънят се разпространява към главния път. В близост до мястото има няколко автокъщи. Засега огънят не е причинил материални щети, съобщава Нова телевизия.                                                                                                                                                                                                                                                                                                                       ", "date": "2018.10.12", "title": "Горят сухи треви край Пазарджик"}
{"url": "https://www.24chasa.bg/novini/article/7098922", "text": "За нова промяна на условията в конкурса за пл. “Св. Неделя”, за да могат да участват повече архитекти, се разбраха камарата на архитектите (КАБ) и главният архитект на София Здравко Здравков при кмета Йорданка Фандъкова. Във вторник ще стане ясно дали промените ще наложат спиране на конкурса и повторното му обявяване, или ще се удължат сроковете на процедурата. “Това е едно от най-знаковите пространства в града, които очакват своята промяна. След инвестициите в разкриване на археологията и откриването на една от най-големите обществени сгради на Древна Сердика искаме опитни архитектурни бюра от България и Европа да дадат предложения за експониране на находките в прекрасна пешеходна зона. Сега е времето да се дискутира, а не когато всички са обсъждали 5 г. да се изненадват накрая от настилки”, каза Фандъкова. От камарата пратили жалба до КЗК . Условията не предполагаха равнопоставеност, но проблемът вече е изчистен, каза зам.-шефката ѝ арх. Петкана Бакалова.", "date": "2018.10.12", "title": "Променят пак условията на конкурса за пл. “Св. Неделя” (Обзор)"}
{"url": "https://www.24chasa.bg/novini/article/7099061", "text": "САЩ подариха на Хърватия два бойни хеликоптера Блек хоук UH-60, съобщава хърватският портал Индекс. Двата хеликоптера са с пакет допълнително оборудване, а стойността им възлиза на около 55 милиона долара, информира БТА. Индекс посочва, че дарението не е направено безвъзмездно, а американската страна е поискала Хърватия да се задължи в близко време да купи още хеликоптери от същия тип. Хърватският министър на отбраната Дамир Кръстичевич още миналата година съобщи, че се водят преговори със САЩ за покупка на два хеликоптера Блек хоук за тактически транспорт.", "date": "2018.10.12", "title": "САЩ подариха на Хърватия два хеликоптера Блек хоук"}
{"url": "https://www.24chasa.bg/novini/article/7099017", "text": "“Това място - алеята край реката, е толкова оживено. Любимо на русенци, както казва кметът. Ако двамата, подминали тялото на Виктория, бяха съобщили в МВР, щяха да го хванат убиеца още в събота.” Това каза пред “24 часа” Петър Петров, който се обажда на тел. 112 за намереното тяло на 30-годишната жена. Младежът бил с приятели, когато вижда трупа. Той се подава от храстите, има и малко кръв по алеята. “Аз се обадих малко след 14 часа, а от медиите разбрах, че убийството е станало около 12 ч. За тези 2 часа не само двама са подминали трупа. Сигурно и други е имало, но те не си признават”, казва Петров. “Светът е голям и разни хора имат разни идеали”, обяснява Петър пред “24 часа” в първата си медийна изява. “Много хора се изказаха за убийството, аз няма какво да добавя. Разпитаха ме вече, надявам се да съм помогнал”, посочва 26-годишният мъж. Докато той звънял на тел. 112, и други видели трупа. “Не се обадиха, но чуха, че аз говоря, така че може и това да е причината да не реагират”, каза още Петър.", "date": "2018.10.12", "title": "Двама подминали мъртвата Виктория. Подалият сигнал пред \"24 часа\": Ако бяха съобщили, щяха да го хванат веднага"}
{"url": "https://www.24chasa.bg/novini/article/7099075", "text": "Германският канцлер Ангела Меркел заяви днес след среща със словенския премиер Марян Шарец, че е готова да помогне за решаването на словенско- хърватския спор за границата, и похвали усилията на Словения за защита на границите на Шенген, предаде агенция СТА. \"Германия ще подкрепи всички усилия за решаване на граничния спор\", каза Меркел на съвместна пресконференция с Шарец и добави, че е готова лично да се ангажира, цитирана от БТА. Хърватия и Словения спорят за границата си, откакто се отделиха от Югославия през 1991 г. Въпросът бе предаден на международен арбитражен съд, който определи границата, но Хърватия отказа да приеме присъдата, защото сметна, че процесът е бил компрометиран. Шарец изтъкна, че Любляна е съгласна да разговаря само за прилагане на решението на международния арбитраж. Той отхвърли критиките, че словенската външна политика се свежда само до граничния спор, като заяви, че Словения желае да участва конструктивно в решаването на всички актуални проблеми в Европейския съюз. Меркел и Шарец разговаряха днес по голям брой въпроси, включително за срещата на върха на ЕС следващата седмица, за Брекзит и миграцията, посочва СТА.", "date": "2018.10.12", "title": "Меркел готова да помогне в решаването на граничния спор между Словения и Хърватия"}
{"url": "https://www.24chasa.bg/novini/article/7098636", "text": "Saatchi & Saatchi е с ново ръководство, обявиха от комуникационната компания Publicis One България, в чиято структура влиза и творческата агенция. Николай Караджов поема управлението й, а Петър Кесерджиев ще бъде нейният главен творчески директор. Караджов ще заеме новия си пост през декември и ще отговаря за стратегическото и бизнес развитие на агенцията. Той е експерт с над 16 години опит в сферата на маркетинга и комуникациите. В момента е изпълнителен директор на Българската асоциация на комуникационните агенции (БАКА). В продължение на близо 5 години работи в \"Арома\" АД като маркетинг директор и бранд мениджър. След това става директор “Издания” в SBB Media, където 11 години ръководи цялостния бизнес на 7 печатни и онлайн издания. Петър Кесерджиев се присъединява към екипа на Saatchi & Saatchi от ноември и ще развива творческия потенциал на рекламната агенция. Той има 12 години опит в рекламната индустрия, като е бил графичен дизайнер, арт директор и криейтив директор в различни агенции. От 2014-а до 2016 г. е криейтив лидер в Saatchi & Saatchi, след което става криейтив директор в All Channels Advertising. Сега отново се връща в Saatchi & Saatchi. “Николай Караджов и Петър Кесерджиев са двама изключителни професионалисти с много богат опит в комуникационната индустрия. На Saatchi & Saatchi й приляга именно такъв тип лидери и с тяхна помощ целта е да изведем агенцията до позициониране в международен план“, казва Николай Неделчев, изпълнителен директор на Publicis One България. Това е най-голямата комуникационна група в България. Тя обединява над десет специализирани агенции - Saatchi&Saatchi, Leo Burnett, Publicis, Red Lion, MSL, Publicis Dialog, Brandworks, Digitas, Zenith, Blue 449 и Starcom, които работят в областта на рекламата, връзките с обществеността, промоционален и събитиен маркетинг, стратегическо планиране и бизнес дизайн, дигитални решения, производство на аудиовизуални продукти, медийното планиране и купуване.", "date": "2018.10.12", "title": "Николай Караджов е новият управител на Saatchi & Saatchi, а Петър Кесерджиев - главен творчески директор"}
{"url": "https://www.24chasa.bg/novini/article/7099098", "text": "Хърватската полиция спря автомобил на сръбското правителство, в което е пътувал председателят на Комитета за диаспората и сърбите в региона Миодраг Линта, предаде Танюг. След като колата била задържана около 45 минути, шофьорът бил глобен с 40 евро, информира БТА. Хърватските полицаи казали, че са следили колата още от границата и установили, че дълго време се е движела в лявата лента, предназначена за изпреварване. Линта бил тръгнал с правителствения автомобил за село край Ливно, където утре ще присъства на освещаване на православен храм.", "date": "2018.10.12", "title": "Сръбски правителствен автомобил бе глобен с 40 евро в Хърватия"}
{"url": "https://www.24chasa.bg/novini/article/7099116", "text": "Здравното министерство в ивицата Газа заяви, че шестима палестинци са били убити днес от израелска стрелба по време на протест край оградата, отделяща Газа от Израел, предаде Асошиейтед прес, цитирана от БТА. Според ведомството други 50 демонстранти са били ранени. Хиляди палестинци се струпаха на пет места по границата, като подпалиха автомобилни гуми и хвърляха камъни по израелската гранична охрана. Войниците отвръщаха със сълзотворен газ и стрелба. От март насам радикалната групировка \"Хамас\", която управлява Газа, организира всяка седмица протести край защитната ограда с настояване да бъде снета блокадата върху ивицата, наложена от Египет и Израел. От началото на протестната вълна са били убити най-малко 150 палестински демонстранти. През същия период е загинал и един израелски войник, застрелян от палестински снайперист.", "date": "2018.10.12", "title": "Шестима палестинци са убити при протест край границата между Газа и Израел"}
{"url": "https://www.24chasa.bg/novini/article/7098960", "text": "Международната организация за измерване на медийната свобода „Репортери без граници“ коригира неточната си информация по случая с убийството на Виктория Маринова от Русе, информира \"ТВ Европа\". По-рано от базираната в Париж организация посочиха, че има категорични доказателства, че смъртта на Маринова е вследствие на професионалната й ангажираност. Според българските разследващи обаче няма данни за връзка между работата на Маринова и нейното убийство. Това в крайна сметка доведе и до корекцията от страна на „Репортери без граници“ и България е извадена от списъка на страните, в които има убити журналисти заради работата си.", "date": "2018.10.12", "title": "\"Репортери без граници\" коригираха неточната си информация за убийството на Виктория Маринова"}
{"url": "https://www.24chasa.bg/novini/article/7098980", "text": "Десетки хиляди участваха днес в демонстрация в центъра на Барселона по случай националния празник на Испания, за да покажат, че са против сепаратистките каталунски лидери, които преди година доведоха автономната област до ръба на отцепването, предаде Франс прес, цитирана от БТА. С развени испански национални знамена и възгласи \"Да живее Испания!\" около 65 000 демонстранти според общинската полиция (300 000 според организаторите) преминаха по централен булевард до площад \"Каталуния\". \"Дойдохме, не само за да покажем нашето чувство за принадлежност към Испания, а и за да настояваме за единство, единство на Испания и на каталунското общество, което е все по-разделено\", каза 21-годишният студент Кристиан Родригес. Жителите на този регион, общо 7,5 млн., са разделени поравно на привърженици и противници на независимостта. Запазили мълчание през последните години, в сравнение с радетелите за независимост, привържениците на оставането на региона в Испания се мобилизираха, след като бившето каталунското правителство начело с Карлес Пучдемон организира на 1 октомври 2017 г. референдум за самоопределение, обявен от Мадрид за незаконен. Испанското правителство, тогава начело с консерватора Мариано Рахой, постави региона под пряко управление, разпусна парламента в Барселона, уволни регионалното правителство и свика нови избори, на които обаче привържениците на независимостта запазиха управляващото си мнозинство. Делото срещу обвинените в бунт сепаратистки лидери трябва да започне през януари догодина. Ако бъдат осъдени, каталунските политици може да получат по 25 години затвор. \"Настоявам съдиите, които скоро трябва да вземат решения, да не се поддават на сплашване\", заяви от трибуната Хавиер Мехино, вицепрезидент на групата \"Испания и каталунци\", която организира демонстрацията, а множеството отговори в един глас: \"Пучдемон в затвора!\"", "date": "2018.10.12", "title": "Многохилядна демонстрация за единство на Испания (Снимки)"}
{"url": "https://www.24chasa.bg/novini/article/7098986", "text": "Пожар избухна днес в завод за химически торове в град Търгу Муреш, Централна Румъния, предаде агенция Медиафакс. Няма жертви при пожара, който е обхванал полиетиленови филтри на кула за охлаждане на територията на завода за химически торове Азомуреш. Пожарът е локализиран и няма жертви, съобщи Инспекторатът за извънредни ситуации и посочи, че се работи по потушаването му чрез наводняване на засегнатата зона. В гасенето участват голям брой пожарникари, съобщава БТА. Комбинатът Азомуреш е най-големият производител на химически торове в Румъния.", "date": "2018.10.12", "title": "Пожар в завод за химически торове в Румъния"}
{"url": "https://www.24chasa.bg/novini/article/7098988", "text": "Мъж е извадил оръжие и крещял срещу пътниците в автобус, който пътувал от Русе за София, научи \"24 часа\".  Рейсът е спрян от полицията в кв. \"Орландовци\" на път за Централна гара. Буйстващият е задържан. Оказало се, че пистолетът му е детска играчка.  В момента с него беседват полицаи. Няма пострадали пътници.                                                                                                                                                                                                                                                                                                                        ", "date": "2018.10.12", "title": "Мъж заплаши пътници в автобус с детски пистолет"}
{"url": "https://www.24chasa.bg/novini/article/7098978", "text": "Представителят за свободата на медиите в Организацията за сигурност и сътрудничество в Европа (ОССЕ) Арлем Дезир приветства в петък напредъка, постигнат в разследването на убийството на българската журналистка Виктория Маринова.  \"Приветствам важни стъпки в разследването на убийството на Виктория Маринова, арестуването на заподозрян в Германия на 9 октомври и днешното немско съдебно решение да го екстрадира в България\", пише в съобщение на Дезир, разпространено от прецентъра на ОССЕ. \"Похвални са бързото действие на полицията и съдебната власт и международното сътрудничество, довело до този арест. От съществено значение е текущото разследване да установи всички обстоятелства на това ужасно престъпление \", каза Дезир.", "date": "2018.10.12", "title": "ОССЕ хвали българската полиция за разследването на убийството на Виктория"}
{"url": "https://www.24chasa.bg/novini/article/7099001", "text": "Канадският министър-председател Джъстин Трюдо заяви, че ще продължи да оказва натиск над Саудитска Арабия по въпроса за човешките права независимо от дипломатическия спор между двете държави, и отхвърли предположенията, че донякъде е възстановил отношенията с Рияд, предаде Ройтерс, цитирана от БТА. През август Саудитска Арабия замрази търговските връзки с Канада, изгони дипломатическия представител Денис Хорак и нареди на всички саудитски студенти да се върнат у дома, след като канадското посолство разпространи в Туитър текст с настояване за незабавно освобождаване на активисти за правата на жените. В сряда Хорак каза пред Ройтерс, че Отава не е направила достатъчно, за да задълбочи връзките с Рияд и е допуснала грешки, които са допринесли за спора. \"Бившият посланик би трябвало да знае, че от много години водим активна дипломация спрямо Саудитска Арабия по въпроса за човешките права. Продължаваме да повдигаме този въпрос всеки път, когато имаме възможност да се срещнем със саудитското ръководство\", възрази днес премиерът. Трюдо посочи също, че Отава няма да се откаже от сключения през 2014 г. договор между канадския клон на оръжейния производител от САЩ \"Дженерал дайнамикс\" за снабдяване на Саудитска Арабия с леки бронирани машини. Сделката е за 13 млрд. долара, посочва Ройтерс.", "date": "2018.10.12", "title": "Трюдо: Отава ще продължи натиска над Рияд за зачитане на човешките права"}
{"url": "https://www.24chasa.bg/novini/article/7099025", "text": "Американската армия се очаква да транспортира със самолет американския евангелистки пастор Андрю Брънсън в САЩ, след като турски съд постанови днес, че той може да бъде освободен, предаде Ройтерс, като се позовава на американски отговорни представители, предава БТА. Един от американските представители е заявил за Ройтерс, че Брънсън може да се върне в САЩ още в петък. Говорителка на Пентагона каза за Ройтерс, че очакваният план включва транспортиране Брънсън през Германия до САЩ, но не уточни по кое време. Решението на турския съд, с което днес бе освободен американският пастор Андрю Брънсън, е доказателство за независимостта на турската съдебна система. Това заяви днес Фахреттин Алтун, директор по комуникациите на турския президент Реджеп Тайип Ердоган, предаде агенция Ройтерс. Алтун изрази дълбоко съжаление, че за известно време са се наблюдавали американски усилия за оказване на натиск върху независимата турска съдебна система. \"Подобно на турските съдилища, Република Турция не приема инструкции от никого, институция, офис или лице. Ние създаваме свои правила и вземаме свои решения, които отразяват нашата воля\", посочи в изявление директорът по комуникациите на турския президент. Съдът осъди пастор Андрю Брънсън на три години, един месец и петнайсет дни затвор, но уточни, че той няма да прекара повече време зад решетките заради времето, което е излежал. Американският пастор бе поставен под домашен арест през юли, след като прекара близо две години в затвор в Турция. Турските власти го обвиниха в действия в полза на мрежата на ислямския проповедник Фетхуллах Гюлен и на групировката Кюрдска работническа партия (ПКК). Неговият случай е в основата на дипломатическата криза между Анкара и Вашингтон.", "date": "2018.10.12", "title": "Транспортират пастор Брънсън от Турция със самолет на американската армия"}
{"url": "https://www.24chasa.bg/novini/article/7099044", "text": "Румънската полиция е задържала 52-годишен мъж, който се представял за гинеколог и е заподозрян в 20 случая на сексуална агресия, 17 изнасилвания и 26 нарушения на личното пространство, предадоха Асошиейтед прес и Медиафакс. Мъжът се преструвал на лекар и правил записи с жени по време на мними гинекологични прегледи, предава БТА. В съобщение днес полицията в Букурещ посочи, че мъжът е изпращал имейли до потенциални кандидатки за работа, след което заблуждавал жените, че трябва да преминат медицински преглед, за да бъдат наети. Без каквато и да е медицинска квалификация, мъжът подлагал кандидатките на психологически и гинекологически прегледи по \"неконвенционален начин\". Заподозреният монтирал камери в стаята и записвал \"прегледите\", създавайки си \"архив от порнографски материали\".", "date": "2018.10.12", "title": "Задържаха мним гинеколог в Румъния за множество изнасилвания"}
{"url": "https://www.24chasa.bg/novini/article/7099049", "text": "България бе избрана днес, в рамките на 73-та сесия на ОС на ООН в Ню Йорк, за член на Съвета по правата на човека (СПЧ) за периода 2019-2021 г., съобщиха от пресцентъра на МВнР. 180 от общо 188 присъствали и гласували държави-членки на ООН са подкрепили страната ни. Резултатът на България е пети сред осемнадесетте страни-кандидатки за член на СПЧ и първи сред страните-кандидатки от ЕС, заедно с Италия. \"Днес в Ню Йорк България бе избрана за член на Съвета по правата на човека за 2019-2021! 180 страни-членки на ООН ни подкрепиха. Това е признание за последователната ни политика за защита на човешките права и изграждането на глобално толерантно общество\", написа във фейсбук премиерът Бойко Борисов. За първи път България издига кандидатурата си за този орган. Избирането на страната ни за член на СПЧ е признание за активната й политика в сферата на правата на човека на национално и световно ниво. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030. Съветът по правата на човека (СПЧ) е междуправителствен орган в рамките на системата на ООН, отговарящ за насърчаването и защитата на правата на човека по света и за справяне със ситуации на нарушения в тази област, припомнят от МВнР. Съветът има правомощието да обсъжда всички тематични въпроси и ситуации на правата на човека, които изискват вниманието му през цялата година, както и да прави препоръки по тях. Органът заседава в Службата на ООН в Женева. В него участват 47 държави, които се избират от Общото събрание на ООН. При избора се взема предвид приноса на всеки кандидат за насърчаването и защитата на правата на човека, както и поетите от него доброволни ангажименти в тази сфера.", "date": "2018.10.12", "title": "В Ню Йорк избраха България за член на Съвета по правата на човека"}
{"url": "https://www.24chasa.bg/novini/article/7099052", "text": "Спорно смекчаване на наказателния кодекс, наложено това лято от управляващата левица в Румъния, е противоконституционно, обяви днес румънският Конституционен съд - най-висшата съдебна инстанция в страната, нанасяйки сериозен удар на социалдемократическото правителство, предаде АФП. Деветимата съдии от Конституционния съд отхвърлиха единодушно около шейсет поправки в наказателно-процесуалния кодекс, критикувани от Брюксел и от дясноцентристкия президент Клаус Йоханис, информира БТА. Според противниците на текста редица поправки трябваше най-вече да позволят на силния човек на левицата Ливиу Драгня да поиска \"ревизия\" на условна присъда от две години затвор заради изборни измами, която от 2016 г. му пречи да заеме премиерския пост, или да се измъкне от съдебно преследване по други два случая. Заместник-председателят на Европейската комисия Франс Тимерманс изрази многократно \"безпокойството\" си във връзка с десетина от тези поправки и поиска подробни обяснения от премиера Виорика Дънчила, според писмо, изпратено в началото на октомври, с което се е запознала АФП. Европейската комисия анализира отблизо тези поправки, за да провери дали те са в съответствие с европейското законодателство и дали Румъния спазва задължението си да защити финансовите интереси на ЕС, написа Тимерманс. Редица членове от наказателния кодекс, обявени за противоконституционни, криеха риск най-вече да облагодетелстват преследваните лица в ущърб на жертвите и поставяха понякога непреодолими пречки пред разследващите, ограничавайки по-специално продължителността на следствието, постанови Конституционният съд. Дванайсет западни страни призоваха безрезултатно румънския парламент да отхвърли изцяло тези поправки, които \"подкопават правовата държава и съдебното сътрудничество\". Лявото мнозинство, от което редица депутати бяха разследвани или съдени за корупция през последните години, вече се опита да смекчи наказателния кодекс през януари 2017 г., но трябваше да отстъпи на фона на мощна вълна от протести. Оттогава то раздели реформите на правосъдието, които бяха приемани на части в продължение на месеци. През декември парламентът прие по-специално реформа на съдебната система, критикувана от Брюксел и от Съвета на Европа, които смятат, че тя застрашава независимостта на магистратите.", "date": "2018.10.12", "title": "Румънски съд определи като противоконституционни промени в НК"}
{"url": "https://www.24chasa.bg/novini/article/7099082", "text": "Най-дългия директен полет в света извърши самолет на Сингапурските авиолинии, който прелетя 16 700 км за 17 часа и 52 минути. Еърбъс A350-900ULR излетя от Сингапур в 16,35 ч в четвъртък и кацна в Ню Йорк в 5,29 ч в петък. По план полетът e 18 часа и 45 минути, но машината се приземи половин час по-рано. Сингапурските авиолинии подновиха услугата за първи път от 5 години, след като я бяха прекратили заради високата цена на горивото. Airbus A350-900ULR, доставен на превозвача преди две седмици, изгаря 25% по-малко гориво в сравнение с по-старо поколение самолет с този размер. В еърбъса има две класи - 97 места премиум икономична класа и 67 места бизнес класа, които се превръщат в легла. Авиокомпанията възобнови най-дългия пътнически полет в света от Сингапур до Ню Йорк, при който 16 700 км се изминават без междинни кацания, съобщи ДПА. По-рано е имало спирка във Франкфурт. Eднопосочният билет от Сингапур до летище Нюарк край Ню Йорк се продава за 2594 щатски долара в премиум икономична класа и двойно по-скъпо в бизнес класа. Първоначално ще има три полета седмично по маршрута, като се очаква всекидневните полети да започнат от 18 октомври нататък. Сингапурските авиолинии отнемат досегашния рекорд на Quatar Airways за най-дълъг полет в света - 17 часа и 40 минути от Доха до Оукланд в Нова Зеландия. ", "date": "2018.10.12", "title": "Рекорден полет без кацане: 16 700 км за 17 ч и 52 мин"}
{"url": "https://www.24chasa.bg/novini/article/7098983", "text": "“Възложих на председателя на Агенция “Пътна инфраструктура” Светослав Глосов, спазвайки закона, да намери форми още днес “Джи Пи груп” да се извади от конкурсите за проекти с европейско и държавно финансиране.” Това обяви премиерът Бойко Борисов при посещение в мулдавския манастир “Св. Петка” над Асеновград. Тази седмица главният прокурор Сотир Цацаров обяви, че са наложени запори на свързани с фирмата на стойност 14 млн. лв. заради разследване на злоупотреби с евросредства. “Моята политическа воля е дотам всички, които са заподозрени и срещу тях тече разследване, да ги извадя от конкурсите. Да си докажат правотата и невинността”, посочи Борисов. Той нямало да позволи да му се петни името. Премиерът напомни, че 19 км от магистрала “Тракия” край Ямбол са били преасфалтирани, след като се разбрало, че изпълнителят е спестил 2 см слой на настилката. “За Ябланица анулирах търг за 100 млн. лв. Направи се друг и се получи по-евтина цена след това”, каза още Борисов. “Единствените ми претенции към строителните компании са били качество и срок. Ако някой си бърка сместа на асфалта не така, както трябва, а има компетентни органи и са го проспали, прокуратурата да ги обвини и вкара в затвора”, отсече той. “Джи Пи груп” в момента имат един обект, възложен от АПИ - пътя от Кърджали до новия граничен пункт край Рудозем. Същата фирма е направила западната дъга на София, но там не е имало никакви забележки и дори е получила награда, обясни шефът на пътната агенция Светослав Глосов, който бе заедно с Борисов при посещението в манастира. Премиерът посети обителта, за да види как върви възстановяването на изгорялото източно крило, за което м.г. МС отпусна около 500 000 лв. Там бе посрещнат от Пловдивския митрополит Николай. След разговора, на който се оттеглиха, владиката обяви, че правителството ще отпусне средства както за духовната семинария и академията в Пловдив, така и за продължаване на ремонта в манастира. “Още следващата сряда ще предложа на МС да гласува 600 000 лв. за семинарията в Пловдив. Държавата вече подпомогна софийската, тя ще бъде открита на 19 октомври от Светия синод и патриарха”, каза Борисов. Той увери владиката, че след като се направи архитектурен и конструктивен проект, поетапно ще се отпуснат около 3 млн. лева за “Св. Петка”. Черният път също ще се ремонтира. Борисов провери и разширението на пътя Пловдив-Асеновград. 2-те платна ще се пуснат в края на ноември, локалните се почват напролет. Достойната постъпка е да се откажем от договора за строителство на тунел “Железница”, за да запазим доброто име на компанията. Това съобщиха от “Джи Пи груп” в разпространена до медиите позиция. Ръководството на “Джи Пи груп” заявява категорично, че през всички години компанията е работила, съобразявайки се със законовите разпоредби и винаги е отчитала обществения интерес. Ето позицията им: “Във връзка със започналите проверки, засиленият обществен фокус и познавайки в детайли инвестиционния проект за доизграждане на АМ “Струма”, в частност изграждането на тунел “Железница”, в който бяхме избрани за изпълнител вследствие проведената открита процедура по реда на ЗОП, осъзнаваме, че има реална опасност от неспазване на графика за изпълнение на проекта, което създава риск от загуба на средства. Това ще наложи започнатите отсечки да се построят за сметка на държавния бюджет и да бъде възстановена предоставената безвъзмездна финансова помощ за изграждане на “Струма”, финансирана от ОП “Транспорт 2007-2013 г.” Забавата в изграждането на посочените участъци на АМ “Струма” е предпоставка за още тежки катастрофи, голям брой загинали и ранени. Според официалната статистика през последните 5 години този пътен участък си е извоювал печалната слава на най-кървавото трасе в страната. Ръководството на “Джи Пи груп” е категорично, че в така манипулираната медийна обстановка през последния месец, опитваща се да отъждестви граденото десетки години име на компанията в строителния бранш с престъпни квалификации, е достойно в името на бранда “Джи Пи груп” да депозираме пред Aгенция “Пътна инфраструктура” отказ от сключване на договор за изпълнение на строителството на тунел “Железница”. Същото е в полза на обществения интерес от предотвратяване на огромните загуби на държавния бюджет и в подкрепа на пътната безопасност.” ", "date": "2018.10.12", "title": "Борисов извади “Джи Пи груп” от пътните евроконкурси (Обзор)"}
{"url": "https://www.24chasa.bg/novini/article/7098935", "text": "Руският посланик в Лондон отрече днес, че агенти от военното разузнаване на Русия са опитали да убият бившия двоен агент Сергей Скрипал и че Русия е отговорна за различни хакерски атаки срещу организации по света, предаде Ройтерс. Посланикът Александър Яковенко констатира пред репортери, че руско-британските отношения са на ниско равнище, защото Лондон води кампания за дискредитирането на Москва. Той отговори отрицателно на въпрос дали приема обвиненията, че покушението срещу Скрипал през март е дело на руски агенти и се отклони от прекия отговор на въпроса дали двамата заподозрени са служители на руското военно разузнаване ГРУ, предава БТА. Александър Яковенко отхвърли обвиненията от Великобритания, САЩ и Холандия, че ГРУ е извършвало хакерски атаки срещу редица организации по света с цел да подкопае западните демокрации. Според посланика британските власти държат в тайна разследването за отравянето на Скрипал и дъщеря му в Солсбъри и отказват сътрудничеството на Москва. Яковенко предупреди, че в близко бъдеще Русия ще отправи към Великобритания \"сложни въпроси\" относно изводите в доклада на ОЗХО за покушението в Солсбъри, предаде ТАСС.", "date": "2018.10.12", "title": "Руският посланик в Лондон отрече агенти от Русия да са опитали да убият Скрипал"}
{"url": "https://www.24chasa.bg/novini/article/7098867", "text": "Президентът на Франция Еманюел Макрон каза днес, че неговата страна иска да знае \"цялата истина\" за изчезването на саудитския журналист дисидент Джамал Хашоги, след влизането му в консулството на Саудитска Арабия в Истанбул. Макрон нарече вече обявените подробности по случая \"много обезпокоителни\", предаде Асошиейтед прес, цитирана от БТА. Френският държавен глава, който е в Ереван за срещата на върха на франкофонията, заяви в интервю за Радио Франс ентернасионал и \"Франс 24\": \"Чакам да бъде казана истината и да получим пълна яснота\", тъй като въпросът е \"много сериозен\". Макрон заяви, че ще вземе отношение по въпроса, след като станат известни повече подробности, които бъдат потвърдени от френското разузнаване. По думите му той още не е обсъждал въпроса с властите в Рияд и с турския президент, но ще го направи през следващите дни. Макрон подчерта, че ще разговаря лично със саудитския крал Салман бин Абдул Азиз Ал Сауд и с престолонаследника принц Мохамед бин Салман, предаде Ройтерс.", "date": "2018.10.12", "title": "Макрон: Случаят със саудитския журналист е обезпокоителен, очакваме отговори от Рияд"}
{"url": "https://www.24chasa.bg/novini/article/7098865", "text": "Днес следобед в Министерството на правосъдието е получено официалното съгласие на германската прокуратура за предаване на обявения за международно издирване български гражданин Северин Красимиров, информираха от ведомството. От съобщението ставало ясно, че е уведомена и българската прокуратура. В момента с активните действия на компетентните органи на двете държави тече процедурата по организиране на фактическото предаване и конвоиране от българските власти на Северин. Това се очаквало да се случи най-рано следващата седмица.", "date": "2018.10.12", "title": "Германия ни връща Северин най-рано следващата седмица"}
{"url": "https://www.24chasa.bg/novini/article/7098880", "text": "Директорът на НАСА Джим Брайдънстайн каза, че има пълно доверие в космическите отношения между САЩ и Русия, но аварията с ракетата \"Союз\" показва необходимостта от няколко варианта за транспорт, предаде Ройтерс. Джим Брайдънстайн разговаря с репортери в Москва ден след като руският космонавт Алексей Овчинин и американецът Рик Хейг се приземиха аварийно минути след изстрелването на ракетата в Казахстан. Брайдънстайн каза, че има пълно доверие в безопасността и надеждността на руските ракети \"Союз\", както и че очаква американски астронавти отново да летят с тях.", "date": "2018.10.12", "title": "НАСА: Аварията с руската ракета показва необходимостта от няколко варианта за транспорт"}
{"url": "https://www.24chasa.bg/novini/article/7098689", "text": "В Република Сръбска вече 12 поредни години управлява Съюзът на независимите социалдемократи. Означава ли това усилия на тази партия с всички средства да се задържи на власт или е липса на алтернатива? Или и едното, и другото. Опозицията в Република Сръбска и след новите избори нямаше шанс да извърти играта в своя полза. А всичко вървеше по вода за тях - от американски санкции, чрез неразкрити убийства и гняв на гражданите, чак до малките проблеми в някоя община. Не помогна и \"сблъсъкът\" на представители на международната общност с президента на Република Сръбска и Съюза на независимите социалдемократи Милорад Додик, защото предизвика контраефект /но и това бе планирано, защото малцина вярват, че в среда, в която мнозинството няма благосклонно отношение към САЩ, американските санкции ще бъдат препъникамък в разгара на предизборната кампания/. И докато още се броят гласовете в Централната избирателна комисия, мнозина се питат как в толкова изборни цикъла не се появи политическа опция, която да може да събори една политика, каквато и да е тя. Населението на тази територия пази култа към водача, на някой, който умее да се скара, да удари с юмрук по масата и лесно се идентифицира с такива лица. Така е създаден идеалът на всемогъщия човек, а това същевременно създаде страх у другата страна - сред опозицията, страх от човека, който ще насочи цялата си енергия към политическия живот. От една страна е Додик, от другата страна - опозицията, но и част от международната общност, която се стресира при споменаването на името на този политик, каза анализаторката Таня Топич. Треперенето вероятно продължава с оглед на влизането на Милорад Додик в председателството на Босна и Херцеговина като представител от Република Сръбска. Той вече обяви, че негов главен девиз ще бъде Република Сръбска и нейното вътрешно укрепване в Босна и Херцеговина, а сътрудничеството с другите два члена - мюсюлманския и хърватския, не го интересува толкова много. В този контекст професорът от Философския факултет в Баня Лука Миодраг Живович вижда нова криза в Босна и Херцеговина. Тези тримата /Милорад Додик, Шефик Джаферович и Желко Комшич/ е много вероятно дори да не провеждат заседания. Босна и Херцеговина я чакат тежки дни, защото няма държавен глава в това съотношение на силите. Най-лоша последица от тези избори е източването на силата на парламентите, които имат все по-малка роля, казва Живович, посочвайки, че опозицията в Република Сръбска е \"аматьорска организация\". Опозицията в Република Сръбска не познава нещата, с които трябва да се занимава. Милорад Додик, каквото и да е мнението ни за него, всеки ден бе една седмица преди опозицията, а тя сведе своя ангажимент до това, което е заявил Додик. Поради това опозиционерите се провалиха. Иначе нещата им паснаха възможно най-добре. Сами да бяха начертали развитието на ситуацията, която би им била от полза, не биха могли да поставят нещата в по-благоприятна позиция за себе си. И все пак загубиха. Една от причините е може би в липсата на единство в опозицията, но това вече е проблем и изисква сериозна работа, каза Живанович. Нито една политическа програма не бе на първи план в кампанията или най-малкото бе засенчена от мръсна политика и обвинения от всички страни. Едни нападаха, други се защитаваха и обратното. Програмите не могат да бъдат на пръв план, защото копията се чупят само по темата за националните интереси, изтъква Топич. Не можем да кажем, че на тези избори нямахме политически партии със своите икономически програми, които предлагаха определени решения, но това остана напълно заглушено от врявата, която се вдигаше около това кой е предател и кой патриот, за съществуване на различни сценарии, в които нещо е надвиснало над Република Сръбска, казва Топич. За втори път опозицията в Република Сръбска, обединена в съюз, излиза срещу Съюза на независимите социалдемократи на Милорад Додик. Преди това опозиционните партии на изборите също така преживяваха поражение. Отново няма очакване някой да поеме отговорност за изборния резултат, за оставки да не говорим. Съдейки по становищата на партийните лидери, всички са победители на тези избори, с разликата, че някои получиха преднина в градовете, а някои в селата, което се използва като аргумент. С напускането на Додик на председателския пост в Съюза на независимите социалдемократи този съюз за кратко време може да бъде разбит заради силните течения, действащи в момента в тази партия и които Додик все още успешно контролира, смятат анализатори. (От БТА)", "date": "2018.10.12", "title": "\"Феноменът Додик\": нова криза и трудни дни\nза Босна и Херцеговина"}
{"url": "https://www.24chasa.bg/novini/article/7098707", "text": "Българският евродепутат от ГЕРБ/ЕНП и председател на Международното европейско движение Ева Майдел се срещна в Брюксел с президента на Алианса на либералите и демократите в Европа (АЛДЕ) Ханс ван Баален. Това съобщиха от ГЕРБ. „Разговорът за бъдещето на Европа тече с пълна сила в обширната мрежа на Международното европейско движение. Опитваме се да въвлечем широк кръг от граждани и да ги убедим, че Европейският съюз може да помогне със справянето с проблеми като миграцията, тероризма, безработицата и икономическото развитие. За целта е нужно да сме активни на предстоящите европейски избори и да не оставяме хората, които искат да разединят Европа и да я върнат с години назад, да се окажат мнозинство,“ заяви българският евродепутат. Ева Майдел и Ханс ван Баален разговаряха основно за инициативи в рамката на Европейското движение, които да допринесат за по-широко участие в демократичните процеси. Алиансът на либералите и демократите в Европа е член на Европейското движение, наред с други проевропейски сили като Европейската народна партия. Международното Европейско движение е най-голямата мрежа от проевропейски организации с национални членове в 39 държави и допълнително 36 международни асоциации и организации.", "date": "2018.10.12", "title": "Ева Майдел се срещна с президента на европейските либерали Ханс ван Баален"}
{"url": "https://www.24chasa.bg/novini/article/7098694", "text": "Ураганът Майкъл, отслабнал до тропическа буря, вече е причинил смъртта на 11 души, откакто навлезе на брега в южния щат Флорида, съобщиха днес властите в САЩ, цитирани от Франс прес.  Пет от жертвите са в щата Вирджиния, където Майкъл достигна снощи, преминавайки още над щатите Джорджия и Северна Каролина, предаде БТА.  Според служител на Службата за спешни ситуации, цитиран от Ройтерс, жертвите на територията на САЩ досега са 12 и броят им в близките часове вероятно ще нарасне. Според агенцията при навлизането си в северозападната част на Флорида на брега на Мексиканския залив, Майкъл е бил един от най-мощните урагани в историята на САЩ. Ветровете са достигали 250 км/ч и са надигали вълни до над 4 м, които са разрушили голям брой къщи край брега.", "date": "2018.10.12", "title": "Ураганът Майкъл остави 11 жертви, \nпреминавайки през няколко щата в САЩ"}
{"url": "https://www.24chasa.bg/novini/article/7098703", "text": "Вицепрезидентът Майк Пенс каза на ръководителите на три централноамерикански държави, че САЩ са готови да им окажат допълнителна икономическа помощ, ако положат повече усилия за овладяване на нелегалната имиграция, предаде АП, цитирана от БТА. Пенс благодари на президентите на Гватемала Джими Моралес и Хуан Орландо Ернандес на Хондурас и вицепрезидента на Салвадор Оскар Ортис за постигнатия напредък след първата им среща в Маями миналата година. \"Ако направите повече, аз съм тук, за да кажа от името на президента на Съединените щати и американския народ, че ние ще направим повече\", каза той при откриването на конференция в Държавния департамент във Вашингтон. Пенс обаче подчерта, че само през 2017 г. над 225 000 души от трите страни са се опитали да влязат нелегално в САЩ, което е повече от половината от всички нелегални мигранти, заловени по южната граница на САЩ. Той отбеляза, че има спад при арестите на салвадорци, но се увеличава броят на задържаните гватемалци и хондурасци. Вицепрезидентът на САЩ каза на тримата лидери, че най-добрият начин да постигнат икономически напредък е да заздравят отношенията си със САЩ, \"въпреки че страни като Китай се опитват да разширят своето влияние в района\". През септември Вашингтон повика дипломатическите представители на Салвадор, Панама и Доминиканската република, след като тези страни прекъснаха връзките си с Тайван, за да разкрият дипломатически отношения с Китай, припомни АП.", "date": "2018.10.12", "title": "САЩ: Централна Америка да овладее нелегалната миграция в замяна на повече помощи"}
{"url": "https://www.24chasa.bg/novini/article/7098721", "text": "Китайски учени разработиха технология, с която на бял свят се появиха мишлета, чиито родители са от един и същи пол, предаде Франс прес, цитирана от БТА. Тя е базирана върху модифицирани стволови клетки. Теоретично погледнато, методът, който повдига редица етични въпроси, може да доведе до нов подход за клониране на бозайници и дори за зачеване при хомосексуални двойки. Това е първият успешен метод в тази насоха. Предишните сходни опити завършиха с провал. В случаите с двойки женски мишки се родили 29 мишлета въз основа на 210 ембриона. Мишлетата доживели до напреднала възраст и се размножили нормално. Но мишлетата, заченати въз основа на генетичен материал от мъжки пол, оцелели едва 48 часа. Учените от Китайската академия на науките възнамеряват да извършат по-задълбочени изследвания, за да разберат каква е причината за това. Влечуги, земноводни и риби могат да се размножават при наличие на един-единствен родител, но при бозайниците този процес е по-сложен. При бозайниците едната половина от генома се наследява от майката, а другата - от бащата. По време на размножаването на бозайници някои гени са подложени на въздействието на специален механизъм. В съответствие с него експресията на наследеното от бащата копие на ген не е една и съща с тази на наследеното от майката копие на гена - едното е активно, за разлика от другото. За да заобиколят този механизъм и да създадат мишлета въз основа на гризачи от един и същи пол, учени под ръководството на Ци Чжоу от Китайската академия на науките са използвали хаплоидни ембрионални стволови клетки, които притежават единичен, а не двоен набор от хромозоми. След това модифицирали генетичния състав на клетките, преди да ги инжектират в миша яйцеклетка. Процесът се различавал в зависимост от това дали мишките са от женски или мъжки пол. \"Малко вероятно е тази технология да бъде тествана с хора в близко бъдеще\", заяви експертът Душко Илич от лондонския Кингс колидж, който не е участвал в изследването. Резултатите от него са публикувани в Cell Stem Cell.", "date": "2018.10.12", "title": "Родиха се мишлета, чиито родители са от един и същи пол"}
{"url": "https://www.24chasa.bg/novini/article/7098725", "text": "Столична община и Българското дружество за защита на птиците канят децата да се включат в съвместна инициатива за поставяне на къщички за птици в парка \"Княз-Борисова градина\", утре, от 11.00 ч. Това съобщиха от пресцентъра на Столичната община, цитирани от БТА. В рамките на събитието децата ще могат да участват в украсата на къщичките и да научат повече за навиците и начина на живота на птиците, които обитават парка. Събитието ще се състои на Алеята на птиците, в непосредствена близост до Астрономическата обсерватория на СУ \"Св. Климент Охридски\".", "date": "2018.10.12", "title": "Столичната община кани децата да поставят къщички за птици в Борисовата градина"}
{"url": "https://www.24chasa.bg/novini/article/7098724", "text": "Турският президент Реджеп Тайип Ердоган заяви днес, че сирийските кюрдски милиции Сили за защита на народа (СЗН) не са напуснали северния сирийски град Манбидж, което е в разрез с американско-турското споразумение, и Турция ще направи това, което е необходимо, предаде Ройтерс. В момента те копаят окопи в Манбидж. Какво означава това? Това означава - ние подготвихме гробовете си, елате и ни погребете, каза Ердоган по време на митинг в Южна Турция, предава БТА. Те казаха, че ще напуснат региона в рамките на 90 дни, но не го направиха. Ще направим това, което е необходимо, добави турският президент.", "date": "2018.10.12", "title": "Ердоган: Сирийските кюрдски Сили за защита на народа не са напуснали Манбидж"}
{"url": "https://www.24chasa.bg/novini/article/7098738", "text": "\"Как да подобрим качеството на атмосферния въздух в София?\" е предизвикателството, което екипът на Столична община отправя към предприемачи, иноватори и студенти тази есен, в рамките на международната инициатива Climathon, която ще се състои на 25 и 26 октомври. Това съобщиха от Столичната община /СО/. През 2018 г. подобряването на качеството на атмосферния въздух е приоритетна тема за Столична община, която изпълнява програма с над 100 мерки, насочени към ограничаване на основните източници на фини прахови частици, посочиха от СО. Извън това, което се изпълнява по План, общината е в готовност да работи за практическата реализация и на ефективни иновативни проекти. През 2018 г. Столична община е партньор на Cleantech Bulgaria и Climate-KIC в реализация на международната инициатива в България. Повече за самото предизвикателство и как да се включат желаещите в него, може да се намери на адрес: https://climathon.climate-kic.org/en/sofia Специално подбрано жури, ще селектира и награди най-доброто решение и екип. Събитието ще се състои в два последователни дни, като всеки екип ще получи менторски препоръки, както за цялостно формулиране на идеята в проект. Всички проекти ще бъдат представени пред жури, което в края на събитието ще определи победителя. Наградата за най-добрата идея за по-чист въздух, ще е директен достъп по най-голямото състезания за зелени бизнес идеи в света ClimateLaunchpad. Climathon в София ще се състои на 25 и 26 октомври в София Тех Парк, сграда Бизнес инкубатор.", "date": "2018.10.12", "title": "Столична община търси иновативни решения за подобряване качеството на въздуха"}
{"url": "https://www.24chasa.bg/novini/article/7098740", "text": "Правната комисия на Европейския парламент прие с голямо мнозинство становището по предложението за Регламент относно прозрачността и устойчивостта на оценката на ЕС на риска в хранителната верига. Докладчик от страна на ЕНП е българският евродепутат Емил Радев, съобщи БТА. Предложението цели по-голяма и по-строго регламентирана прозрачност на научните изследвания, свързани с хранителната верига, като същевременно гарантира обективността и независимостта на същите и подпомага научното сътрудничество на държавите-членки за по-добра обмяна на информация относно риска. По думите на Радев, един от основните проблеми е свързан именно с несигурността и ненадеждността на изследванията, свързани с оценката на риска за здравето на хората, животните и околната среда вследствие на наличието на даден продукт в хранителната верига. Като пример в това отношение може да се използва веществото глифосат, за което месеци наред не беше ясно дали е безопасно, а в Европейския парламент се обсъждаше удължаването на неговото разрешително за използване. Според докладчика на ЕНП, проблемът в подобни случаи е, че липсва достатъчно надеждна информация за всички рискове, които използването на дадени вещества или продукти може да крие за здравето на хората и за околната среда. „Когато проблемите, свързани с безопасността на храните и продуктите, са в пряка връзка с хранителната верига, то те имат огромно въздействие върху доверието на потребителите, стабилността на пазара, условията за иновации, инвестиции и пр. Именно поради това регулаторният режим в областта на безопасността на храните трябва да бъде достатъчно строг, за да гарантира надеждност и ефективност, като същевременно насърчава прозрачността, информираността и обмяната на данни и информация, свързани с оценката на риска между отделните заинтересовани страни“, коментира Емил Радев. Според него общественият интерес трябва да бъде поставен над частния, но с това не бива да се нарушават защитата на интелектуалните права или да се накърнява европейската конкурентоспособност. За тази цел трябва да има строги правила, които да защитават както здравето на хората, от една страна, така и да внимават правата относно поверителността на дадена категория данни на дружествата, когато такава е поискана и гарантирана по надлежния ред, да бъдат запазени.", "date": "2018.10.12", "title": "Емил Радев: Искаме прозрачност за риска в хранителната верига"}
{"url": "https://www.24chasa.bg/novini/article/7097361", "text": "Под псевдонима Синтия Мърфи руската шпионка Лидия Гуриева посещава училището по бизнес към Колумбийския университет. Мърфи-Гуриева бетонира позициите си, като издейства ключови парични средства за президентската кампания на Хилари Клинтън през 2008 г. Инструкциите от Москва според докладите на ФБР от 2010 г. са да “засили ежедневните си връзки със съучениците си, включително с професорите, които могат да помогнат при търсенето на работа и които ще имат (или вече имат) достъп до тайна информация. Подробно да като добавя своите предварителни заключения за потенциалните им слаби места, които може да са от полза за службите.” През последните месеци друга красива студентка в градски колеж на Източния бряг, старателно опитомила редица влиятелни личности и политически дейци, бе обвинена, че е руска шпионка и че приема заповеди от високопоставени служители в родината си. Мария Бутина, която тази пролет се дипломира като магистър по международни отношения от Американския университет във Вашингтон, се е докосвала до най-добрите оръжия на Националната оръжейна асоциация и се е стараела да получи достъп до кандидатите за президент от републиканците Скот Уокър и Доналд Тръмп (спечелил изборите през ноември 2016 г.). В средата на юли т.г. тя се обяви за невинна по обвиненията в заговор и шпионаж в полза на Русия. Ако обвиненията срещу Бутина се потвърдят, тя ще бъде Още от съветската епоха руските шпионки се възползват от липсата на мерки за сигурност в академичните среди, от сътрудничеството и отворените врати към правителството. Руските разузнавачки осъзнават, че днешният професор по международни отношения може да бъде утрешният съветник на държавния секретар и обратно. Въпреки че рискът е по-малък при събиране на тайни чрез кибершпионаж и хакерство, традиционните стратегии за разузнаване продължават да съществуват и изпращането на шпионки на училище е една от тях. В това отношение малко се е променило от 1938 г., когато Семьон Маркович Семьонов става първият съветски агент, който се записва в Масачузетския технологичен институт, и успява да осъществи контакти, ключови за краденето на научни тайни. Или от 1958 г., когато генералът от КГБ Олег Калугин влезе в журналистическото училище към Колумбийския университет. След дипломирането си, представяйки се за кореспондент на “радио Москва” в ООН, Калугин присъства на различни официални събития и разказва за тях в Москва. Особени овации той получава за конкретен свой доклад, изпратен след реч в Колумбийския университет за отношенията САЩ-СССР на Збигнев Бжежински (тогава професор, а по-късно съветник по сигурността на президента Джими Картър). Както споменатите руснаци така и Лидия Гуриева, и още 9 разузнавачи бяха напълно разкрити през 2010 г. Членовете на групата, наричана от руснаците Нелегалните, се признаха за виновни за шпионаж в полза на Русия и бяха незабавно депортирани от САЩ. Седем от тях бяха учили в американски университети, сред които “Харвард”, университетския център “Ню скуул” в Ню Йорк и Вашингтонския университет. Друга красавица от нелегалните е прочутата шпионка Анна Чапман. Тогава 28-годишната червенокоса рускиня притежавала онлайн бизнес с недвижими имоти на стойност 2 млн. долара и живела в луксозен апартамент в финансов квартал, твърди “Вашингтон пост”. Страницата ѝ във фейсбук е пълна с лъскави снимки, подходящи за фотомодел, а нюйоркският фотограф на светски партита Патрик Макмюлън я е снимал на сбирки на висшето общество като официалната вечеря на Фондацията на противопожарната служба на Ню Йорк и партито по откриването на изложбата на съвременно изкуство в Арсенала на САЩ, организирано от сп. Whitewall. Твърди се, че била примамена от агент под прикрие на ФБР в кафене в Манхатън, след което според прехванат телефонен разговор било казано, че е разкрита и трябва да напусне САЩ. Екстрадицията не пречи особено на красавицата да живее добре в Русия. През 2011 г. тя влиза в новото си амплоа - тв водеща на предаването “Тайните на света”. Понякога руските агенти заемат дипломатически длъжности в някое посолство или консулство. Много по-лесно, по-евтино и по-малко очевидно за разузнавачите обаче е да се представят за студенти и да се сближат с други студенти, отколкото да подмамят някого, които вече е на важна правителствена позиция. Агентите се промъкват незабелязано на лекции, семинари и в кафенета, където или с компютърния гений, седящ в съседство. Мария Бутина се записва в Училището по международни работи към Американския университет през лятото на 2016 г. Съсредоточава се в кибернетичната политика и става асистент в Университетския факултет по бизнес във Вашингтон. Неговият център за киберсигурност е създаден няколко години по-рано, за да осигурява “специални насоки към бордовете на директорите, висшите ръководители и други лидери, за да могат да вземат информирани решения за киберсигурността”. Едва на 28 г. Бутина вече се е насочила към сферата, в която ще рови за информация. Освен дейностите си в университета Бутина ухажва оръжейни активисти и влиятелни консерватори. Малко след като Клинтън призова Тръмп да признае поражението си на 9 ноември 2016 г. сутринта, Бутина директно Адвокатът на Бутина я оправда с обяснението, че тя просто се интересува от американската политика, а не е руски агент. В интервю за книгата “Училища за шпиони” на журналиста Даниел Голдън университетски професор от Източен бряг разказва как руското разузнаване се опитало да го вербува. На път за вкъщи, след като води лекция за контрола върху оръжията, руски дипломат се приближава до него и го кани на обяд. Професорът се усъмнява и звъни на ФБР. Бюрото потвърждава, че дипломатът е руски шпионин, и вербува преподавателя, правейки го двоен агент. През следващите две години руснаците и ФБР черпили професора, обеди над 10 пъти. С руските шпиони той вечерял в мексикански ресторанти, френски бистра и стекхауси - мястото никога не се повтаряло заради опасения от контранаблюдение. Руснакът винаги плащал в брой - банкноти по 100 долара. След това професорът се обаждал на ФБР, което го водело на обяд няколко дни по-късно и го разпитвало. руският агент окуражавал професора да търси работа в Държавния департамент или в Пентагона. След време обаче шпионинът се върнал в Москва и отношенията и шпионската кариера на професора се изпарили. Тенденцията за масово шпиониране и неизбежно разкриване очевидно не губи сила. “Шпиономания отново връхлетя Запада”, написа руският вестник “Известия” преди седмица, когато САЩ повдигнаха обвинения срещу 7 предполагаеми агенти на руското военно разузнаване заради кибератаки. Холандия обяви по-рано, че е експулсирала 4-ма от тези агенти с дипломатически паспорти през април, след като е осуетила действията им. Великобритания заяви, че Русия непрекъснато извършва хакерски атаки, а обвиненията бяха подкрепени от Белгия и Франция. Американските университети, все по-притеснени за финансовите си интереси, до голяма степен пренебрегват заплахата от чуждестранен шпионаж. Те се надпреварват да записват скъпоплащащи чуждестранни студенти и да откриват филиали в чужбина. Колумбийският не отмени издадената от него диплома на Синтия Мърфи, оказала се шпионка на име Лидия Гуриева. Школата за управление “Джон Кенеди” в Харвардския университет обаче отне магистърската степен на друг от разкритите и изгонени от САЩ през 2010 г. “нелегални” шпиони. Преди ареста Андрей Безруков живеел в САЩ, представяйки се за канадеца Доналд Хитфилд. Историята ще покаже дали университетът ще се отрече от Мария Бутина предвид факта, че той е помогнал толкова много в работата на руска шпионка.", "date": "2018.10.12", "title": "Млади рускини шпионират и вербуват в щатските университети"}
{"url": "https://www.24chasa.bg/novini/article/7098761", "text": "Европейската комисия призова днес да се сложи край на удължаването на граничния контрол в Шенгенското пространство, предаде Франс прес. \"Не мога да си представя Европа със затворени вътрешни граници, никога няма да позволим Европа да се върне към миналото си\", заяви еврокомисарят по миграцията Димитрис Аврамопулос на среща в Люксембург с вътрешните министри на 28-те държави членки на Европейския съюз. Дойде моментът да се сложи край на граничния контрол, заяви той. Самата Шенгенска зона обхваща 26 страни, някои от които не са в ЕС. Шест от тях въведоха през 2015 г. временен контрол по границите в Шенгенското пространство (Франция, Германия, Австрия, Дания, Швеция, Норвегия), използвайки правни механизми за временно отменяне на принципа за свободно движение в него, предава БТА. Повечето от тях оправдаха мерките с нелегалната миграция в ЕС, но изтъкват и опасения за сигурността, свързани с джихадистките атентати в някои европейски страни. Германия ще удължи контрола по границата с Австрия с още половин година, до 11 май, обяви днес вътрешният министър Хорст Зеехофер, цитиран от ДПА. \"Условията за премахване на контрола по вътрешните граници все още не са налице\", каза той и се мотивира с аргумента, че мигрантите лесно могат да се придвижват между страните от ЕС и че липсва контрол по външните граници на блока. Германското решение ще бъде официално представено пред ЕС по-късно днес. Същото решение взе и Дания, като се аргументира с терористични заплахи за сигурността, както и с необходимостта да бъдат контролирани мигрантските потоци. Страната започна да провежда избирателни стоп-проверки в началото на 2016 г. по границата си с Германия, както и на фериботните терминали. Франция и Австрия още по-рано обявиха намерението си да удължат срока за граничните проверки. Всички тези решения за продължаване обаче трябва да бъдат одобрени от Европейската комисия. Нейният подход е да се опита да прекрати вътрешните гранични проверки чрез значително укрепване на сигурността по външните граници на ЕС, отбелязва ДПА. \"Гражданите на Европа трябва да продължат да усещат свободата на свободно придвижване (в страните от Шенгенската зона)\", каза еврокомисарят по миграцията Димитрис Аврамопулос днес в Люксембург, където се провежда среща на вътрешните министри от Евросъюза. Те обсъждат предложението на Еврокомисията за увеличаване на граничните офицери на ФРОНТЕКС - Европейската агенция за гранична и брегова сигурност.", "date": "2018.10.12", "title": "Брюксел призова за спиране на контрола по вътрешните граници в Шенген"}
{"url": "https://www.24chasa.bg/novini/article/7098778", "text": "Турски съд постанови днес да бъде освободен от домашен арест американският пастор Андрю Брънсън. Съдът осъди пастора на три години затвор, но уточни, че той няма да прекара повече време зад решетките заради времето, което е излежал, предаде Ройтерс. Решението на съда означава, че Брънсън може да напусне Турция и да се върне в САЩ, предава БТА. Американският пастор Андрю Брънсън бе поставен под домашен арест през юли, след като прекара близо две години в затвор в Турция. Турските власти повдигнаха обвинения срещу пастора, че е действал в полза на мрежата на ислямския проповедник Фетхуллах Гюлен и на групировката Кюрдска работническа партия (ПКК). Случаят с американския пастор, съден в Турция по обвинения в тероризъм и шпионаж, стои в основата на дипломатическата криза между Анкара и Вашингтон.", "date": "2018.10.12", "title": "Освободиха от домашен арест американския пастор Андрю Брънсън"}
{"url": "https://www.24chasa.bg/novini/article/7098774", "text": "Председателят на НС на БСП Корнелия Нинова проведе работна среща с Н.Пр. г-н Ерик Рубин, извънреден и пълномощен посланик на САЩ в централата на БСП, съобщиха от пресцентъра на БСП. На нея бяха обсъдени двустранните отношения между България и САЩ, както и предизвикателствата пред България в национален и международен план. Корнелия Нинова запозна посланик Рубин с позициите и действията на БСП, с оглед на актуалната политическа ситуация в страната и в Европа. Председателят на БСП представи проекта „Визия за България” като платформа с политики, създадени от най-голямата опозиционна сила, който акцентира върху националната сигурност, борба с корупция, развитие на икономика, демографска криза, здравеопазване, образование и наука.", "date": "2018.10.12", "title": "Нинова представи \"Визия за България\" на американския посланик"}
{"url": "https://www.24chasa.bg/novini/article/7098795", "text": "Пожар избухна днес във високоскоростен влак от Кьолн за Мюнхен, което наложи евакуацията на всички 510 пътници, преди пламъците да обхванат два вагона и да ги унищожат напълно. Няма пострадали хора, предаде Ройтерс. Многотиражният вестник \"Билд\" съобщи, че полицай, който пътувал във влака, усетил дим и задействал аварийната спирачка, с което \"предотвратил катастрофа\", предава БТА. От компанията \"Дойче бан\" казаха, че линията между Кьолн и Франкфурт е затворена за движение и композициите ща бъдат отклонявани по обиколни маршрути, което ще увеличи с 80 минути пътуването.", "date": "2018.10.12", "title": "Пожар унищожи вагони на високоскоростен влак в Германия (Видео)"}
{"url": "https://www.24chasa.bg/novini/article/7098796", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Република Турция в България Н.Пр. д-р Хасан Улсой, съобщиха от пресцентъра на ГЕРБ. Двамата обсъдиха регионални въпроси, както и двустранните отношения между двете държави. Цветанов и посланик Улсой се обединиха около становището, че сътрудничеството между Турция и България е изключително ефективно и допринася както за ограничаването на миграционните потоци към Европа, така и за сигурността и стабилността в региона. Двамата споделиха и мнението, че съвместната работа за надграждане на контактите и партньорството в сферите на икономиката, търговията, туризма, културата, сигурността и редица други направления ще продължи, за да се разгърне целият потенциал на взаимнополезните добросъседски отношения. В рамките на разговора бе подчертан и положителният ефект от сътрудничеството на Турция по охрана на външната граница на ЕС.", "date": "2018.10.12", "title": "Цветанов говори с посланика на Турция за охраната на границата"}
{"url": "https://www.24chasa.bg/novini/article/7098804", "text": "Министър-председателят Бойко Борисов направи инспекция на път II-86 Пловдив-Асеновград. Премиерът разпореди да се създаде временна организация за движението по участъка, докато се извършват ремонтните дейности, както и да се контролира качеството на строителните материали, които се използват. Това съобщават от правителтсвената информационна служба. Общата стойност на проекта е малко на 24 милиона лева от Оперативна програма „Региони в растеж“. Със средствата се изгражда второ пътно платно и рехабилитация на съществуващото, с което отсечката ще се разшири до автомагистрален габарит. Участъкът преминава през територията на общините Пловдив, Куклен и Асеновград. Целта е да бъде осигурен бърз транспортен достъп на жителите от общините Куклен и Асеновград и област Смолян до автомагистрала „Тракия“.", "date": "2018.10.12", "title": "Борисов разпореди организация за движението на пътя Пловдив-Асеновград (Снимки, видео)"}
{"url": "https://www.24chasa.bg/novini/article/7098468", "text": "На 20.09.2018 г., около 18.30 часа, в гр. София, на спирка на градския транспорт на пл. „Руски паметник“, мъж извършил непристойни действия, грубо нарушаващи обществения ред и изразяващи явно неуважение към обществото. Извършителят притеснил с поведението си малолетна - застанал пред нея и чрез нецензурни реплики се опитал да я склони към сексуални действия, като същевременно опипвал с ръце панталона си. Това съобщиха от СДВР. В хода на разследването е установено, че извършител на описаното по-горе деяние е лицето А. Щ. /58г./. На същият е повдигнато обвинение за престъпление по НК. Предвид високата обществена опасност на деянието и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС за разглеждане на искане за вземане спрямо него на мярка за неотклонение „Задържане под стража“.", "date": "2018.10.12", "title": "Мъж се опипвал пред малолетна на спирка в София, задържаха го"}
{"url": "https://www.24chasa.bg/novini/article/7098487", "text": "По последна информация Северин ще бъде екстрадиран най-вероятно с германски полицаи с полет от Хамбург до София, а там ще бъде поет от българските власти, които ще го прехвърлят в Русе. Екстрадирането може да се извърши с полиция на изпълняващата държава или на изискващата държава, като и в двата случая разходите се поемат от българската страна. Решението на съда в Целе за екстрадиране вече е предадено на България и още този уикенд Северин се очаква да пристигне в София. Северин Красимиров, който бе задържан в Германия по обвинение, че е изнасилил и убил журналистката Виктория Маринова в Русе, е признал частично вината си. Това съобщи прокурор Бернд Колкмайер от прокуратурата в град Целе, където се намира арестантът. Пред германския съд Северин твърди, че сутринта на 7 октомври, в парк край Дунав в Русе, под влиянието на алкохол и наркотици се е скарал с непозната за него млада жена, ударил я е силно в лицето и я е блъснал в храстите. Той отрича да я е изнасилвал. Не е възнамерявал и да я убива, цитира още прокуратурата твърденията на Северин. „Въз основа на показанията му няма основание да се смята, че има политически мотив в убийството“, заяви още германската прокуратура.", "date": "2018.10.12", "title": "Германски полицаи екстрадират Северин още този уикенд?"}
{"url": "https://www.24chasa.bg/novini/article/7098476", "text": "Международната космическа станция (МКС) може да остане без екипаж - предвиден е режим на консервация, но специалистите ще се постараят това да бъде избягнато, заяви на пресконференция изпълнителният директор на Роскосмос по пилотираните програми Сергей Крикальов, цитиран от ТАСС, предаде БТА. \"Теоретично погледнато, МКС може да остане без екипаж - каза той. - Предвиден е подобен, безпилотен режим. Ще направим всичко възможно това да не бъде допуснато, защото станцията е предназначена за пилотиран режим на работа. Предвидена е процедура за консервацията й. Тази поцедура обаче е нежелателна и ще се постараем да я избегнем.\" По думите му, е възможно полетът на работещия в момента на МКС екипаж да бъде удължен с няколко дни, но не и за дълго. Изстрелването на товарния кораб \"Прогрес МС\" към МКС може да бъде отложено заради  . При това стартът на следващия пилотиран кораб \"Союз\" може да се състои по-рано от първоначалния срок. \"Възможно е да променим датата на изстрелването на следващия товарен кораб, може би ще ускорим стартирането на следващия \"Союз\" - в момента се обсъждат различни варианти на програмата\", отбеляза Крикальов. Непосредствена причина за аварията със \"Союз-ФГ\" станал сблъсък на елементи при отделянето на първата и втората степен на ракетата-носител. Окончателна версия още няма.", "date": "2018.10.12", "title": "След аварията с руската ракета, МКС може да остане без екипаж"}
{"url": "https://www.24chasa.bg/novini/article/7098497", "text": "Трима мъже, на възраст 29, 33 и 42 години, са задържани в хода на предприетите вчера действия от служители на сектор „Наркотици“ в ГДНП и техни колеги от ОДМВР-София, съобщиха от пресцентъра на МВР. В рамките на операцията, в къща в с. Владиславци, криминалистите открили засадени 84 растения, дали характерна реакция на канабис при направения полеви тест. На място били задържани и тримата мъже. В хода на процесуално-следствените действия на територията на община Драгоман и град София са претърсени още четири адреса, ползвани от задържаните. Иззети са електронни везни, 15 кг марихуана, 1,5 кг амфетамин, 50 таблетки екстази, пари, златни накити и оръжие. По случая е образувано досъдебно производство за отглеждане на наркотични растения с цел разпространение. Работата по документирането му продължава под наблюдението на Окръжна прокуратура - София.", "date": "2018.10.12", "title": "Откриха засаден канабис в къща в софийско село, арестуваха трима"}
{"url": "https://www.24chasa.bg/novini/article/7098505", "text": "Министър Младен Маринов представи българската позиция по темата „Миграция – актуално състояние“ в рамките на Съвета „Правосъдие и вътрешни работи” в Люксембург, съобщиха от МВР. Това е първият ми Съвет като министър на вътрешните работи, но темата която обсъждаме, не е нова за мен. Тя беше постоянно във фокуса на вниманието ми в качеството на ръководител на професионалния полицейски състав на министерството. Отговорът на миграционните предизвикателства – настоящи и бъдещи, трябва да е комплексен, структуриран и координиран. Ще продължим да подкрепяме намирането на дългосрочно решение. Поддържаме необходимостта от цялостен подход към миграцията. Задачата ни е да намерим баланса между солидарност и отговорност, заяви българската позиция по темата министър Маринов. Младен Маринов взе отношение по предложението за регламент за изменение на Регламента за европейската гранична и брегова охрана. “Подкрепяме засилване ролята на Агенцията в областта на връщането, както и създаването на по-широки възможности за сътрудничество с трети страни. Във връзка с идеята за създаване на постоянен корпус от 10 000 служители, българският министър на вътрешните работи посочи, че това е съществен въпрос, който изисква задълбочено и детайлно обсъждане, като уточни, че увеличаването на състава може да бъде постепенно. Във връзка с предложението за Многогодишна финансова рамка министър Маринов посочи, че е важно е да се предвиди справедливо разпределение на средствата, при отчитане на ситуацията в държавите членки. Той оцени като положителен представения от Комисията проект на изменение на Директивата за връщането.", "date": "2018.10.12", "title": "Министър Маринов: Поддържаме необходимостта от цялостен подход към миграцията"}
{"url": "https://www.24chasa.bg/novini/article/7098523", "text": "Търси се вариант да се допълнят условията и да се удължи срокът за кандидатстване в конкурса за разработване на концептуален архитектурно-градоустройствен проект за площад \"Света Неделя\". Това посочи кметът на София Йорданка Фандъкова пред журналисти, предаде БТА. Днес кметът Фандъкова и главният архитект на столицата Здравко Здравков се срещнаха с представители на Камарата на архитектите. На нея са били обсъдени исканията на архитектите да се променят условията на конкурса, така че повече участници да могат да се включат в него. Имаше предложения за промени по-скоро в условията за допускане на кандидати, за разширяване на тези условия, с което арх. Здравков се съгласи и се договориха за нова работна среща в понеделник, за да изчистят тези предложения, каза кметът и допълни, че задачата, която е дала на арх. Здравков е, ако има юридическа възможност да не се прекратява конкурсът, а да се допълнят условията и да се удължи срокът. В момента крайният срок за предаване на оферти в конкурса за възстановяване, обновяване и изграждане на площад \"Света Неделя\" и прилежащите му публични пространства е 18 октомври. Носителят на първа награда в надпреварата ще бъде поканен за договаряне със Столична община за изготвяне на технически и работен проект. Кметът Фандъкова изрази надежда тази нова среща да има успешен резултат - да има само допълване на конкурсните условия и срокът да бъде удължен.", "date": "2018.10.12", "title": "Искат да удължат срока за кандидатстване за проекта за площад \"Света Неделя\""}
{"url": "https://www.24chasa.bg/novini/article/7098519", "text": "57-годишен мъж от смолянското село Стража почина на място в търговски обект в курорта Пампорово. Около 01.20 ч. в РУ-Чепеларе е получен сигнал от 27-годишна жена от Пловдив, управител на търговски обект в Пампорово, че гост в обекта, качвайки се по вътрешна стълба, пада и почива на място. При извършения оглед първоначални данни за насилствена смърт не са установени. Починалият е имал сърдечни проблеми. Същата вечер е бил в компания и пил алкохол, но едва ли той е причина за смъртта му, коментираха запознати. Тялото е транспортирано в смолянската болница за аутопсия. По случая е образувано досъдебно производство.", "date": "2018.10.12", "title": "Мъж умря на стълбище в търговски обект в Пампорово"}
{"url": "https://www.24chasa.bg/novini/article/7098528", "text": "Трима млади етрополци са задържани във връзка с побой. Около 1 часа на 11 октомври 26-годишен мъж от Етрополе съобщил в полицейското управление, че негови познати са му нанесли побой и са му отнели мобилен телефон, съобщиха от МВР. Полицейските служители изяснили, че група младежи, сред които и тъжителят, са употребявали алкохол на автобусна спирка в кв. \"Осем\", между тях е възникнал скандал, прераснал в сбиване, при което на 26- годишния са били причинени леки телесни повреди. При извършения оглед на местопроизшествието е открит соченият за отнет мобилен апарат. Тримата извършители - на 17, 28 и 29 години от Етрополе, са задържани за срок до 24 часа. По случая е образувано досъдебно производство.", "date": "2018.10.12", "title": "Задържаха трима млади етрополци за побой"}
{"url": "https://www.24chasa.bg/novini/article/7098527", "text": "Столични полицаи, съвместно със служители на столичната митница, иззеха 4000 литра дизелово гориво, предлагано за продажба незаконно, съобщиха от пресцентъра на МВР. На 10 октомври, при полицейска операция по противодействие на престъпления с акцизни стоки, служители от отдел \"Икономическа полиция\" при СДВР установили, че в землището на Банкя се предлага дизелово гориво без платен акциз. В хода на проверката било изяснено, че горивото се предлагало за продажба от стационарна цистерна с монтиран пистолет за зареждане и поставен брояч, без регистрационни табели и двигател. Непосредствено да нея било паркирано и товарно моторно превозно средство. В цистерната имало 3000 литра течност с характерната за дизелово гориво миризма, а в пластмасов съд в товарната част на автомобила - още 1 000 литра от същата течност. Със съдействие на служители от столичната митница горивото е иззето и транспортирано до данъчен склад. Преустановено е разпространението на дизеловото гориво без платен акциз. Работа по случая продължава.", "date": "2018.10.12", "title": "Иззеха 4000 литра дизелово гориво, продавано незаконно край Банкя"}
{"url": "https://www.24chasa.bg/novini/article/7098490", "text": "Обявена е нова обществена поръчка за допълнително проектиране и строителство на пътя Мездра – Ботевград. Това обяви министърът на регионалното развитие и благоустройството Петя Аврамова при участието си в редовния парламентарен контрол. Тя уточни, че процедурата е разделена на два лота, след като обясни причините за прекратяване на предишната процедури. По предварителни оценки между 39 и 43 млн. лв. са необходими за ремонт, реконструкция и рехабилитация на третокласния път Юговски разклон – Лъки /III-861 (Бачково – Хвойна) – Югово – Лъки – Джурково – местност Здравец – местност Момина вода – местност Рожен (Чепеларе – Соколовци) в община Лъки, информира също регионалният министър в отговор на въпрос. Разработеният технически проект предвижда уширяване на пътя, отводняване и укрепване на откосите. Предстои той да бъде внесен за разглеждане от експертен съвет. Ще се търсят възможности за поетапно осигуряване на необходимите средства от бюджета на Агенция „Пътна инфраструктура“ през 2019 и 2020 г. Имаме уверението на изпълнителя, че ще спази сроковете в сключения договор за ремонт на моста над р. Ботуня край с. Краводер на първокласния път Монтана – Враца, информира регионалният министър. За ремонта от бюджета на Агенция „Пътна инфраструктура“ се инвестират близо 690 хил. лв. Към момента са изпълнени 65% от ремонтните работи. Ремонтът на съоръжението трябва да приключи до края на месец октомври. Дотогава трафикът се осъществява по обходни маршрути, които са в добро състояние. Към момента регионалните прединвестиционни проучвания са готови. Завършва работата и по идейните проекти за линейната инфраструктура. В процес на съгласуване и одобрение от общинските администрации са подробните устройствени планове – парцеларни планове за водопроводите и колекторите, които са с трасета извън регулираните територии, съобщи още министър Аврамова. Съгласно условията на финансиращата програма бенефициенти ще са ВиК операторите. МРРБ ще предостави РПИП на ВиК операторите, които имат ангажимента да съгласуват проектните предложения с асоциациите по ВиК. Министърът посочи, че мерките и проектите, които ще бъдат изпълнени със средства на програмата са представяни регулярно пред представителите на асоциациите по ВиК и затова очаква експедитивност в процеса на съгласуване и подаване на проектни предложения към Управляващия орган на Оперативна програма „Околна среда 2014-2020 г.“. Крайният срок за кандидатстване по процедурата е април 2019 г. и отбеляза, че всички стъпки по изпълнение на инвестициите във ВиК инфраструктура през този програмен период са съгласувани с Европейската комисия.", "date": "2018.10.12", "title": "Обявиха обществената поръчка за пътя Мездра - Ботевград"}
{"url": "https://www.24chasa.bg/novini/article/7098520", "text": "30-годишен рецидивист е задържан за кражба от лек автомобил в жк \"Люлин\", съобщават от прокуратурата. Около 2 часа в четвъртък А. Петров счупил предното стъкло на паркиран пред блок \"Мерцедес\" и отмъкнал радиото, 2 флашки и други вещи на собственичката.  Задържан е още същия ден от полицията. Петров е осъждан няколко пъти за кражби. Задържан е за три денонощия от прокуратурата. Държавното обвинение ще иска постоянен арест от съда. Ако бъде осъден го чакат от 3 до 15 г. затвор.  Рецидивистът се разследва и за други кражби от автомобили в \"Люлин\", научи \"24 часа\". Същата нощ в квартала е разбито и задно стъкло на стар автомобил - кобми, видя репортер на медията. И от нея липсват вещи, както и при кражбата от мерцедеса, обран от А.Петров. ", "date": "2018.10.12", "title": "Арестуваха рецидивист, разбивал коли в \"Люлин\""}
{"url": "https://www.24chasa.bg/novini/article/7098557", "text": "С разпит на свидетели започна съдебното следствие по дело за грабеж, придружен с опит за убийство. Подсъдим е 19-годишният Стивън С. от село Росица, срещу когото е повдигнато обвинение за това, че през нощта на 12 август 2017г. е отнел от 79-годишен мъж от същото село две кутии цигари, като употребил за това сила. Грабежът бил придружен с опит за убийство, твърди прокуратурата. Според обвинителния акт, младежът влязъл в дома на потърпевшия и му нанесъл множество силни удари по главата и тялото. След побоя пострадалият останал да лежи на пода в дома си, а подсъдимият взел намиращите се на масата две кутии цигари, едната от които била наполовина празна и тъй като не успял да открие пари си тръгнал. В хода на разследването било установено, че общата стойност на отнетите чрез употреба на сила вещи възлиза на 7.35 лева. Възрастният мъж бил намерен на сутринта от негов родственик, който го открил на пода окървавен и неконтактен. В много тежко състояние пострадалият бил приет за лечение в добричката болница. Според изготвената в хода на разследването съдебно-медицинска експертиза, вследствие на побоя животът на възрастния мъж е бил в реална опасност и той е оцелял само благодарение на оказаната му навременна високоспециализирана медицинска помощ. През септември пострадалият бил изписан от болница и настанен в хоспис, където постепенно започнал да се възстановява. По време на досъдебното производство обаче мъжът е починал, като причина за смъртта му била заболяване - внезапна сърдечна смърт. Двама наследници на пострадалия са конституирани като частни обвинители и граждански ищци в процеса. Съдът допусна за съвместно разглеждане с наказателното дело предявените от тях граждански искове в размер на 2400 лв. и 3799.26 лв., представляващи обезщетение за причинени от деянието на подсъдимия имуществени вреди, заедно с лихвите и сторени по делото разноски. Делото се гледа от разширен съдебен състав от двама съдии и трима съдебни заседатели, тъй като подсъдимият е обвинен в престъпление, за което се предвижда наказание лишаване от свобода за срок от 15 до 20 години, доживотен затвор или доживотен затвор без замяна.", "date": "2018.10.12", "title": "Съдят 19-годишен, опитал да убие пенсионер за 2 кутии цигари"}
{"url": "https://www.24chasa.bg/novini/article/7098578", "text": "Министър Лиляна Павлова участва днес в Деветата конференция за правителствени комуникации в Югоизточна Европа 2018: \"Отвъд географията: Европейците в търсене на споделена идентичност\", която се провежда в Сараево, съобщи пресцентърът на министерството за Българското председателство на Съвета на ЕС 2018. Министърът за Българското председателство бе основен лектор в панела: \"Изграждане на мостове за общо европейско бъдеще: Как правителствата могат успешно да комуникират присъединяването към ЕС?\", като по време на дискусиите бяха обменени мнения и опит с високопоставени участници от публичния сектор от страни от Югоизточна Европа. \"Обсъдихме как можем да направим по-ефективна комуникацията с гражданите от страните от региона на Западните Балкани по отношение процеса на разширяване на ЕС и как това може да помага на правителствата да създават по-добри политики, които са по-приспособени към действителните нужди, очаквания или притеснения на хората\", заяви министър Павлова. Тя благодари на г-н Огнян Златев, ръководител на Представителството на ЕК в България, за поканата и възможността да участва в интересните дебати. \"Използвайки думата ,,мост'' като метафора за свързаност и обединение, все пак трябва да имаме предвид, че ,,изграждането на мостове'' за общо европейско бъдеще не е лесна задача. Освен очевидната необходимост от свързване на територията чрез изграждане на базова инфраструктура, процесът изисква споделяне на общи ценности между хората, както и разбиране от страна на гражданското общество, че процесът на трансформация, свързан с интеграцията в ЕС, зависи от тях и тяхната активност при вземането на управленски решения\", заяви министър Павлова. Тя добави, че изграждането на мостове в нашите умове и сърца, в допълнение към свързването на териториите, е в основата на добрите съседски отношения и именно това е същността на европейския интеграционен модел. \"Когато започнахме дискусиите по приоритетите на Българското председателство и обявихме, че се стремим то да бъде ,,Балканско\", често срещахме скептично отношение и мнение, че не е време за тази тема, тъй като самият ЕС има за решаване редица вътрешни проблеми и задачи\", сподели пред участниците във форума министър Павлова. Тя подчерта обаче, че през цялото време се е работило с вярата, че моментът е напълно подходящ и че сега е правилното време за темата за европейската перспектива и свързаност на Западните Балкани. Така те бяха поставени високо в дневния ред на ЕС по време и чрез Българското председателство, но бе осигурена и приемственост от следващите председателства и следващата ЕК. \"Несъмнено от особена важност е устойчивият и непоколебим ангажимент от страна на ЕС към страните от Западните Балкани, който бе препотвърден по време на Срещата на върха ЕС-Западни Балкани, състояла се в София, докато страната ни председателстваше Съвета на ЕС. Но ние търсехме и практическото измерение, насочено директно към подобряване начина на живота на гражданите от региона\", заяви при изказването си на форума в Сараево министър Павлова. Тя подчерта, че в резултат на тези усилия и на личния ангажимент на българския премиер г-н Бойко Борисов, на Срещата на върха на 17 май т.г. бе одобрен т.нар. ,,Софийски дневен ред''. Чрез него бяха определени ключови сфери за сътрудничество и проекти за инвестиции, в това число подкрепа за върховенството на закона, засилване на ангажимента на ЕС за сигурността и миграцията, подкрепа за социално-икономическото развитие с акцент върху младите хора чрез програмата ,,Еразъм +'', повишаване на свързаността (транспортна, енергийна, дигитална), или казано с други думи - ангажимент към изграждането на стабилни мостове. \"Създаването на работни места, насърчаването за придобиване на уменията на бъдещето - предприемачески и дигитални, несъмнено ще създадат перспективи за хората от региона и ще помогнат в процеса на разясняване на това какво ни дава ЕС като възможности. Трябва да се научим да представяме, да споделяме по по-добър начин европейските ценности, но и да промотираме богата култура на всички хора в Европа\", каза още министър Павлова. Тя завърши изказването си с посланието да се обръща специално внимание на младите хора, защото те са утрешните лидери и утрешните пазители на нашите ценности. \"Трябва да ги насърчаваме по всички възможни начини да бъдат активни участници в обществения живот, защото не можем да имаме ефективни институции и реформи без жизнеността и ентусиазма на младите хора\", п", "date": "2018.10.12", "title": "Павлова: Свързаността на Западните Балкани минава през умовете и сърцата"}
{"url": "https://www.24chasa.bg/novini/article/7098574", "text": "Кремъл споделя безпокойството на Руската православна църква от , заяви пред журналисти прессекретарят на руския президент Дмитрий Песков, цитиран от ТАСС, предаде БТА. Кремъл обаче не се намесва в междуцърковните дела, добави той. Знаем за твърдата и последователна реакция на Руската православна църква срещу решенията, оповестени вчера от Константинопол. Неведнъж сме казвали,че сме крайно притеснени от това, че се планира предприемането на стъпки, които могат да доведат до разкол в православния свят, посочи Песков. Той подчерта, че Русия е готова с политико-дипломатически мерки да защитава интересите на православните в Украйна, ако Киев не успее да удържи радикалите. \"В случай, че развиващите се събития доведат до противоправни действия, Русия, разбира се, както навсякъде е защитавала интересите на руснаците и на рускоезичните, и в този случай, както неведнъж е казвал президентът Владимир Путин, Русия ще защити действията на православните. Това е абсолютно обоснована и разбираема позиция\", каза Песков. На уточняващ въпрос по какъв начин Москва е готова да защитава интересите на православните в Украйна, говорителят на Путин отвърна кратко: \"Изключително с политико-дипломатически мерки\". А после добави, че това ще се наложи само \"ако украинските власти наистина не успеят да удържат ситуацията в рамките на правото, ако този процес приеме някакви уродливи, насилствени прояви.", "date": "2018.10.12", "title": "Русия: Ще защитим православните в Украйна, ако не успее да обуздае радикалите"}
{"url": "https://www.24chasa.bg/novini/article/7098586", "text": "Единствените ми претенции към строителните компании са били качество и срок на изпълнение. Затова съм възложил на шефа на АПИ Светослав Глосов, спазвайки закона, да намери форми още днес да извади \"Джи Пи груп\" от конкурсите с европейско или държавно финансиране.  Това заяви в мулдавския манастир \"Св. Петка\" премиерът Бойко Борисов.  Той добави, че докато към фирмата има подозрения за нарушения, тя не трябва да участва в проекти с европари.  \"Проверки ще има навсякъде. Ако някой си бърка асфалта не така както трябва, а има фирми за надзор и компетентни органи, и те са го проспали, прокуратурата да ги обвини и да ги вкара в затвора\", отсече премиерът.  По думите му неговата политическа воля стига до там, всеки, който е заподозрян и срещу него тече разследване, да бъде изваден от конкурсите.  Премиерът обеща на пловдивския митрополит Николай, че следващата сряда ще предложи на министерския съвет да бъдат отпуснати 600 хил. лева за духовната семинария в града. Отделно около 3 млн лева поетапно ще дава кабинетът за цялостното възстановяване на мулдавския манастир. В сумата се включва прокарване на водопровод към обителта и реконструкция на пътя до нея. ", "date": "2018.10.12", "title": "Борисов: Вадим \"Джи Пи Груп\" от конкурсите с евро и държавни пари (Снимки, видео)"}
{"url": "https://www.24chasa.bg/novini/article/7098613", "text": "Американският посланик Ерик Рубин бе забелязан от \"24 часа\" да влиза на \"Позитано 20\" преди минути. Той има среща със соцлидерката Корнелия Нинова. От екипа на Нинова не разкрика каква е темата за разговора, но обясниха, че е част от регулярните й срещи с посланици и отдавна уговорена. Очаквайте подробности. ", "date": "2018.10.12", "title": "Американският посланик влезе при Нинова"}
{"url": "https://www.24chasa.bg/novini/article/7098223", "text": "Като хибридна атака спрямо българските институции определи Цветан Цветанов първите реакции след убийството на журналистката Виктория Маринова в Русе. Бяха подведени и много от политиците, с които ние и сме в изключително добро отношение, но те направиха много бързо разграничаване от първоначалните си постове и подкрепиха правителството и усилията му за разкриване на това престъпление, коментира председателят на ПГ на ГЕРБ и на вътрешната комисия в парламента. А това се дължало на партньорството и доверието, което страната ни е изградила с европейските ни партньори. Реакциите от достойните представители на европейските институции бяха ясен знак с позицията им, че това е всъщност една форма на извинение и подкрепата, която дадоха на правителството и институциите, коментира Цветанов. Той разкритикува организаторите на протестите, че така не се прави политика - като очернят страната ни да печелят политически дивиденти. Не се правят така, защото може един ден на тези хора да им се наложи да управляват, какъв подход тогава биха приели. По повод напрежението в Русе Цветанов обясни, че институциите полагат максимални усилия, за да неутризират подобни явления. За съжаление политиците понякога са тези, които провокират и подкрепят подобни неща да се случват в някои точки в страната. Нека да бъдем разумни и не слагаме разделение между това, че единият етнос прави повече тежки престъпления от другия, призова Цветанов. И напомни за убийството на Яна от Чеци. Нека не правим подобно разделение и да не си създаваме проблеми в държавата, допълни той. Има свобода на словото, но трябва да се поддържа и журналистическа, е политическа хигиена, отговори Цветанов на въпрос дали БСП стои зад реакциите на Европа по повод убийството на Маринова. И чисто в човешки план неща да бъдем хора, които се въздържаме от коментари, преди да е завършил поне началния етап на разследването, призова той.", "date": "2018.10.12", "title": "Първите реакции след убийството в Русе - хибридна атака спрямо институциите, смята Цветанов (Видео)"}
{"url": "https://www.24chasa.bg/novini/article/7098218", "text": "Агенция \"Пътна инфраструктура\" (АПИ) ще започне процедура за изготвяне на проект за консервация и реставрация на част от археологическите обекти на АМ \"Струма\" край Покровник, които имат експозиционна стойност, съобщиха от пътната агенция. Това е възможно след като агенцията е получила от Специализирания експертен съвет за опазване на недвижимите културни ценности указание, с което се предписва преместване на римската фамилна гробница и раннохристянската църква в проучения участък. На място ще бъдат запазени частите от римската вила и баня, които са извън трасето на магистралата, уточниха от АПИ. След като проектът за консервация и реставрация бъде готов, той ще бъде съгласуван от Националния институт за недвижимо културно наследство и положително становище ще трябва да даде и Министерството на културата. Строителството на Лот 3.1 от автомагистрала \"Струма\", в участъка на археологическия обект, ще продължи след приемането на тези дейности от компетентните институции, се посочва в съобщението от АПИ.", "date": "2018.10.12", "title": "Започва подготовка за консервацията на археологическите обекти на \"Струма\""}
{"url": "https://www.24chasa.bg/novini/article/7098263", "text": "Румъния и Хърватия, които са първата и третата държава от следващата тройка на председателството на Съвета на ЕС, официално са обявили, че ще продължат по приоритета за европейската интеграция за страните от Западните Балкани. Така отговори заместник министър-председателят по правосъдната реформа и министър на външните работи Екатерина Захариева на днешния парламентарен контрол на въпрос относно политиката по разширяване на Европейския съюз. Тя допълни, че австрийското председателство на Съвета на ЕС в момента провежда редица инициативи, свързани с европейската перспектива на страните от Западни Балкани, предаде БТА.  От началото на годината досега е имало над 20 срещи с министрите на външните работи на страните от Западните Балкани, посочи българският външен министър. Захариева изтъкна, че след Българското европредседателство на Съвета на ЕС, страната ни е участвала в Берлинския процес и в срещата в Лондон, където отново основна тема е била как да се подпомогне бъдещото присъединяване на страните от Западните Балкани към ЕС. След това, по време на австрийското председателство, е имало и неформален съвет, свързан с европейската перспектива на тези страни. В четиристранен формат - България, Гърция, Хърватия, Румъния, който е по инициатива на България и се провежда традиционно по време на сесия на Генералната асамблея на ООН, е било обсъждано как процесът на евроинтеграция на страните от Западните Балкани да стане по-бърз и устойчив. Тези въпроси се обсъждат и на други формати - България, Румъния, Гърция, Сърбия, като следващата среща на високо ниво ще бъде в България. След по-малко от месец предстои четиристранна среща между България, Гърция, Република Македония и Албания, добави Екатерина Захариева. Тя изтъкна, че най-много проекти се финансират в страните от Западните Балкани.", "date": "2018.10.12", "title": "Румъния и Хърватия ще продължат европейската интеграция за страните от Западните Балкани"}
{"url": "https://www.24chasa.bg/novini/article/7098282", "text": "Ново нарушение на гръцкото въздушно пространство от турски самолет е било регистрирано днес, съобщава \"Катимерини\", цитирана от БТА.  Турски учебен самолет Т-38 е навлязъл в зоната за полетна информация на Атина в 11:52 часа и е прелетял над остров Панагия. Една минута по-късно той е излязъл от гръцкото въздушно пространство и се е отдалечил на изток от остров Хиос.                                                                                                                                                                                                                                                                                                                                                                                                                                                                                                                                                                                                                                              ", "date": "2018.10.12", "title": "Турски учебен самолет е нарушил \nвъздушното пространство на Гърция"}
{"url": "https://www.24chasa.bg/novini/article/7098266", "text": "Сключването на договор обикновено става не по-рано от 5-6 месеца след избор на доставчик на изтребители, посочи командирът на Военновъздушните сили генерал-майор Цанко Стойков пред журналисти, цитиран от БТА. На въпрос дали би се ангажирал с времеви диапазон кога най-рано може да бъде сключен договор в процедурата за придобиване на нов тип боен самолет, командирът на ВВС отговори, че по опита на други страни, които напоследък работят по изготвянето на такива договори, личните му наблюдения са, че това става не по-рано от 5-6 месеца след като бъде направен изборът. Най-рано, което е записано и в пътната карта за придобиване на нов боен самолет, армията ни може да има такъв 24 месеца след сключване на договор. Кога ще има сключен договор обаче е въпрос, който по думите на ген. Стойков засяга група, която ще бъде назначена специално за сключването на такъв договор. Обикновено това става след като завърши работата на междуведомствената група, има и политико-военен направляващ апарат, който също ще трябва да свърши своята работа след като ние завършим работата на групата, обясни той. Окончателният протокол ще бъде завършен след като бъде направена крайната аранжировка и завърши работата на двете групи - съвместната междуведомствена група и политико-военния направляващ апарат. Протоколът е въпрос, който трябва да бъде решен, утвърден и изпратен от министъра на отбраната и министъра на икономиката до министър-председателя. Оттам нататък има политическо решение и назначаване на група или на някакъв съвет, който трябва да работи по конкретен договор, обясни ген. Стойков. \"Е, 100 процента може би ще отнеме доста време\", коментира Стойков въпрос кога най-рано българските пилоти могат да преминат напълно на новия изтребител. В началото ще има малка група, която ще се обучи, след което те ще се върнат и, на базата вече на доставените самолети, ще обучат и останалите летци до пълна оперативна готовност за носене на дежурство и изпълнение на други задачи. Това е период, който очакваме да продължи около 4-5 години заедно с доставката, и може би в най-оптимистичен аспект това да стане на четвъртата-петата година от сключване на договора, коментира командирът на ВВС. Попитан не се ли притеснява, че нещата се бавят и до края на годината няма да има договор, Стойков заяви, че времето не го притеснява толкова много, а по-важното е да се направи аргументиран избор, който след това да бъде достатъчно добре договорен с доставчика. Това е моята цел като председател на групата, а и очакванията ми от последващите дейности на по-високо държавно ниво, коментира командирът на ВВС. Дни преди празника на авиацията и ВВС, и 106-ата годишнина от първия боен полет, генерал-майор Цанко Стойков се срещна с ветерани от военната авиация в Националния военноисторически музей.", "date": "2018.10.12", "title": "Сключваме договор за изтребителите 5-6 месеца след избора на доставчик"}
{"url": "https://www.24chasa.bg/novini/article/7098327", "text": "Полското правителство заяви, че налага вето на приемането на годишния доклад, свързан с основополагащата Харта на основните права на Европейския съюз, защото не призовава към закрила на християните и евреите от религиозна дискриминация, предаде Асошиейтед прес, цитирана от БТА.  Решението на министъра на правосъдието Збигнев Жобро да се противопостави на последния доклад по прилагането на Хартата на основните права на ЕС означава, че той няма да събере единодушните гласове на страните членки, което е условие, за да бъде приет. Ветото е част от редица спорове между сегашното консервативно полско правителство и лидери от ЕС за основни ценности. Полският министър на правосъдието каза, че се е обявил против, защото предложеният доклад специално подчертава нуждата от закрила на хората от ЛГБТ общността, децата и жените мигранти, но не споменава и дума за християните и евреите. Европейската комисия публикува от 2010 г. годишни доклади за това как се прилага Хартата в подкрепа на правата и свободите.", "date": "2018.10.12", "title": "Полша налага вето на доклад за човешките права на ЕС, не споменавал християните и евреите"}
{"url": "https://www.24chasa.bg/novini/article/7098332", "text": "Ще бъде изготвен цялостен проект за консервация и реставрация на Паметника на свободата на Шипка - част от Националния парк-музей \"Шипка - Бузлуджа\", съобщи днес по време на парламентарния контрол министърът на културата Боил Банов, цитиран от БТА. Директорът на музея прави всичко необходимо, а Министерството на културата стриктно наблюдава дейността му, но често процедурите по обществените поръчки водят до забавяне - заради липса на кандидати или обжалване, каза Банов. В отговор на друг депутатски въпрос министърът съобщи, че днес за 15.00 ч. е насрочен оглед от експертна комисия на сградата на бившето кино \"Модерен театър\" в София във връзка с искането за статут на национален паметник на културата. Собственикът е изразил готовност да предостави достъп, което преди време е отказал неговият адвокат. През този сезон Русенската опера ще излезе от трудната ситуация, в която изпадна през последната година и половина след напускането на дългогодишния й директор до назначаването с конкурс на нов директор, каза Боил Банов в отговор на депутатски въпрос за тежкото финансово състояние на театъра с дефицит от над 2,5 млн. лв. МК не е забавя изплащането на възнагражденията на работещите в Русенската опера, не е преустановявало и няма да преустанови плащанията на задълженията й към физически и юридически лица. Дефицитите на различните културни институти се менят през годините и понякога се превръщат в плюс. Между примерите са Пловдивската, Варненската и Старозагорската опера. Сега затруднения освен Русенската опера има отвреме навреме Бургаската опера, но те не са от този характер, обясни министър Банов. По думите му, не е коректно на базата на моментното състояние на един институт да се коментира системата на финансиране. Не робувам на системи, винаги съм готов да обсъждам различни варианти. Работя за преуспяването на културните институти, за пълноценната професионална реализация на работещите в тях и за това публиката да е доволна, каза още Боил Банов.", "date": "2018.10.12", "title": "Изготвят цялостен проект за реставрация на паметника на Шипка"}
{"url": "https://www.24chasa.bg/novini/article/7098337", "text": "През тази година продължи инициативата на Българската академия на науките \"БАН представя своите институти\", чрез която се представя пред широката общественост всичко, което става в нашите институти. Случиха се и много други събития, имаше и тревожни такива. Няма да пропусна факта, че за първи път в историята на БАН, наши колеги пожелаха да напуснат структурата на Академията, вярвайки, че има по-добри перспективи за развитие извън нея. Това каза председателят на Общото събрание на БАН проф. Евелина Славчева в словото си на тържественото събрание за 149 години от създаването на Академията. Тя визира искането на учени от Националния институт по метеорология и хидрология да излязат от БАН, но без да съобщава името на института. Този тревожен факт е повод за сериозен размисъл и анализ, и вярвам, че както в БАН ще направим този анализ, така той ще бъде обект за размисъл за държавата и за обществото, заяви проф. Славчева. Тя постави въпроса дали това е пътят, учените в България да имат по-добра перспектива. През тази години учени от БАН завършиха работата си по проекти, възложени на Академията от Министерския съвет, каза в словото си председателят на БАН акад. Юлиан Ревалски. Той уточни, че това са проекти, свързани с важни въпроси за България - за демографските проблеми, за подобряването на образованието ни, за семизмичния риск на сгради и за изготвянето на Национална стратегия в енергетиката. Очакват ни и нови предизвикателства, свързани с утвърдените наскоро от Министерския съвет осем национални научни програми, голяма част, от които са разработени с участието на учени от БАН, заяви акад. Ревалски. Той отбеляза, че от следващата година учените от БАН ги очаква упорита работа по тези програми. Изключително високо беше участието и успехите на учени от БАН в конкурсите по ОП \"Наука и образование за интелигентен растеж\", като БАН е координатор на два от центровете за върхови постижения, които се създават по програмата, каза акад. Юлиан Ревалски. Това са центровете за мехатроника и чисти технологии, и за информационни и комуникационни технологии, уточни той. Акад. Ревалски информира, че БАН е партньор в третия център за върхови постижения \"Наследство БГ\", където водещата организация е Софийският университет \"Св. Климент Охридски\". БАН е водеща научна организация и в проектите за два центъра за компетентност по ОП, информира председателят на Академията. Той припомни, че от 2016 г. БАН започна програма за подкрепа на младите учени, която продължи успешно през 2017 и 2018 г. Програмата започна чрез споразумение с Министерството на образованието и науката, с отпуснатите тогава близо 2 милиона лева, припомни акад. Ревалски. Той отбеляза, че сред националните научни програми има и такава за насърчаване на младите учени, от която БАН вече е получила почти 2 милиона лева. С тези средства ще бъдат стимулирани докторанти и постдокторанти.", "date": "2018.10.12", "title": "За първи път в историята на БАН учени пожелаха да напуснат Академията"}
{"url": "https://www.24chasa.bg/novini/article/7098347", "text": "Вълна от агресия във връзка с предизборната кампания в Бразилия беляза седмицата след първия тур на президентските избори. Така се оправдаха страховете, че насилието в страната ще се разрасне, ако крайната десница дойде на власт. Физическите атаки и заплахи срещу политическите противници, журналистите и хомосексуалистите създават опасения за отприщването на насилие, ако големият фаворит на тези избори Жаир Болсонаро стане президент на 28 октомври. Транссексуалната Жулиана Барбоза чакала автобус в намиращия се недалеч от Рио де Жанейро град Нова Игуасу, когато била нападната от група амбулантни търговци с викове: \"Трябва Болсонаро да спечели, за да изчистим улиците от тези боклуци\", разказва бившата певица на фънк групата \"Фурасао 2000\" пред Франс прес. \"Отидох да им поискам обяснения и един от тях ме удари с метален прът по главата. Паднах на земята и те ми се нахвърлиха\", каза Барбоза. Освен ужаса, насилието струвало на транссексуалната и десет шева на главата. В университетското градче в Куритиба, Южна Бразилия, младеж с шапка на Движението на работниците без земя (известно с окупирането на земеделски площи от негови поддръжници селяни и представители на коренното население) бе пребит във вторник, съобщиха местни медии. В понеделник в град Салвадор, столицата на северния щат Баия, бе убит известният 63-годишен учител по капоейра /бразилско бойно изкуство с танцови и акробатични елементи/ Моа до Катенде заради думите си, че е гласувал за съперника на Болсонаро от левицата Фернандо Адад. Известният майстор на афробразилското бойно изкуство бе намушкан 12 пъти с нож в бар след спор по политически въпроси. Заподозреният веднага заяви, че престъплението няма нищо общо с политиката. \"Преса боклук! Убиецът на учителя по капоейра не е избирател на Болсонаро\". Освен това Бразилската асоциация на разследващите журналисти е регистрирала 137 случая на насилие (62 на физическо насилие и 75 в социалните мрежи) срещу журналисти, свързани с предизборната кампания. Растящото насилие накара двамата кандидати за президентския пост в сряда да се опитат да успокоят страстите. \"На насилието не се отвръща с насилие\", заяви Фернандо Адад, който е кандидат за президент от лявата Работническа партия. Ретроградни и нетолерантни Болсонаро, който има навик да изобразява пистолети с пръстите си, се ограничи с това да \"изрази съжаление\" по повод насилието, като напомни, че и той самият е станал жертва на нетолерантността. Той оцеля, след като на 6 септември бе намушкан с нож на предизборна проява. След това обаче втвърди тона: \"Не са ми нужни гласовете на всички тези, които упражняват насилие срещу избирателите, които не гласуват за мен\", написа в Туитър бившият капитан от армията, който многократно е оправдавал мъченията при военната диктатура от 1964-1985 г. \"Този призив е добре дошъл, защото ситуацията е твърде деликатна\", заяви социологът Игнасио Кано от Държавния университет на Рио де Жанейро и член на центъра за анализ на насилието. Вълната от насилие обаче \"бе напълно предвидима, защото всичко, което се случва, е угодно на най-ретроградните и нетолерантни кръгове, които оправдават атаките с начина, по който са гласували хората\", твърди Кано. Болсонаро се е устремил към убедителна победа. За него се очаква да гласуват 58 процента от избирателите, а за Адад - 29 процента, сочат данните от социологическо проучване на \"Датафоля\" от сряда. Програмата на кандидата от Социалнолибералната партия предвижда за всички действащи полицаи \"'юридическа защита, гарантирана от държавата\", смятана за разрешение да убиват. \"Фавелите са основна мишена за тези политики\", защото са контролирани от банди на наркотрафиканти и военизирани групи, добавя Кано. Според писателя Андерсон Франса, участвал в кампанията на кандидатката от Зелените Марина Силва, в Бразилия сега наистина има \"опасения за социалната и хуманитарната\" сфера заради \"словото на омраза срещу жените, гейовете, чернокожите и жителите на фавелите\". (БТА)", "date": "2018.10.12", "title": "Вълна от насилие в Бразилия след първия тур на президентските избори"}
{"url": "https://www.24chasa.bg/novini/article/7098356", "text": "Малолетно момче загина, поразено от волтова дъга. Инцидентът станал в пазарджишкото село Алеко Константиново, съобщиха от ОДМВР Пазарджик. Сигнал за трагедията е подаден около 20.45 ч. снощи.  Към мястото светкавично са изпратени екипи на полицията и „Спешна помощ“. Лекарите само установили смъртта на 12-годишно момче. В хода на събраните първоначални данни се оказало, че група деца играели в близост до електрически стълб с високо напрежение. Едно от тях решило да се покатери по металната конструкция, но в горната ѝ част е било поразено от волтова дъга и е починало. На мястото е извършен оглед от дежурна група на полицейското управление в областния град, образувано е дознание.", "date": "2018.10.12", "title": "Дете убито от волтова дъга в Пазарджишко, катерило се по електрически стълб"}
{"url": "https://www.24chasa.bg/novini/article/7098365", "text": "Почина проф. д-р Атанас Василев, изтъкнат специалист в областта на трудовото право, общественик и политик, съобщиха от Висшия съдебен съвет. Той се е сбогувал с живота рано сутринта на 11 октомври. Професионалният му път завърши в УНСС, където до последно преподава трудово и осигурително право. Професор Василев е бил декан на Юридическия факултет на Бургаския свободен университет, съветник по социалните въпроси на президента Желю Желев, народен представител в 39-то Народно събрание. Автор е на редица публикации и научни разработки. Поклон пред паметта му.", "date": "2018.10.12", "title": "Почина проф. д-р Атанас Василев"}
{"url": "https://www.24chasa.bg/novini/article/7098373", "text": "Полицията в Ямбол разследва малолетни за съпричастност към жестоко убийство. Това съобщиха от Областна дирекция на МВР – Ямбол. Вчера в Районно управление на МВР-Тунджа е получен сигнал от МБАЛ –Ямбол за приет по спешност жител на село Завой с тежки наранявания. Незабавно започнали оперативно-издирвателни и процесуално-следствени действия за изясняване на обстоятелствата. Междувременно от болничното заведение е подадена информация, че пациентът е починал. Събраните материали по досъдебното производство са докладвани своевременно в прокуратурата. Разследването продължава, на този етап се установява съпричастността на малолетни към случая. Действията се осъществяват под надзора на Окръжна прокуратура Ямбол.", "date": "2018.10.12", "title": "Малолетни участвали в жестоко убийство в Ямбол?"}
{"url": "https://www.24chasa.bg/novini/article/7098378", "text": "Пациенти от различни организации настояха по време на дискусия Здравната каса да заплаща напълно кислородолечението в домашни условия. Кръглата маса, посветена на възможностите за реимбурсиране на кислородолечението в домашни условия, е организирана от Комисията по взаимодействието с неправителствените организации и жалбите на гражданите, предаде БТА.  В зависимост от големината на апаратите за кислород, те могат да се ползват както в домашни условия, така и навън, обясниха пациентите. Те допълниха, че е невъзможно да плащат наем за подобни апарати, тъй като доходите им не са достатъчни. Спешно трябва да се проучи колко са нуждаещите се от кислородолечение, единодушни са пациентите, както и да се определи кой от какъв апарат се нуждае. Над 1000 лв. струва един кислороден концентратор, каза Тодор Мангъров, председател на асоциация \"Пулмонална хипертония\". Пациентите с дихателни недостатъчност страдат от различни заболявания - белодробни, сърдечни, неврологични, онкологични и др., каза пулмологът Наталия Стоева. Терапията намалява броя на хоспитализациите и на смъртните случаи, подобрява качеството на живот, допълни тя. Кислородолечението в развитите страни се прилага на пациента по точно определени критерии. В България няма яснота за броя на пациентите, страдащи от дихателна недостатъчност, но вероятно са над 8 хиляди души, посочи тя. Пациентите в страната ни сами купуват апаратите, а и няма утвърдени правила за предписване на кислородолечението, допълни още лекарят. Заместник-министърът на здравеопазването Жени Начева призова пациентските организации да предложат на Министерството на здравеопазването критерии за пациентите, нуждаещи се от кислородолечение, както и колко са нуждаещите се. Имате подадена от нас ръка, приемаме тази среща днес като начало, не може да неглижираме решението на този проблем, каза още Начева.", "date": "2018.10.12", "title": "Пациенти настояват здравната каса напълно да заплаща кислородолечението в домашни условия"}
{"url": "https://www.24chasa.bg/novini/article/7098359", "text": "Украинският печат приветства днес \"сериозния удар\" по влиянието на Москва в Украйна след решението на Константинополската патриаршия да признае независима църква в Украйна, в което руски медии съзряха \"легализиране на разкола\", предаде Франс прес. Решението, което слага край на 332-годишното руско духовно настойничество над Украйна, \"ще има историческо значение и за нашата страна, и за Москва\", пише украинският всекидневник \"Ден\". Позицията на Руската православна църква в света \"е чувствително отслабена\", а Русия е понесла \"сериозен удар\", продължава вестникът. \"Имаме вече религиозна независимост, но тепърва предстои да си я вземем\", уточнява онлайн изданието \"Главком\", предава БТА. \"Топката е в полето на украинците - ще успеем ли бързо да се споразумеем? Сега Константинопол очаква украинските църкви да се обединят и да бъде избран патриарх\", посочва то. Украинският в. \"Сегодня\" подчертава призива на Константинополската патриаршия \"всички страни да избягват присвояването\" на религиозни обекти, чийто собственик е друга общност, докато привържениците на Московската патриаршия вече се страхуват да не им бъдат отнети храмовете в Украйна, отбелязва АФП.", "date": "2018.10.12", "title": "Украински издания: Константинопол нанесе сериозен удар по влиянието на Москва в Украйна"}
{"url": "https://www.24chasa.bg/novini/article/7098385", "text": "С военен ритуал бе отбелязана 59-ата годишнина от създаването на Военноморското вертолетно формирование в Морската вертолетна авиобаза „Чайка” край Варна. Строя на личния състав бе приет от заместник-командирът на Военноморските сили флотилен адмирал Георги Пенев. На отличилите се военнослужещи и цивилни служители бяха връчени награди и с военен ритуал бяха поднесени венци и цветя на паметника на загиналите при изпълнение на служебния си дълг авиатори от базата. Гости на тържеството - командири на военни формирования от ВМС, роднини и близки, много ветерани служили в авиобазата – бяха поздравени от флотилен адмирал Георги Пенев и командира на военното формирование подполковник Спас Спасов и имаха възможност да разгледат въоръжението и техниката. На днешния ден се отбелязват 58 години от деня, в който със заповед № 0651 на Министъра на народната отбрана на НРБ е сформирана отделна противолодъчна ескадрила /ОПЛЕ/ в състав от три екипажа. От създаването на ескадрилата до 1978 г. на въоръжение са вертолети Ми-4 и Ми-4М. На 30.01.1979 г. от СССР са пребазирани в „Чайка” първите 4 бр. вертолети Ми-14 ПЛ. В началото на 80-те години е доставен и един Ка-25Ц уникален със своите способности за отвъд хоризонтно целеуказване в интерес на ударните ни сили. Апогеят в развитието на Военноморската авиация е в края на 80-те и началото на 90-те години - 11 вертолета от три типа Ми-14 ПЛ, Ми-14 БТ и Ка-25Ц на щат, значителен процент на изправна техника и широк кръг от изпълнявани задачи. На 9 октомври 2011г. в авиобаза „Чайка” с тържествен ритуал е приет първия вертолет AS 565 MB “Panther” в състава на Военноморските сили. Веднага след това постъпват още два. До средата на 2012 година целият летателен и инженерно-технически състав е допуснат до експлоатация на вертолетите Panther. След проведено обучение по аварийно – спасителни операции екипажите на вертолетите AS 565 MB “Panther бяха сертифицирани от тренировъчния център на „Eurocopter”. От 1 август 2012 г., същите носят денонощно дежурство за участие в операции по търсене и спасяване и оказване на помощ: за спасяване човешки живот на море, на бедстващи кораби, плавателни средства и летателни апарати.", "date": "2018.10.12", "title": "Вертолетна база \"Чайка\" отбеляза 59-ата си годишнина"}
{"url": "https://www.24chasa.bg/novini/article/7098377", "text": "1 година и 6 месеца условно с 3-годишен изпитателен срок получи след споразумение 34-годишната Венелина Петкова, обвинена в умъртвяване на новородено от майка си по време на раждане или веднага след него. Районният съд е възложил на началника на полицейското управление в Горна Оряховица и полагането на възпитателни грижи спрямо осъдената през изпитателния срок. Ужасяващият случай е от 12 октомври м.г. Тогава учителката в с.Виноград се прибирала от работа, когато раждането започнало. Жената родила сама момченце в градски парк. То било четвърто дете на семейството, майката не го искала и крила бременността си. Тя скъсала пъпната връв с ръце и не я завързала, пише в обвинителния акт. После стиснала врата на бебето и го умъртвила. Телцето сложила в налонов плик и го натъпкала в дамската си чанта. Нейна позната, която минавала през парка, видяла локва кръв под пейката и предложила помощ на учителката. Петкова отказала, но жената извикала спешен екип на тел.112. В АГ отделението в града било установено, че е имало раждане, но жената отричала. Трупът на бебето бе намерен в чанта, в багажника на семейната. Венелина предала \"багажа\" на мъжа си, когато била приета в болницата. По време на разследването е била назначена комплексна съдебна психиатрично- психологична експертиза, която установила, че учителката е разбирала и е могла да ръковди постъпките си. Направена е и ДНК експертиза. Емоционална криза - това е причината за жестокото убийство, според прокуратурата.", "date": "2018.10.12", "title": "Година и половина условно за учителката,\nродила в парк и удушила бебето си в Горна Оряховица"}
{"url": "https://www.24chasa.bg/novini/article/7098403", "text": "Турският президент Реджеп Тайип Ердоган покани на чай в президентския дворец  а през юли, съобщи турският в. \"Миллиет\", цитиран от БТА. Адвокатът на Ердоган се свързал със студентите и ги поканил в президентския дворец в Анкара на чай с президента. Според публикацията, цитирана от \"Дейли сабах\", студентите са приели поканата. Не се съобщава датата, на която ще се състои срещата. Студентите от Близкоизточния технически университет станаха обект на критики през юли заради плакат с обидна за президента на Турция карикатура, който носели по време на церемония по дипломиране. Президентът планира да отправи подобни покани и до други свои критици в опит да намери контакт с тях и да ги изслуша. По-рано през август президентът се обади на музиканта Фазъл Сай, отявлен негов критик, за да му поднесе съболезнования за смъртта на майка му.", "date": "2018.10.12", "title": "Ердоган кани на чай студентите, обидили го с карикатура"}
{"url": "https://www.24chasa.bg/novini/article/7098420", "text": "Премиерът Бойко Борисов пристигна в мулдавския манастир \"Св. Петка\" край Асеновград, за да инспектира лично докъде са стигнали възстановителните работи в източното крило на светата обител, което изгоря на 3-ти октовмри 2010 г. Кабинетът отпусна 500 хил лева м.г. за ремонт на пострадалата сграда. Според фирмата изпълнител обаче са необходими около 350-400 хил лева още за довършване на обекта. Премиерът бе посрещнат на входа на манастира от пловдивския митрополит Николай на когото Борисов целуна ръка. Владиката му благодари за оказаната помощ и преди да го разведе из манастира му предложи да се поклонят в църквата в двора. В момента премиерът разглежда обителта, която е известна и със скривалището на Левски.  Очаквайте подробности.                                                                                                                                                                                                                                                                                                                       ", "date": "2018.10.12", "title": "Борисов се поклони в мулдавския манастир над Асеновград (Видео)"}
{"url": "https://www.24chasa.bg/novini/article/7098417", "text": "Европейската комисия предлага занапред спирането на европейските фондове за държава от ЕС, в която върховенството на закона е под заплаха, да бъде предприемано не с единодушие, а с квалифицирано мнозинство. Това съобщи днес еврокомисарят по бюджета Гюнтер Йотингер на пресконференция, цитиран от БТА.  Съветът на ЕС и Европейският парламент разглеждат сега този въпрос. За мен той това остава много важен и ще продължа да се боря, добави еврокомисарят. Йотингер отбеляза, че ако това предложение се приеме, \"малцинства няма да могат да блокират\" намерение за спиране на средствата от ЕС за дадена страна от Общността. Еврокомисарят уточни, че има \"широко мнозинство\" за въвеждането на решения в тази област без единодушие. По общностните правила \"квалифицирано мнозинство\" за приемането на решение в Съвета на ЕС се постига с гласовете на 55 на сто от държавите, представляващи 65 на сто от населението.", "date": "2018.10.12", "title": "ЕК иска спирането на европейските фондове за държава от ЕС, която е под заплаха"}
{"url": "https://www.24chasa.bg/novini/article/7098328", "text": "Крадци успяха да оберат два банкови клона по идентичен начин за една нощ в близост до сградата на КАТ във Варна. По двата случая е образувано досъдебно производство под наблюдението на Районна прокуратура Варна. В четвъртък срещу петък, около 1 часа след полунощ, неизвестен извършител е проникнал с взлом в банков офис в пункта за регистрация на автомобили до сградата на КАТ във Варна. Оттам са откраднати около 300 лв. Проникването е задействало сигнално-охранителната техника, но при пристигането на охранителите крадецът, или крадците, успели да избягат. След малко повече от час е извършена отново кражба с взлом на 20 000 лева от офиса на фирма, която се намирала отново в близост до сградата на Пътна полиция. Почеркът на това престъпление и на кражбата от банковия офис, който се помещава в КАТ, е подобен. Извършен е оглед на местопроизшествието. Иззети са следи. Действията по разследването на двете взломни кражби продължават. Проверява се версията извършителят на двете престъпления да е един и същ, казаха от прокуратурата. В района има множество охранителни камери и е възможно двете кражби да са заснете. В сградата на КАТ Варна се помещава и Трето РПУ. Там винаги има дежурни полицаи. Според близки до разследването крадците са или много нагли и всичко е било планирано детайлно, или са пълни дилетанти.", "date": "2018.10.12", "title": "Крадци обраха два банкови клона за една нощ до КАТ Варна (Обновена)"}
{"url": "https://www.24chasa.bg/novini/article/7098438", "text": "Протестите са един от крайъгълните камъни в молдовската политика. Явлението съпътства основните събития в политическия живот на Молдова от 2009 г. Протестира ту лявата, ту дясната опозиция - с различно усърдие и продължителност. Големи народни вълнения се очакват и в най-близко бъдеще преди изборите за парламент през февруари 2019 г. Митинги готви проевропейската десница начело с Андрей Нъстасе и Мая Санду. Според слухове май ще излязат на улиците и социалистите на президента Игор Додон. През последните години в Молдова имаше толкова протести, че можем да ги наречем по-скоро елементи от политическия спектакъл, отколкото ефикасен начин за въздействие върху властта. Още повече че ключовите институции фактически са узурпирани. Протестите обаче изпълняват надлежно \"ритуалната\" си функция, създавайки известна илюзия за свобода и демокрация (докато на властта не й омръзне). Сред основните интриги на текущия политически сезон е дали Игор Додон ще изведе на улиците симпатизантите си и кои звезди трябва да се подредят благоприятно за целта. Президентът отдавна е обещал \"да вдигне хората на крак\", но не го е правил, откакто пое висшия пост. По-точно от пролетта на 2016 г., когато Конституционният съд върна президентските избори с пряко гласуване. Според експерти фактическото ръководство на Молдова начело с Влад Плахотнюк е предприело маневрата с връщане на прекия вот, тъкмо за да обезсили протеста. При всяко положение Плахотнюк постигна точно това - Партията на социалистите (ПСРМ) и Додон отпаднаха от \"големия протест\" и се насочиха към президентската надпревара. На 5 октомври Игор Додон говори в ефира на телевизия РТР Молдова и отново прикани привържениците си \"да излязат на улиците\", щом ги свикат. В светлината на локалните сензации от миналия месец, по-специално на \"промолдовския завой\", изпълнен от Демократическата партия на Плахотнюк (ДПМ), възможните протести на социалистите добиват принципно нов смисъл. След 14 септември, когато Влад Плахотнюк провъзгласи, че демократите сменят политическата си фирма, поемайки \"промолдовски\" курс, политици и експерти заговориха в един глас за подготвяна коалиция между социалистите и демократите в бъдещия парламент. Предположението съвсем не е безсмислено: социалистите отдавна експлоатират центристката идейна платформа и се позиционират като \"промолдовска\" политическа сила - същата идеология вече следват и демократите на Плахотнюк. Споровете за евентуална коалиция на ДПМ и ПСРМ не стихват и до днес, още повече че функционери от двете партии или не опровергават слуховете за бъдещо обединяване, или го правят неубедително. Понякога дори създават усещане, че водачите на демократите и на социалистите говорят буквално на един и същ език. При всяко положение подобен съюз - формално между \"идеологически противници\", едва ли е възможен без солиден повод; очаква се той да е кулминацията в някакъв сценарий, който ще видим в близките месеци. Тук вече ще е крайно уместен обичайният театрален похват в молдовската политика - протестите. Сигурно е, че щом бъде обявен резултатът от парламентарните избори, по улиците на Кишинев ще излязат най-малкото всички, подкрепящи Мая Санду и Андрей Нъстасе - проевропейската десница, опонент и на Додон, и на Плахотнюк, ще е недоволна от вота независимо как се развият нещата. При това Нъстасе вече се видя ограбен, когато му отнеха безспорната победа на изборите за кмет на Кишинев. Възможно е в протеста на проевропейците от Партията за действие и солидарност и от \"Достойнство и истина\" да се включи и по-многобройният актив на ПСРМ. Тогава протестът вече няма да е само проевропейски, затова няма да бъде и толкова почтен и демократичен в очите на западните партньори. Освен това през 2016 г. десницата и социалистите вече протестираха заедно, значи нищо не пречи действащата власт в Молдова да повтори сценария отпреди три години. След неколкоседмични протести управляващата група на Плахотнюк ще склони на отстъпки за протестиращите, после ще им предложи - в името на Молдова и стабилността й - да формират някакво коалиционно правителство. През 2016 г. Игор Додон прие такава сделка. През 2019-а няма да има нито причини, нито възможности да постъпи другояче. Ако погледнем по-широко на ситуацията, за Додон днес няма вариант да бъде изключен от бъдещата властова конфигурация. Сегашният президент на Молдова, харесван или не, наистина разполага със сериозна електорална подкрепа, както и неговата Партия на социалистите. Въпреки редовните критики срещу ПСРМ и нейния лидер, упреквани в популизъм и липса на реални действия, риториката им все още намира отклик у широките маси в Молдова. Главният ресурс на Игор Додон е легитимността, дори неосигуряваща сериозни практически пълномощия. Молдовският президент искрено се гордее с това и в същото интервю за РТР Молдова отново заяви, че президентската институция \"единствена има подкрепа от хората\". Демократите много се нуждаят от легитимността на Додон - щом той пое президентския пост през 2016 г., властовата конфигурация значително се стабилизира заради присъствието на легитимна, избрана с гласуване фигура в държавното ръководство. През 2019 г. управляващата коалиция, чийто рейтинг гони нови антирекорди, ще страда от още по-силен недостиг на легитимност. Това превръща сътрудничеството с ПСРМ в условие за политическо оцеляване на демократите. От своя страна Игор Додон иска реална власт, а тя днес изцяло е в ръцете на ръководството на Демократическата партия. Допълнителни пълномощия за президента - такава може да е отстъпката, на която ще склони действащият кабинет, за да \"обезвреди\" протестите догодина и да запази сегашната властова конфигурация, макар и в доста променен формат. Шансовете за такава \"Сделка-2019\" ще се обсъждат от експертите още дълго време, със сигурност чак до самите избори. Както и да се развият в крайна сметка събитията, ясно е отсега: молдовската политика си остава спектакъл с режисьори, сценаристи и продуценти. И тъкмо те ще определят бъдещите сюжетни обрати, а не молдовският народ, както случайно би се сторило някому. (От БТА)", "date": "2018.10.12", "title": "Сделката \"Додон\" - сегашният президент има запазено място в молдовската власт"}
{"url": "https://www.24chasa.bg/novini/article/7098436", "text": "Днес в Министерството на правосъдието постъпи искане за предоставяне на информация за условията в местата за лишаване от свобода в Република България във връзка с обявения за международно издирване български гражданин Северин Красимиров, към момента задържан на територията на Федерална република Германия, съобщиха от пресцентъра на държавното ведомство. В рамките на своята функционална компетентност, Министерството на правосъдието е изпратило изисканата от германската прокуратура информация за настаняване на Красимиров в съответствие с европейските стандарти – 4 кв. м. жилищна площ и самостоятелен санитарен възел. Отговорът е изпратен в спешен порядък.", "date": "2018.10.12", "title": "Изпратихме на Германия уверение, че ще държим в ареста Северин според евростандартите"}
{"url": "https://www.24chasa.bg/novini/article/7098450", "text": "Илиян Великов е новият втори зам.областен управител на Силистренска област. Днес областният управител Ивелин Статев оповести пред служителите на администрацията и медиите заповедта на министър-председателя Бойко Борисов за назначаването на Великов на поста. Негов ресор ще е координацията между институциите, включително и с органите за местно самоуправление. Ресорът на другият зам.областин управител Стоян Бонев е регионално развитие и хуманитарни дейности. Илиян Великов е на 52 години и е дългогодишен служител в системата на МВР. Заемал е различни ръководни длъжности в силистренската Областна дирекция на полицията. Има завършени две магистратури в Русенския университет „Ангел Кънчев“ – специалности „Промишлен дизайн“ и „Селскостопанска техника“. Последно бе шеф на антимафиотите в крайдунавския град. Преди две години Великов бе нападнат от 30 годишен мъж, непосредствено до сградата на полицейската дирекция. Нанесени му бяха удари с нож по главата и тялото. За щастие без сериозни последствия. Областният управител Ивелин Статев обяви, че на 31 октомври Областна администрация Силистра е домакин на заседанието на Регионалния съвет за развитие на Северен централен район, за което е изготвен дневен ред, включващ материали от министерства, както и отнасящи се до въпроси в 5 административни области Силистра, Русе, Разград, Велико Търново и Габрово.", "date": "2018.10.12", "title": "Бивш шеф на антимафиотите стана зам.-областен управител на Силистра"}
{"url": "https://www.24chasa.bg/novini/article/7098454", "text": "Около 4% от търговията в България се извършва онлайн, в световен мащаб този процент е близо 13. Това коментира днес проф. Данчо Данчев от Икономическия университет във Варна при откриването на международна научна конференция, посветена на 70-годишнина от разкриването на специалност \"Икономика и търговия\" във висшето учебно заведение, предаде БТА. Акцент на форума бяха новите модели при продажбите на стоки и услуги. Ако традиционната търговия нараства всяка година с около 3-4 процента в глобален мащаб, то ръстът при онлайн сделките е с между 20-30 на сто, допълни Данчев. По думите му ежегодно увеличението при т.нар. мобилна търговия - чрез телефони и таблети, пък е с 10-12 пъти. Традиционните магазини няма да изчезнат, но постепенно ще навлязат и в онлайн търговията, допълни Данчев. По думите му основната причина е, че потребителите винаги ще имат нужда да усетят някои стоки със сетивата си. На пазара вече се получава миксиране на търговията, като стремежът е към омниканалност - използване на всички възможни пътища за задоволяване на пазара, но с управление по интегриран начин, допълни Данчев. Мнението на експерта беше, че с времето измамите с некачествени стоки при онлайн търговията все повече ще намаляват, тъй като \"хитрите\" търговци рискуват за тях в мрежата да има само негативна информация. В България голяма част от новите технологии в сферата на търговията все още не се прилагат, каза още Данчев. Като пример той посочи технологията за ранночестотно идентифициране, която заменя баркодовете и дава много повече информация за стоките. По думите на Данчев предстои у нас да навлязат още търговските практики с допълнена и чисто виртуална реалност, както и използването на роботи във физическите магазини - като касиери и за подреждане на рафтове.", "date": "2018.10.12", "title": "Около 4% е онлайн търговията в България"}
{"url": "https://www.24chasa.bg/novini/article/7098452", "text": "Делегация от Саудитска Арабия е пристигнала в турската столица във връзка с разследването на случая с изчезването на саудитския журналист Джамал Хашоги, предаде турската частна телевизия НТВ. Турският президентски говорител Ибрахим Калън съобщи вчера, че по предложение на Саудитска Арабия е решено да бъде създадена обща работна група за осветляване на случая с изчезналия журналист, предава БТА. Хашоги, критично настроен към властта в Рияд и пишещ най-вече за в.\"Вашингтон пост\", е в неизвестност от 2 октомври, когато е влязъл в консулството на Саудитска Арабия в Истанбул. Има подозрения, че той изобщо не е напускал комплекса и най-вероятно е бил убит. Предвижда се през следващите дни саудитската делегация да разговаря с представители на турските власти.", "date": "2018.10.12", "title": "Делегация от Саудитска Арабия е в Турция за изясняване на случая с изчезналия саудитски журналист"}
{"url": "https://www.24chasa.bg/novini/article/7098456", "text": "В периода 2019-2021 г., в рамките на бюджетната прогноза, се цели погасяване на всички просрочени задължения на Националната здравноосигурителна каса към чуждите здравноосигурителни фондове. Това увери министърът на здравеопазването Кирил Ананиев по време на парламентарния контрол. За тригодишния период са предвидени по 160 млн. лв. на година, предаде БТА.  Министър Ананиев припомни, че към 31 декември 2017 г. общата стойност на неприключилите искове е за над 259 111 300 лв. За тази година за разплащане с чуждите фондове в бюджета на НЗОК има 73 млн.лв.", "date": "2018.10.12", "title": "Кирил Ананиев: Целите ни са погасяване на всички просрочени задължения към чуждите здравни фондове"}
{"url": "https://www.24chasa.bg/novini/article/7098466", "text": "Хърватският президент Колинда Грабар Китарович посети днес приют за животни във Вировитица, Северна Хърватия, в рамките на работната си визита в региона, съобщи Танюг, цитирана от БТА. По време на посещението в приюта за животни вниманието на хърватския президент бе привлечено от кучето Кика, мини лабрадор, който скоро ще стане \"първо куче в хърватското президентство\", съобщава \"Ютарни лист\". \"Отиваш в президентството, Кика, ще бъдеш голяма свежест сред големите кучета, които имаме там\", казала на Кика разнежената хърватска президентка. Осиновяването на Кика бе следено с усмивки от три класа от основното училище \"Владимир Назор\" от Вировитица, които посрещнаха в приюта хърватската президентка.", "date": "2018.10.12", "title": "Хърватският президент Колинда Грабар Китарович осинови куче от приют"}
{"url": "https://www.24chasa.bg/novini/article/7098469", "text": "От неубедителни алибита като посещаване на катедрали до публично разкриване на техни лични данни, ново поколение руски и други убийци и шпиони все по-често биват публично изобличени и често вземани на подбив. Няма обаче нищо смешно в странното им поведение, нито в това как все по-голям брой държави като че ли нехаят, когато техни агенти бъдат изобличени. Все по-репресивните диктатури по света - не само Русия, а Китай, Саудитска Арабия и други - затягат хватката си у дома и в чужбина, а шпионажът и убийствата заемат все по-централно място на политическата сцена. Международният шпионаж и поръчковите убийства винаги са били инструменти, използвани от правителствата. Но въпреки спиращите дъха спекулации в шпионските романи и журналистическите дописки, тези дейности традиционно са стриктно контролирани. Има негласни споразумения убийствата да се свеждат до минимум, особено на чужд терен. След седмица, през която бе отвлечен или убит саудитски журналист в Турция, изчезна безследно високопоставен китайски представител, оглавяващ Интерпол и западни държави разобличиха дейности на руското военно разузнаване, правилата се променят бързо. След колебливо начало Западът се опитва да отговори на това предизвикателство. По-стриктното наблюдение и информационната революция в по-широк аспект направиха така, че операциите под прикритие да бъдат по-лесни за проследяване и разкриване. Миналата седмица бяха публикувани видимо координирани британски, холандски и американски правителствени доклади за руски кибершпионаж и други видове шпионски дейности. Холандският доклад, разкриващ детайли за явните опити на четирима руски агенти да пробият информационните системи на Организацията за забрана на химическите оръжия - бе особено подробен. Той съдържаше включително регистрационни номера на автомобили и документи за самоличност. Журналисти и други представители на гражданското общество, занимаващи се с проучвания, имат повече достъп до данни от когато и да било. Базираният в Обединеното кралство разследващ уебсайт \"Белингкет\" събра вече достъпни в публичната сфера информации, за да установи самоличността и на двамата предполагаеми участници в отравянето на бивш руски шпионин в английския град Солсбъри. Но целите на този тип шпионаж също се разширяват и променят. Традиционно - и не без основание - САЩ и съюзниците им се притесняват най-вече, че чуждестранни шпиони могат да откраднат техни държавни тайни. Това остава голяма заплаха, тъй като кибератаките позволяват сдобиване с невъобразими навремето количества данни. Но разузнавателните служби са все по-обезпокоени от изкривяването на демократичните процеси и създаването на фалшиви истории с политически цели. За шпионите на автократичните държави като че ли няма нищо по-важно от това да гарантират техните правителства да могат да се доберат, да сплашат, а понякога и да убият, вътрешни врагове, търсещи убежище в чужбина. Това явление, изглежда, е сред най-бързо разрастващите се. Демонстрирането на дългата ръка на Кремъл - и следователно сплашването на други руснаци зад граница, в това число олигарси, дисиденти и други бивши шпиони - се смята от мнозина за основен мотив за нападението с нервнопаралитичното вещество Новичок срещу бившия двоен агент Сергей Скрипал и дъщеря му в Солсбъри по-рано тази година. То бе предшествано от редица смъртни случаи на руски емигранти, някои от които също се подозираше, че са свързани с разузнавателните служби на Москва. Русия неизменно отрича подобни обвинения. Макар че руският президент Владимир Путин може би е най-често виненият световен лидер за подозрителни смъртни случаи в чужбина, други все по-често се сблъскват с обвинения за подобни дейности. Властите в Турция казаха, че според тях известният саудитски журналист Джамал Хашоги е бил убит на 2 октомври в саудитското консулство в Истанбул от екип агенти, пристигнали в страната в същия ден и заминали си може би с разчлененото му тяло. Саудитски представители отрекоха страната им да е замесена в убийство, но на кадри от камери за видеонаблюдение, излъчени по турската телевизия, се вижда как журналистът влиза в сградата и повече не се появява. Автократичните държави, изглежда, все по-малко ги е грижа дали някой вярва на опитите им за опровержение, нито дали са достоверни. Даже напротив - като че ли разпространяват посланието, че никой не е в безопасност да бъде следен от тях или да бъдат предприети преки действия срещу него, особено собствените им граждани. Това не означава непременно убийство - понякога сплашването има по-меки форми. Китайските власти отдавна опитват да запушат устите на дисиденти зад граница, особено от мюсюлманското уйгурско малцинство, чрез заплахи към семействата им в Китай. Това лято няколко чуждестранни активисти, базирани в Хонконг, и техните семейства във Великобритания и в други страни получиха анонимни писма със заплахи, явно от някой \"прокитайски\" настроен, както може да се предположи. В други случаи Пекин опитва да сътрудничи с чужди правителства при изземането на активи, принадлежащи на китайски длъжностни лица и хора от бизнеса, обвинени в различни форми на корупция. Властта и престижът дават само ограничена закрила. Китайският представител по сигурността и президент на Интерпол Мън Хунвей изчезна при посещение в Китай. На 7 октомври китайското правителство разкри, че го държи под стража и че срещу него се води разследване за \"закононарушения\". Това стана в същата седмица, в която се случиха и няколко други неща, всички от които бяха видимо свързани с охлаждане на отношения и недоволство, включително отказването на виза за високопоставен редактор на \"Файненшъл таймс\" в Хонконг. Журналистите, изглежда, често са изложени на известен риск. Двама руски репортери бяха убити в Централноафриканската република по-рано тази година, след като, както се твърди, са водели разследване за компанията \"Вагнер\" - базиран в Москва частен военен подизпълнител. Малтийската репортерка Дафне Каруана Галиция бе убита миналата година с кола бомба, след като е разследвала корупция, която според твърдения, е свързана с Русия. Дали такива действия са ръководени от руското правителство, организираната престъпност, бизнеса или и от трите, далеч не е ясно, но експерти, следящи темата отблизо, казват, че те често са тясно свързани. Западните държави още обмислят как да постъпват при такива действия, също както в случаи на предполагаема намеса в избори, хакерски атаки и разрастващ се спектър от шпионски дейности. Говори се, че се обсъждат различни варианти, не на последно място мерки срещу прането на руски, китайски и други чуждестранни пари чрез големите финансови центрове като Лондон. По-конкретно британският и холандският доклад за предполагаемите руски дейности навеждат на мисълта, че тези страни смятат публичното оповестяване на тайни операции като друго мощно оръжие. Дали това е достатъчно да доведе до промяна в поведението на тези страни международната сцена, е друг въпрос. Засега авторитарните държави по света изглежда знаят точно какво искат да направят. И въпреки че отричат с половин уста, те искат всеки да знае какво вършат. (БТА) * Питър Апс е колумнист, пише коментари за международни отношения, глобализация, конфликти и други въпроси. Изразените тук мнения са негови лични - бел. на Ройтерс", "date": "2018.10.12", "title": "Бруталният нов свят на шпионаж и репресии"}
{"url": "https://www.24chasa.bg/novini/article/7098583", "text": "Руандийксата външна министърка Луиз Мушикивабо бе избрана за генерален секретар на Международната организация на франкофонията, съобщи Франс прес, цитирана от БТА.  Тя бе избрана с консенсус в последния ден от срещата на върха на 84-членната организация в Ереван. Мушикивабо се наложи над съперничката си от Канада и досегашна ръководителка на Франкофонията Микаел Жан, която загуби двата си най-големи поддръжници - Канада и Квебек. Те се принудиха да се откажат от своята кандидатка заради многото страни, обединили се около кандидатурата на руандийката. Номинирането й бе обявено на обща конференция на президентите на Руанда Пол Кагаме и на Франция Еманюел Макрон. Кандидатурата на Руанда обаче предизвика възмущения заради отношението на правителството на африканската страна към френския език и към човешките права. Руанда смени задължителния в училищата френски език с английски, после - година по-късно, се включи и в Общността на нациите, англофонския аналог на МОФ. Пол Кагаме обяви кандидатурата на своята министърка именно на английски език. Руанда \"от години води враждебна политика срещу френския език\", заяви пред АФП Пиер-Андре Вилцер, бивш френски министър на франкофонията (2002-2004 г.). \"Руанда далеч няма политически строй, който зачита политическите и личностни свободи, а устава на Франкофонията поставя начело именно тези основополагащи ценности\", добави той.", "date": "2018.10.12", "title": "Руандийка оглави Франкофонията въпреки критиките"}
{"url": "https://www.24chasa.bg/novini/article/7098620", "text": "Очаква се ръст на пенсиите от 3,1 на сто през 2019 година при прогнозирана стойност на средногодишната хармонизирана инфлация за 2019 година от 3 на сто. Това е заложено в проекта на Закон за бюджета на Държавното обществено осигуряване за 2019 година, научи БТА от социалните партньори. Проектобюджетът ще се разглежда на Надзорен съвет на НОИ в понеделник. В проекта е отбелязано, че средният брой на пенсионерите за 2019 година се очаква да намалее до около 2 154 800. Средният размер на пенсията през 2019 година се предвижда да достигне 386, 27 лева, като номиналното нарастване е 6,2 на сто при очакван среден размер за 2018 година - 363,82 лева /по Закона за бюджета на ДОО за 2018 година средният размер на пенсията е 362,97 лв/. От 1 юли 2019 година пенсиите, отпуснати до 31 декември 2018 година вкл., се увеличават с 5,7 на сто. От 1 юли 2019 г. минималната пенсия ще се увеличи от 207,60 на 219,43 лв. Социалната пенсия се променя от 125,58 лв. на 132,74 лв. Таванът на пенсиите от 1 януари се запазва на 910 лева, а от 1 юли се увеличава до 1200 лева. Мярката се отнася за всички пенсии без оглед на момента на отпускането. При изчисляване на индивидуалния коефициент на пенсиите, отпуснати с начална дата след 31 декември 2018 година, отпада изборът на трите най-добри последователни години за периода преди 1997 година, както и периода 1997 -1999 година. Запазва се минималният дневен размер на обезщетението за безработица - 9 лева и максималният - 74,29 лв. Запазва се и периодът на изплащане на обезщетения за бременност и раждане - 410 дни, както и размерът на обезщетението за отглеждане на дете от 1 до 2 години - 380 лева. Запазва се режимът за изплащане на болнични - първите три работни дни от осигурителя, а от четвъртия ден - от ДОО. Запазва се и периодът, доходът, за който се взема предвид при изчисляване на размерите на краткосрочните обезщетения при временна неработоспособност - 18 календарни месеца, а при бременност и раждане и безработица - 24 месеца. Запазва се размерът на осигурителната вноска за фонд \"Пенсии\" на нивата от 2018 година, както и размерите на вноските за други фондове на ДОО, а също и съотношенията между осигурители и осигурени. За 2019 година не са договорени минимални осигурителни прагове. Без налагане на административно увеличение на праговете, при планирано увеличение на минималната заплата - с 9,8 на сто, средното увеличение на минималните осигурителни прагове през 2019 година ще е около 4,7 на сто, сочи проектобюджетът. Увеличава се минималният осигурителен доход за самоосигуряващите се - от 510 лева на 560 лева, а за земеделските стопани и тютюнопроизводителите от 350 лева на 560 лева. Максималният осигурителен доход се променя от 2600 лева на 3000 лева от 1 януари 2019 г. Догодина няма да се внасят вноски във фонд \"Гарантирани вземания на работниците и служителите\". Запазва се размерът на еднократната помощ при смърт на осигурен - 540 лева. Определя се максимален размер на гарантираните вземания - 1400 лева. Към края на годината се очаква приходите в системата без трансферите да бъдат близо 6,8 млрд лева, което е с 3,4 на сто повече. Разходите за 2018 година се очаква да бъдат 11,1 млрд. лева, което е с 0,4 на сто повече от планираните или 44,7 млн. лева преразход. Общият размер на разходите за пенсии, краткосрочни обезщетения, службите по социално осигуряване и предоставените трансфери за 2019 г. е 11,7 млрд.лева Очакваните трансфери за 2018 г. ще са близо 4,5 млрд.лева, което е с 0,2 млн. лева получени повече трансфери. Очакваният излишък за 2018 година ще е 179,4 млн. лева според проектобюджета на ДОО.", "date": "2018.10.12", "title": "През 2019 година се очаква реален ръст на пенсиите от 3,1 на сто"}
{"url": "https://www.24chasa.bg/novini/article/7098618", "text": "Европейската комисия призова днес да се сложи край на удължаването на граничния контрол в Шенгенското пространство, предаде Франс прес, цитирана от БТА. \"Не мога да си представя Европа със затворени вътрешни граници, никога няма да позволим Европа да се върне към миналото си\", заяви еврокомисарят по миграцията Димитрис Аврамопулос на среща в Люксембург с вътрешните министри на 28-те държави членки. Дойде моментът да се сложи край на граничния контрол, заяви той. Шест страни прилагат от 2015 г. контрол по границите в Шенгенското пространство (Франция, Германия, Австрия, Дания, Швеция, Норвегия), използвайки правни механизми за временно отменяне на принципа за свободно движение в него. Повечето страни оправдаха мерките с нелегалната миграция в ЕС, но изтъкват и опасения за сигурността, свързани с джихадистките атентати в някои европейски страни. Германия ще удължи контрола по границата с Австрия с още половин година, до 11 май, заяви вътрешният министър Хорст Зеехофер, цитиран от ДПА. Решението въз основа на аргумента, че мигрантите лесно могат да се придвижват между страните от ЕС и че липсва контрол по външните граници на блока, ще бъде официално представено пред ЕС по-късно днес. \"Условията за отменяне на контрола по вътрешните граници все още не са налице\", каза той.", "date": "2018.10.12", "title": "Еврокомисията иска край на удължаването на граничния контрол в Шенген"}
{"url": "https://www.24chasa.bg/novini/article/7098624", "text": "Комисарят по цифровата икономика и общество Мария Габриел е на мисия в Косово в контекста на Цифровата програма на ЕС за държавите от Западните Балкани, която беше стартирана от София през юни. Косово е третата балканска държава, която българският еврокомисар посещава в рамките на два месеца след Сърбия и Черна гора, съобщи пресслужбата на Представителство на ЕК в България. Визитата на Мария Габриел в Косово е важна стъпка за напредъка в изпълнението на програмата за региона, следваща поетия ангажимент от балканските лидери на Срещата на върха в София. В рамките на мисията си тя се срещна с министри от правителството на Косово, телекомуникационни оператори, регулаторния орган на страната, стартъп асоциации и сдружения на гражданското общество. Българският комисар откри също международната конференция \"DigitalKS\", фокусирана върху иновациите и предприемачеството като условие за икономически растеж и устойчиво развитие на региона на Западните Балкани. В съвместно изявление с вицепремиера Енвер Ходжай, комисарят подчерта ролята на Цифровата програма за Западните Балкани за насърчаване не само на европейската интеграция на Косово и икономическото развитие, но и за по-добра свързаност между самите балкански държави от една страна и между тях и ЕС от друга. \"Цифровата програма включва действия, които са от значение и за шестте балкански държави. Намаляването на таксите за роуминг, разгръщането на широколентов достъп до интернет, развитието на електронното правителство, подобряването на цифровите умения на хората, цифровизацията на предприятията са аспектите, върху които се фокусираме. Важно е да се движим бързо напред в изпълнението на мерките, да има конкретни постижения, които да бъдат представени на срещата на високо равнище в Белград през следващата година\", заяви Мария Габриел. Тя насърчи Косово по-скоро да идентифицира проекти, които могат да бъдат финансирани от Цифровата програма за Западните Балкани, за да усетят гражданите и предприятията на практика нейните ефекти. По отношение на роуминга, Мария Габриел наблегна, че за да се постигне напредък в процеса за намаляване на таксите, е от водещо значение сключването на регионално споразумение, което да обхваща всички шест държави от Западните Балкани. \"Разширяването на съществуващото споразумение с Косово и Албания би било символ на стойността на регионалното сътрудничество, но и на европейската перспектива на региона. Такова споразумение ще послужи за основа да продължим работата за понижаване на роуминг тарифите между целия регион и ЕС в съответствие с подписаната декларация в София през май\", ясно посочи българският еврокомисар. Партньорите от шестте балкански държави трябва да се ангажират да постигнат споразумение за техническо решение до срещата на Европейския орган на телекомуникационните регулатори през декември, а след това очакването е новото регионално споразумение да се подпише на срещата на високо равнище в Белград през април.", "date": "2018.10.12", "title": "Мария Габриел на мисия в Косово за насърчаване на цифровата програма на ЕС"}
{"url": "https://www.24chasa.bg/novini/article/7098627", "text": "Председателят на Комисията по отбрана ген. Константин Попов разговаря с председателя на Комисията по отбрана, обществен ред и национална сигурност на Камарата на депутатите на румънския парламент Дорел-Георге Къпрар и с председателя на Комисията по външни работи на Сената на Румъния Кристиян-Сорин Димитреску, се посочва в прессъобщение на парламента. Парламентарна делегация, водена от ген. Константин Попов, участва в Парламентарната конференция за общата външна политика и политика на сигурност (ОВППС) и Общата политика за сигурност и отбрана (ОПСО) във Виена, Австрия. В състава на делегацията са народните представители Полина Христова и Георги Михайлов. Сред темите на срещата с председателя на Комисията по отбрана, обществен ред и национална сигурност на Камарата на депутатите на румънския парламент Дорел-Георге Къпрар беше предстоящата визита на румънския парламентарист в България по покана на председателя на Комисията по вътрешна сигурност и обществен ред на Народното събрание Цветан Цветанов. Българският опит във връзка с организирането и провеждането на парламентарното измерение на председателството на Съвета на Европейския съюз беше темата на разговора на председателя на Комисията по отбрана ген. Константин Попов с председателя на Комисията по външни работи на Сената на Румъния Кристиян-Сорин Димитреску. За Румъния е важно през 2019 г., когато е нейното председателство, да бъде запазен фокусът върху европейската интеграция на страните от Западните Балкани, подчерта Кристиян-Сорин Димитреску. Европейската перспектива пред страните от Западните Балкани и възможностите на ЕС да помогне за подобряване на политическото и хуманитарното положение в Сирия бяха темите на сутрешната сесия на Парламентарната конференция за Общата външна политика и политика на сигурност и Общата политика за сигурност и отбрана във Виена, Австрия.", "date": "2018.10.12", "title": "Ген. Константин Попов сподели с румънци опита на България като страна-председател"}
{"url": "https://www.24chasa.bg/novini/article/7098628", "text": "Четиримата гранични полицаи, обвинени в престъпление от турските власти, ще бъдат разпитвани пред съда в Бургас, съобщи БТА Районният съд в Бургас ще призове четиримата гранични полицаи и ще ги запознае с обвинението на турските съдебни власти за извършване на престъпление. Това съобщиха от пресцентъра на нашия съд. Заседанието е следващата седмица във вторник /16 октомври/. Районният съд в Бургас трябва да изпълни съдебна поръчка на I-ви Тежък наказателен съд - град Къркларели, Турция. Нашите гранични полицаи Михаил Цонков, Живко Петков, Николай Костов и Николай Петков са привлечени като обвиняеми от турските съдебни власти. Те са подведени под отговорност за съучастие в престъпление за причиняване на смърт поради небрежност, причиняване на леко нараняване и увреждане на имущество, според действащото законодателство в Република Турция. В молбата на чуждия съд е включен и разпит на четиримата по изложените в поръчката обстоятелства. На 16 юли тази година Районен съд - Бургас проведе първо заседание по изпълнението на съдебната поръчка. Делото бе отложено на основание чл. 6 от Европейската конвенция за правата на човека, за да се запознаят обвиняемите лица с обвинението и имат възможност да изградят защитни тези.", "date": "2018.10.12", "title": "Разпитват в Бургас четиримата граничари, разследвани в Турция за смъртта на бракониер"}
{"url": "https://www.24chasa.bg/novini/article/7098638", "text": "Германия е \"много обезпокоена\" от изчезването на саудитския журналист Джамал Хашоги в Истанбул и призовава Саудитска Арабия да участва с пълни сили в изясняването на съобщенията, че той може да е бил убит, предаде Асошиейтед прес, цитирана от БТА.  \"Подозрението, за което се говори тук, е ужасяващо и затова неговото изчезване трябва да бъде изяснено възможно най-бързо и най-щателно\", каза Щефен Зайберт, говорител на германската канцлерка Ангела Меркел. Френското външно министерство съобщи днес, че е поискало от саудитските власти да предоставят прозрачни и подробни отговори за съдбата на Хашоги, който изчезна след посещение в саудитското консулство в Истанбул. Подозренията и обвиненията срещу саудитските власти \"изискват те да бъдат прозрачни и да дадат пълни и изчерпателни отговори\", каза говорителката на външното министерство Анес Фон дер Мюл, цитирана от Ройтерс.", "date": "2018.10.12", "title": "Берлин и Париж настояха пред Саудитска Арабия да отговори за съдбата на Хашоги"}
{"url": "https://www.24chasa.bg/novini/article/7098644", "text": "Бившият външен министър на Република Южна Африка (РЮА) от времето на апартейда Пик Бота почина днес на 86 години, предаде ДПА. Покойният Бота бе известен с опитите да убеди партията си да признае по-широки политически права за черните южноафриканци. \"Той почина рано тази сутрин в дома си\", заяви пред местна телевизия синът на Бота - Роелоф. \"Мисля, че неговият принос към трайния мир в страната е нещо, което хората признават\", каза той. Бота бе министър при двама президенти на Република Южна Африка, а най-голямото му дипломатическо постижение е договарянето на независимостта на Намибия, която бе допреди това бе под управлението на РЮА. След края на апартейда Бота бе министър на подземните изкопаеми и енергията в правителството на първия демократично избран президент на Република Южна Африка Нелсън Мандела, припомня ДПА.", "date": "2018.10.12", "title": "Почина Пик Бота, бивш външен министър на\nЮАР при режима на апартейд"}
{"url": "https://www.24chasa.bg/novini/article/7098657", "text": "Генералният секретар на ООН Антониу Гутериш посети днес индонезийски град, опустошен от земетресение и цунами, за да оцени лично последиците от бедствието, предаде Асошиейтед прес, цитирана от БТА.  Гутериш участва в годишната среща на Международния валутен фонд (МВФ) и Световната банка (СБ) на остров Бали. Той посети силно засегнатия град Палу на остров Сулавеси, където беше посрещнат от вицепрезидента на Индонезия Юсуф Кала на частично разрушеното летище. Градът и околностите му бяха опустошени от земетресението на 28 септември с магнитуд 7,5 и последвалите мощни приливни вълни. Представител на местната спасителна служба ги информира за щетите, нанесени от земетресението и последвалото цунами. Двамата посетиха едни от най-засегнатите от бедствието райони и се запознаха с пораженията. Индонезийската спасителна служба каза, че официалният брой на жертвите вчера е достигнал 2073, повечето от които са в Палу. Следобед Гутериш се е върнал на Бали, където ще се срещне с индонезийския президент Джоко Видодо и с други официални представители, участващи в срещата на МВФ и СБ, която ще продължи до неделя.", "date": "2018.10.12", "title": "Генералният секретар на ООН посети опустошен от земетресение град в Индонезия"}
{"url": "https://www.24chasa.bg/novini/article/7098648", "text": "Служители от Първо РУ задържали през нощта, непосредствено след продажба на наркотици в ж.к. „Дианабад“, 25-годишен дилър, съобщиха от МВР. При последвало претърсване в обитаваното от него жилище полицаите намерили и иззели електронна везна, бяло прахообразно вещество, тревиста маса, мелничка с полепнал бял прах и други предмети и вещи, съотносими към престъпната му дейност Изготвената експертна справка показала, че иззетите вещества са 9.90 грама коноп и 10.58 грама амфетамин. Събраните материали са докладвани в Софийската градска прокуратура. Задържаният е привлечен като обвиняем за престъпление по чл. 354 а от НК и му е наложена мярка за неотклонение „парична гаранция“ в размер на 1000 лева. По-късно, на 10 октомври около 9.40 часа, в района на гара Подуяне служители от Пето РУ спрели за проверка лек автомобил „Нисан“, управляван от 35-годишен мъж. Виждайки униформените, шофьорът изхвърлил до колата плик с вещество на кристали. Пликът е иззет по надлежния ред, а резултатът от експертната справка показал, че веществото е амфетамин с тегло 50.07 грама. Притежателят на наркотика бил задържан в Пето РУ с полицейска мярка до 24 часа и по случая - образувано досъдебно производство. След доклад на събраните материали в Софийската районна прокуратура задържаният е привлечен като обвиняем за престъпление по чл. 354 а от НК. Наложена му мярка за неотклонение „задържане под стража“ за срок до 72 часа.", "date": "2018.10.12", "title": "Иззеха над 70 грама амфетамин и коноп в София, двама са задържани"}
{"url": "https://www.24chasa.bg/novini/article/7098677", "text": "Задържана е пияна и неправоспособна шофьорка зад волана на микробус – съобщават от Областната дирекция на МВР-Добрич.. На 11 октомври, около 18,30 ч. в село Росеново, област Добрич, е спрян за проверка микробус „Фолксваген” с добричка регистрация. При извършената проверка за употреба на алкохол с техническо средство, цифровата индикация е отчела наличието на 2,40 промила в издишания въздух. От извършената справка в информационните масиви на МВР е установено, че водачът е неправоспособен. С полицейска мярка за срок от 24 часа е задържана 35-годишна жена от село Росеново, управлявала превозното средство. По случая е образувано бързо полицейско производство", "date": "2018.10.12", "title": "Пияна и неправоспособна шофьорка е задържана зад волана на микробус"}
{"url": "https://www.24chasa.bg/novini/article/7098658", "text": "Турският прокурор по делото срещу американския пастор Андрю Брънсън заяви, че той трябва да бъде осъден на до 10 години затвор, но поиска освобождаването от домашен арест в очакване на присъдата, предаде Ройтерс, цитиран от БТА. Агенцията посочва, че според адвоката на Брънсън той ще може да напусне страната незабавно. 50-годишният пастор от Северна Каролина живее от над две десетилетия в Турция. Той беше арестуван през 2016 г. по обвинения в терористична дейност, а в края на юли беше преместен от затвора под домашен арест.                                                                                                                                                                                                                                                                               ", "date": "2018.10.12", "title": "Турски прокурор поиска 10 г. затвор за американския пастор Брънсън"}
{"url": "https://www.24chasa.bg/novini/article/7098819", "text": "Американският кардинал Доналд Вюрл, обвиняван в прикриване на сексуални престъпления на католически свещеници, е подал оставка като архиепископ на Вашингтон, съобщи днес Ватикана. Папа Франциск е приел молбата на кардинала да се отттегли от поста, предаде ДПА, цитиран от БТА. \"Решението на Светия отец да осигури ново ръководство ще позволи на всички вярващи - духовни и светски лица, да се фокусират върху излекуването на раните и бъдещето, се казва в изявление на Вюрл на сайта на Вашингтонската архиепископия. \"Отново се извинявам и моля за прошка за погрешните ми преценки от миналото\", заяви той. Вюрл беше подложен на нарастващ натиск да се оттегли след публикуването през август в Пенсилвания на съдебен доклад за престъпленията, извършени от 301 свещеници за период от 70 години. Кардиналът, който е бил епископ на Питсбърг, щата Пенсилвания, от 1988 до 2006 г., беше посочен като изключително снизходителен към свещениците под негова опека, извършвали сексуални посегателства над деца. Канцеларията на Вюрл публикува писмо, в което папата го поздравява за решението и защитава репутацията му. \"Вие разполагате с достатъчно средства, за да оправдаете действията си и да докажете, че има разлика между това да се прикриват престъпления или да не се решават проблемите, и това да се допуснат някои грешки. Но вашето благородство Ви накара да изберете този начин на защита, с което аз се гордея и Ви благодаря\", пише папата. 78-годишният Вюрл е вторият американски кардинал, който сам напуска архиепископски пост след скандал със сексуални посегателства - след кардинал Бърнард Лоу, който се оттегли през 2002 г. Но предшественикът на Вюрл на поста архиепископ на Вашингтон - Тиъдър Маккарик, през юли бе лишен от епископски сан от папата, след като беше разобличен за серийни посегателства срещу млади свещеници и семинаристи. Последиците от скандала стигнаха и до Ватикана, след като през август Франциск беше обвинен от бивш посланик на Светия престол в САЩ, че години наред активно е пазел Маккарик от наказание, и призова папата да се оттегли от поста. Обвинителят - архиепископ Карло Мария Вагано, не даде доказателства за обвиненията си, припомня ДПА. Някои коментатори тълкуват безпрецедентната му атака срещу папата като част от консервативна кампания срещу Франциск и неговите реформи, отбелязва агенцията.", "date": "2018.10.12", "title": "Архиепископът на Вашингтон се оттегли, прикривал сексуални посегателства"}
{"url": "https://www.24chasa.bg/novini/article/7098827", "text": "В семейството на Юлия Старчева съпругът й Теди Старчев е със сърдечна операция, а синът й - 21-годишният Георги е с тежки увреждания в следствие на имунизация, предава  . „За Георги се грижа от 24 часа 25, няма как да отидем с него на почивка, защото никъде няма пригодени условия за това. Недостъпен е и градския транспорт. Имаме 3 деца. Благодарение на съпруга ми и другите две деца семейството се запази и остана здраво. Имаме проблеми с Топлофикация, дължим 6131 лева и дойде заповед за опис на имуществото и изземване на вещите от дома ни. Беше запорирана и инвалидната пенсия на съпруга ми.“ След като се запозна с казуса частният съдебен изпълнител Стоян Якимов, заместник-председател на Съвета на Камарата на нотариусите прекрати изпълнителното дело срещу Теди Старчев.", "date": "2018.10.12", "title": "Прекратиха дело срещу семейство на хора с тежки увреждания"}
{"url": "https://www.24chasa.bg/novini/article/7098831", "text": "Руският президент Владимир Путин може да посети Сърбия през януари. Това заяви днес руският посланик в Белград Александър Чепурин, цитиран от ТАСС, съобщи БТА. Посещението на Владимир Путин в Сърбия през януари ще стане най-важната визита за двустранните отношения, заяви Чепурин. Президентът на Сърбия Александър Вучич днес прие руския посланик в Белград. Посланикът предаде на сръбския президент предложението на руския държавен глава да посети страната през януари, съобщи пресслужбата на сръбското президентство. В отговор Вучич заяви, че за Сърбия ще бъде изключителна чест отново да приеме Путин и Белград ще покаже \"цялата широта на сръбското гостоприемство\". Преди известно време бе съобщено, че визитата на руския президент в Сърбия може да се състои в началото на ноември.", "date": "2018.10.12", "title": "Путин може да посети Сърбия през януари"}
{"url": "https://www.24chasa.bg/novini/article/7098840", "text": "Работим много усилено по случая с пастор Брънсън, написа в Туитър американският президент Доналд Тръмп след оповестяването днес на решението на турски съд за освобождаване от домашен арест на американския пастор Андрю Брънсън, предаде турският телевизионен канал НТВ, цитиран от БТА. Съдът осъди пастора на три години, един месец и петнайсет дни затвор, но уточни, че той няма да прекара повече време зад решетките заради времето, което е излежал. Решението на съда означава, че Брънсън може да напусне Турция и да се върне в САЩ. Моите мисли и молитви са с пастор Брънсън. Ние се надяваме той да се завърне благополучно у дома в най-скоро време, написа Тръмп във втори туит след оповестяване на съдебното решение. Американският пастор Андрю Брънсън бе поставен под домашен арест през юли, след като прекара близо две години в затвор в Турция. Турските власти повдигнаха обвинения срещу пастора, че е действал в полза на мрежата на ислямския проповедник Фетхуллах Гюлен и на групировката Кюрдска работническа партия (ПКК). Случаят с американския пастор, съден в Турция по обвинения в тероризъм и шпионаж, стои в основата на дипломатическата криза между Анкара и Вашингтон.", "date": "2018.10.12", "title": "Доналд Тръмп: Моите молитви са с пастор Брънсън, чакаме го скоро у дома"}
{"url": "https://www.24chasa.bg/novini/article/7098843", "text": "Лидерката на крайната френска десница Марин Льо Пен се срещна с бившия стратег на Белия дом Стив Банън и прояви интерес към неговия политически проект за подкрепа на европейските популистки партии, предаде Асошиейтед прес, цитирана от БТА. Агенцията припомня, че само преди няколко дни Льо Пен отхвърли сътрудничество с американеца, който е бивш член на екипа на президента Доналд Тръмп. Френският депутат Луи Алио, който е приближен и заместник на г-жа Льо Пен начело на нейната крайнодясна партия \"Национален сбор\", каза по телевизия Бе Еф Ем днес, че тя се е срещнала с Банън в Париж вчера. Според него Банън искал да създаде \"технически средства\", които да помогнат на националистическите партии в изборите за Европейски парламент догодина. При това американецът посочил, че \"не желае да играе (политическа) роля\". Самата Льо Пен каза по време на визита в Рим в понеделник, че само европейски страни могат \"да формират политическите сили Е за спасяването на Европа\" и това не може да бъде дело на американците, поименно визирайки Банън. При срещата си с него вчера обаче тя подкрепила неговия план да съветва евроскептичните партии преди европейските избори, съобщи Алио, цитиран от Ройтерс. \"Банън иска да създаде \"мозъчен тръст\", и по-конкретно да предостави техническа подкрепа на евроскептичните партии, - каза Алио. - Ние няма да кажем не, тъй като той не създава политическа партия.\" Ройтерс припомня, че през юли Банън обяви намерение да създаде организация, наречена \"Движението\", с цел обединение на крайната десница в Европа преди евроизборите, насрочени за май догодина. Досега обаче той е получил слаба подкрепа от партиите, с които е контактувал. Алио добави, че на срещата между Банън и Льо Пен били изчистени всички възникнали недоразумения между тях. \"Имаше съвпадение на възгледите\", посочи той и добави, че Банън няма да води кампания за европейските избори, нито ще предоставя финансиране, а само ще помага със съвети и опит.", "date": "2018.10.12", "title": "Марин Льо Пен се спогоди с бившия стратег на Тръмп Стив Банън от втори опит"}
{"url": "https://www.24chasa.bg/novini/article/7098835", "text": "\"Джи Пи Груп\" разпространи своя позиция, в която съобщава, че достойната за тях постъпка е да се откаже от договора за строителство на тунел \"Железница\", за да запази доброто име на компанията. Освен това ръководството е категорично, че компанията винаги е работила законосъобразно и съобразявайки се с обществения интерес. Ето и цялото съдържание на изпратената позиция: Ръководството на „Джи Пи Груп“ заявява категорично, че през всички години компанията е работила, съобразявайки се със законовите разпоредби и винаги е отчитала обществения интерес. Във връзка със започналите проверки, засиленият обществен фокус и познавайки в детайли инвестиционния проект за доизграждане на АМ „Струма“, в частност изграждането на тунел Железница, за който проект бяхме избрани за изпълнител вследствие проведената открита процедура по реда на ЗОП, осъзнаваме, че има реална опасност от неспазване на графика за изпълнение на проекта, което създава риск от загуба на средства. Това ще наложи започнатите отсечки да се построят за сметка на държавния бюджет и да бъде възстановена предоставената безвъзмездна финансова помощ за изграждане на „Автомагистрала „Струма“, финансирана от ОП „Транспорт 2007-2013 г.” Забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени. Според официалната статистика през последните 5 години този пътен участък си е извоювал печалната слава на най-кървавото трасе в страната ни. Ръководството на „Джи Пи Груп“ е категорично, че в така манипулираната медийна обстановка през последния месец, опитваща се да отъждестви граденото десетки години име на компанията в строителния бранш с престъпни квалификации, е достойно в името на бранда „Джи Пи Груп“ да депозираме пред Aгенция „Пътна инфраструктура“ отказ от сключване на договор за изпълнение на строителството на тунел Железница. Същото е в полза на обществения интерес от предотвратяване на огромните загуби на държавния бюджет и в подкрепа на пътната безопасност.", "date": "2018.10.12", "title": "\"Джи Пи Груп\": Достойно е да откажем договора за тунел \"Железница\""}
{"url": "https://www.24chasa.bg/novini/article/7098893", "text": "Албанската база в Кучова, която от дълго време е гробище на някога мощните й военновъздушни сили, е определен да стане въздушна база на НАТО за радост на бившите й летци, предаде Ройтерс. Албания бракува своите 224 МИГ-а съветско и китайско производство през 2005 г. и от 2009 г. съседките й от НАТО Гърция и Италия наблюдават въздушното й пространство. Това доведе до икономически упадък на района на Кучова, който бе наричан \"Градът на Сталин\" по време на комунистическия режим, предава БТА. Албанският министър на отбраната Олта Джачка посочи за Ройтерс, че това ще бъде първата въздушна база на НАТО в Западните Балкани. НАТО ще похарчи над 50 милиона евро на първия етап от работите за превръщането на Кучова в поддържаща база за доставки, логистика и тренировки, каза Джачка. Албания смята, че с тази трансформация на базата ще помогне за запазване на стабилността на Балканите и ще даде своя принос към мироопазващите мисии на НАТО по света. \"Регионът като цяло е навлязъл в необратим интеграционен процес\", добави Джачка. Новините за натовската база възродиха надеждите в Кучова. Цивилните виждат проекта за базата като стимул за икономиката на района, който страда от масова емиграция и безработица. Последното поколение от обучени пилоти, които сега са на възраст малко над 50-годишна възраст, копнеят отново да чуят вой на мотори.", "date": "2018.10.12", "title": "Албанско гробище на МИГ-ове ще бъде превърнато във въздушна база на НАТО"}
{"url": "https://www.24chasa.bg/novini/article/7098911", "text": "Турските сили за сигурност са неутрализирали общо 38 терористи при операции, извършени през последната седмица, съобщи днес генералният щаб на турската армия, цитиран от Анадолската агенция. В изявление на армията се казва, че в периода от 5 до 12 октомври в Турция са били извършени антитерористични операции в окръзите Шърнак, Сиирт, Диарбекир, Агръ, Мардин и Ван в Югоизточна Турция и в Северен Ирак, информира БТА. При операциите са били неутрализирани 11 терористи на територията на Турция и 27 в Северен Ирак. Силите за сигурност са унищожили убежища на терористи и са иззели оръжия, боеприпаси и експлозиви от бойците. При акциите са били иззети 212 килограма наркотици и голямо количество контрабандни цигари.", "date": "2018.10.12", "title": "За една седмица: Задържаха 38 терористи при операции в Турция"}
