{"url": "https://www.24chasa.bg/novini/article/6697855", "text": "Военноморските сили на Румъния ще бъдат снабдени с 3 нови подводници. Това обяви министърът на отбраната Михай Фифор, който посети фрегатата “Крал Фердинанд” в пристанище Констанца, предаде Радио Румъния. “Искаме да представим на Върховния съвет по отбрана и парламента нова мащабна програма за комплектуване с три подводници в средносрочен и дългосрочен план”, каза министърът. “Зная, че този проект може да изглежда прекалено амбициозен, но той е осъществим и можем да го реализираме в румънската корабостроителница. Сега сме на етап определяне на техническите параметри на този тип подводница.” Според министър Фифор изпълнението на програмата може да започне през 2020. В момента Румъния разполага с една подводница, построена в бившия СССР, която не е излизала в морето от 1996. Осъществяването на намеренията за нови подводници отново ще превърне Румъния във водещ фактор в Черно море, твърди Фифор, цитиран от “Балкан инсайт”. Това щяло да е и отговор на по-агресивното присъствие на Русия в Черноморския регион. Сред плановете на правителството в Букурещ е и покупката на корвети, както и модернизацията на двете румънски фрегати. ", "date": "2018.02.03", "title": "Румъния ще строи 3 подводници"}
{"url": "https://www.24chasa.bg/novini/article/6697887", "text": "Като млад политик Хелмут Кол (1930-2017) е дарявал средства на организация, подпомагаща намиращи се в затвора нацистки престъпници и техните близки, съобщава германското издание Der Spiegel, като привежда данни, съгласно които според „стария канцлер“ Паул Хаусер, „бащата“ на страховитата паравоенна организация Вафен-СС, е бил „достоен човек“. Съответните документи, които потвърждават информацията, стават достъпни за обществеността едва сега. От тях става ясно, че годишно Кол е дарявал около 200 марки на „Фонд Хаусер“, набиращ средства за подпомагане на нацистки и техните роднини, предава Фокус. Фондът е основан през 1962 г., когато самият Хаусер все още е бил жив, като част от организацията HIAG (Асоциация за взаимопомощ на бивши членове на Вафен-СС), член на която е бил и самият той. Каузата й е била реабилитиране на репутацията и правния статус на Вафен-СС. Фондът, който носи името на Хаусер, е създаден за социална дейност. Кол е смятал генерал-полковника на Вафен-СС за „достоен човек\". От редакцията обаче подчертават, че единиците на Паул Хаусер са извършили военни престъпления. Изданието не пропуска да отбележи, че той е оказвал съдействие за укриване на нацистки престъпления и техните извършители. Der Spiegel припомня на читателите, че Хелмут кол също е показал „странно разбиране“ за Вафен-СС. През 1985 г. той предизвика скандал, когато заедно с тогавашния президент на САЩ Роналд Рейгън посети военно гробище, в което са положени тленните останки на членове на Вафен-СС.", "date": "2018.02.03", "title": "Хелмут Кол дарявал средства на ветерани от СС"}
{"url": "https://www.24chasa.bg/novini/article/6697914", "text": "България не е изразявала позиция за увеличаване на вноската на страната за членство в Европейския съюз. Това съобщиха от Министерството на финансите. Повод за съобщението са публикации, според които осем страни членки, сред които и България, са се споразумели да увеличат вноските си след Брекзит. “Подобна позиция не е била обсъждана в нито един работен или официален формат за преговори между страните и Европейската комисия”, казаха от ведомството на Владислав Горанов. Първото предложение на ЕК за бюджет на ЕС за следващия програмен период се очаква да бъде представено през май. Дебатът ще започне в София в рамките на българското европредседателство. В момента България плаща между 50 и 63 млн. евро вноска в бюджета на ЕС всяка година, а приходите от ЕС са по над 400 млн. евро всяка година. ", "date": "2018.02.03", "title": "София не се е съгласявала да вдига вноската си за ЕС"}
{"url": "https://www.24chasa.bg/novini/article/6697434", "text": "Остра левкемия ни отне Евгений Станчев. Той почина на 78 години. Беше журналист с изключителна креативност, искрящо чувство за хумор и оригинално перо. Професионалната си кариера започва във в. “Народна младеж”. Продължава в “Поглед”, където е зам. главен, а после и главен редактор. Бил е начело и на вестниците “Дума” и “Кеш”. През 1977 г. по негова идея вестникът излиза с празна страница. Станчев е поканен на международна конференция на остров Капри, подава документи навреме, но визата му пристига в деня, в който конференцията започва. През 1985 г. възроди идеята на Алеко Константинов. Чрез вестника Станчев кани всички, които не са се качвали на Черни връх, да направят това заедно. Откликват около 10 000 души. Пак по негова идея на журналисти от “Поглед” откриха къде се намира географският център на България - в местността Узана над Габрово. Като главен редактор на “Поглед” Станчев беше уволнен. Причината: в рубриката “Неканени мисли” Стефан Продев беше написал, че нашите ръководители също могат да подават оставки. Почивай в мир, Евгений! Ние от “24 часа”, изказваме най-искрените си съболезнования на дъщеря му Камелия, сина Слав, на роднините и приятелите му. Опелото ще се отслужи в неделя от 14 часа в храма “Св. Седмочисленици”.", "date": "2018.02.03", "title": "Евгений Станчев почина от остра левкимия"}
{"url": "https://www.24chasa.bg/novini/article/6697948", "text": "Поради прекъсвания в електрозахранването, предизвикани от бурния вятър в столицата, има смущения в работата на помпите по топлопреносната мрежа. Това съобщиха от \"Топлофикация\"-София. Поради тези причини са възможни временни колебания в топлоподаването в различни райони на града. Дежурните екипи на дружеството наблюдават постоянно работата на съоръженията и предприемат необходимите мерки в създалата се неблагоприятна климатична обстановка.", "date": "2018.02.03", "title": "\"Топлофикация\": Части от София може да останат без парно и топла вода заради вятъра"}
{"url": "https://www.24chasa.bg/novini/article/6697844", "text": "Правителството на Доналд Тръмп обяви, че ще продължи до голяма степен ядрената политика на неговия предшественик Барак Обама, но ще заеме по-агресивна позиция към Русия, предадоха световните агенции. Според документа Русия трябва да бъде убедена, че ще понесе “неприемливо тежка цена”, ако заплаши дори с ограничена ядрена атака в Европа. САЩ си намериха плашило в лицето на Русия, за да оправдаят нарастването на своите военни разходи, реагира руският посланик във Вашингтон Анатолий Антонов. Северна Корея е определена като “явна заплаха” за Америка и нейните съюзници. “Няма сценарий, при който режимът на Ким Чен Ун да използва ядрени оръжия и да оцелее”, се казва в доклада. САЩ искат да се оборудват с нови ядрени оръжия със слаба мощност в отговор на превъоръжаването на Русия. Те ще могат да обмислят нанасяне на удари в отговор на неядрени заплахи при “екстремни обстоятелства” като тежко кибернападение или големи терористични атаки, пише в. “Файненшъл таймс”. ", "date": "2018.02.03", "title": "Новата ядрена доктрина на САЩ по-агресивна към Русия (Обзор)"}
{"url": "https://www.24chasa.bg/novini/article/6697959", "text": "Хиляди се включиха в протестно шествие с Лондон с искане за по-голямо правителствено финансиране на претоварената Национална здравна служба (НЗС), предаде Асошиейтед прес, цитирана от БТА. Протестът, преминал под надслова \"НЗС е в криза: Решете проблема сега!\" получи подкрепата на опозиционната Лейбъристка партия и на профсъюзи. Участниците носеха плакати с лозунги като \"Спасете нашата НЗС\" и \"Повече персонал, повече легла, повече средства\". Те преминаха през центъра на Лондон, насочвайки се към офиса на премиерката Тереза Мей на Даунинг стрийт. Финансираната от държавата Национална здравна служба е изложена на засилващ се натиск. Търсенето на услугите й от страна на нарастващото и застаряващо население се засилва с темпове, които изпреварват нарастването на инвестициите. Зимни болести и напускането на стресирани медицински служители доведе до отменянето на хиляди операции и дълго чакане на линейки и за спешна помощ. Британското правителство казва, че инвестира повече средства в здравеопазване и за обучението на лекари и сестри.", "date": "2018.02.03", "title": "Хиляди на протест в Лондон, искат повече пари за здравеопазване"}
{"url": "https://www.24chasa.bg/novini/article/6697800", "text": "Белият дом обмисля да спре финансирането на НАСА за Международната космическа станция до 2025 г. Решението се очаква на 12 февруари, предава  Ако финансирането бъде спряно, това сериозно ще засегне развитието на космическите изследвания. МКС е най-голямото и скъпо съоръжение в орбита около Земята. Досега НАСА е инвестирала над 100 млрд. долара в нейното изграждане и поддръжка. Астронавтите в нея извършват експерименти, които са от полза за цялото човечество. Първоначалните планове бяха станцията да функционира до 2024 г. като преден пост на световната наука за изследване на Космоса. Спирането на американското финансиране може да доведе дори до загубата на това уникално съоръжение. Освен науката, загуби ще понесат и частни компании като „Спейс екс”, които извършват полети и доставки до станцията. Вероятно със спестените пари Тръмп иска да се върне към една стара цел в Космоса. „Ако станцията я няма, много от средствата, които се вливат в нея, ще бъдат пренасочени към изследване на нови области. Може би дори пътувания до Луната”, коментира Тихомир Димитров. 50 години след първото кацане на Луната, надпреварата за нея отново продължава. Русия, Китай и Съединените щати планират изпращането на хора и техника там в следващите осем до 10 години.", "date": "2018.02.03", "title": "Белият дом обмисля да спре парите за НАСА"}
{"url": "https://www.24chasa.bg/novini/article/6697840", "text": "Президентът на САЩ Доналд Тръмп заяви в Туитър, че публикуваният вчера разсекретен документ, написан от представители на Републиканската партия в Комисията по разузнаването към долната камара на американския Конгрес, го оневинява напълно във федералното разследване за предполагаема руска намеса в президентските избори в САЩ през 2016 г., предава БТА. \"Тази паметна бележка напълно оневинява \"Тръмп\" в разследването. Но ловът на руски вещици продължава\", заяви президентът на САЩ в Туитър, говорейки за себе си в трето лице, цитиран от Франс прес. Министерството на правосъдието и Федералното бюро за разследване се противопоставиха на публикуването на документа, като ФБР изрази сериозни притеснения за пропуснати в него факти, припомня ДПА. \"Не е имало никакво възпрепятстване на правосъдието (това е използваната сега дума, защото след една година непрестанни търсения, без да се открие НИЩО, съглашателството е мъртво)\", гласи изводът на Тръмп, споделен в Туитър. Той определи разследването като \"срам за Америка\". Документът беше подготвен по поръчка на републиканеца Девин Нунес, председател на комисията по разузнаване в Камарата на представителите. В него се отправят обвинения, че високопоставени служители, участващи в началния етап на разследването, са подкрепяли Демократическата партия на изборите през 2016 година. Освен това ФБР и министерството на правосъдието са обвинени, че са злоупотребили с правомощията си за наблюдение срещу служители на предизборния екип на Тръмп. Според документа те са подвели съдия, за да удължи заповедта за наблюдение на Картър Пейдж, съветник по външната политика в предизборния екип на Тръмп.", "date": "2018.02.03", "title": "Тръмп: Публикуваният доклад сочи, че съм невинен за предполагаемата руска намеса"}
{"url": "https://www.24chasa.bg/novini/article/6697849", "text": "Броят на загиналите военнослужещи при самоубийствен атентат в армейски лагер в североизточната част на Пакистан достигна до 11, предава Франс прес, цитирана от Фокус. Сред жертвите има офицер, става ясно от разпространената информация. Съобщава се за 13 пострадали. Отговорност за атаката поеха пакистанските талибани в имейл до журналисти.", "date": "2018.02.03", "title": "11 военни загинаха при самоубийствен атентат в Пакистан"}
{"url": "https://www.24chasa.bg/novini/article/6697867", "text": "Русия нанесе масиран удар с високоточно оръжие по района в Сирия, откъдето преносим зенитно-ракетен комплекс свали руски щурмовик Су-25, при което бяха убити над 30 бойци на \"Джебхат ан Нусра\", съобщи руското министерство на отбраната, цитирано от ТАСС. \"По района, контролиран от терористичната групировка \"Джебхат ан Нусра\", откъдето беше изстреляна ракета на преносим зенитно-ракетен комплекс по руския самолет Су-25, беше нанесен масиран удар с високоточно оръжие\", съобщава руското министерство. По данни, получени от прехващането на радиокомуникации, в резултат на удара са ликвидирани над 30 екстремисти. При полет над провинция Идлиб днес руски самолет Су-25 претърпя катастрофа. Пилотът успя да доложи, че е катапултирал в район, контролиран от бойците на \"Джебхат ан Нусра\", но по-късно е загинал при бой с терористите. В момента Русия и Турция се опитват да върнат тялото на загиналия пилот.", "date": "2018.02.03", "title": "Русия нанесе ответен удар заради убития пилот в Идбил - ликвидира над 30 терористи"}
{"url": "https://www.24chasa.bg/novini/article/6697863", "text": "35-годишният Панайот Кючуков, известен като Пацо от “Биг Брадър”, е осъден на пробация заради незаконен хазарт, съобщават от прокуратурата. Той беше задържан на 14 юли в заведението до дома си, което стопанисва. Два пъти в седмицата там се събирали негови приятели и познати, за да залагат. Пацо не се включвал в незаконната дейност, а само е осигурявал помещението, както и игрални чипове, карти, зарове и др. Незаконното казино на Пацо работило от януари до юли, когато е разбито от полицията. Най-често играели покер. Участници разказали, че риалити героят ги канил лично да се включат в залаганията. Бившият футболист Пламен Кючуков стана известен с третия сезон на “Биг Брадър”, където флиртуваше с хомосексуалиста Пеньо, представящ за жена. След напускането на шоуто Пацо започна работа в родния си град в общинския център за деца и младежи с увреждания. Пацо се е признал за виновен по повдигнатите обвинения и е сключил споразумение с прокуратурата, което е одобрено от съда в Гълъбово.", "date": "2018.02.03", "title": "Пробация за Пацо от  “Биг Брадър” заради   незаконно казино"}
{"url": "https://www.24chasa.bg/novini/article/6697847", "text": "Тази седмица е ключова за напредъка по отмяната на двойното часово време. Очаква се в четвъртък евродепутатите да призоват Европейската комисия да предложи премахване на смяната между лятно и зимно часово време, която се извършва два пъти годишно. Европарламентът ще дебатира по темата сутринта, след което трябва да гласува резолюция в 13 ч българско време. Това съобщават от пресцентъра на Европейския парламент. В отговор на граждански инициативи и петиции, които изказват притеснения какви ще са последиците за здравето от смяна на времето по два пъти годишно, резолюция на комисията по транспорта на ЕП призовава ЕК да я премахне. За да има ефект този призив обаче, той трябва да бъде гласуван и в пленарната зала. Смяната на времето през пролетта и есента в страните от ЕС се управлява от Директивата на ЕП и Съвета относно разпоредби за лятното часово време. Текстът предвижда да се поддържа единен часови режим. Не трябва да има промяна в часовите зони. Европа да се откаже от лятното часово време, предложи аргументирано експертът доц. Радослав Кючуков, преподавател в Русенския университет, в текст, който “24 часа” публикува. Ученият получи подкрепа от Атлантическата дигитална мрежа, а Соломон и Гергана Паси предложиха аргументите да се дискутират по време на европредседателството на България. Процедурата за отмята на двойното часово време е доста тежка. Ако Европарламентът се обедини зад резолюция в този смисъл, тогава Еврокомисята трябва да направи предложение до страните членки. До отпадане ще се стигне, ако всички те одобрят предложението. Най-големият спор е кое точно време да се избере - лятното или зимното. Финландия, Полша и Естония са сред еврочленките, които силно лобират да се прекрати местенето на часовника. ", "date": "2018.02.03", "title": "Европарламентът решава за отмяна на двойното часово време (Обзор)"}
{"url": "https://www.24chasa.bg/novini/article/6697683", "text": "Около 13 хил. абонати на територията на Западна България са без ток заради бурния вятър. Това съобщиха за „Фокус“ от пресцентъра на ЧЕЗ, във връзка с прекъсванията на електрозахранването вследствие на бурния вятър към 17.30 часа. В София-град абонатите без захранване са 1500, в област Враца - 2000 клиента, в област Перник - 3000 клиента, в област Кюстендил - 1800 клиента, в София-област - 5000 клиента. Аварийните екипи на ЧЕЗ работят за отстраняване на аварите В столицата в кв. „Витоша“ и район „Панчарево“ работят 20 екипа. Основните проблеми са паднали дървета и вдигнати ламарини.", "date": "2018.02.03", "title": "ЧЕЗ: Около 13 000 абонати в Западна България са без ток заради силния вятър"}
{"url": "https://www.24chasa.bg/novini/article/6697685", "text": "Северна Корея използва посолството си в Берлин за придобиване на технологии за ядрената и ракетната си програми, заяви днес шефът на германското контраразузнаване Ханс-Георг Маасен в интервю за телевизия А Ер Де, съобщава БТА. \"Ние установихме, че /от посолството/ са извършвани дейности по закупуване /на технологии/, които смятаме, че са свързани с ракетната и частично с ядрената програма\", на Северна Корея, заявил Маасен, цитиран от Франс прес и ТАСС. Според него става дума за технологии, които могат да се използват както за граждански, така и за военни цели. \"Когато констатираме такива неща, ние предотвратяваме сделките, но не можем да гарантираме това във всички случаи\", отбеляза ръководителят на Федералната служба за защита на конституцията. Според разследване на телевизия А Ер Де германското контраразузнаване е получило сведения за подобен трафик през 2016 и 2017 година.", "date": "2018.02.03", "title": "Германия: КНДР ползва посолството си в Берлин за нови ядрени технологии"}
{"url": "https://www.24chasa.bg/novini/article/6697699", "text": "Турция смята, че сирийският президент Башар Асад трябва да си тръгне в определен момент, заяви днес говорителят на президента Ердоган Ибрахим Калън, отричйки да има и най-малък контакт между Анкара и Дамаск, предаде агенция Франс прес, цитирана от БТА. Турция, която подкрепя сирийската опозиция, от началото на сирийския конфрикт постоянно настоява Асад да слезе от власт, но през посрледните месеци леко смекчи реториката си във връзка със сближаването си с Русия, която е главният съюзник на режима в Дамаск. Башар Асад не е ръководителят, който ще \"позволи запазването на Сирия като единна и сигурна държава за всички сирийци\", каза Калън на пресконференция в Истанбул. По думите му е необходим \"политически преход\", който да доведе до нова конституция и нови избори в Сирия. \"Това няма да е лесно, но е цел, която трябва да се постигне и в определен момент Асад трябва да си тръгне\", каза той. \"Руската позиция не е да защитава Асад лично, а да защити сирийските институции\", добави говорителят. Руснаците искат да са сигурни, че държавата в Сирия няма да се срине напълно, каза той. Лидерът на главната опозиционна партия в Турция е на друго мнение - той призова за промяна на политиката на Анкара, като изтъкна, че Турция трябва да установи отношения със сирийското правителство.\"Ако териториалната цялост на Сирия трябва да бъде защитена, а кръвопролитията - спрени, необходимо е да се установят отношения със сирийската държава, със сирийското правителство\", заяви Кемал Кълъчдароглу, лидер на опозиционната Народнорепубликанска партия.", "date": "2018.02.03", "title": "Турция: Башар Асад трябва да си тръгне в определен момент"}
{"url": "https://www.24chasa.bg/novini/article/6697512", "text": "В Министерството на външните работи в Москва са на мнение, че уверенията за заинтересованост на Вашингтон от „стабилни отношения“ и конструктивна работа с Руската федерация, заложени в новата ядрена доктрина на САЩ, са „лицемерни“. Това става ясно от коментар, разпространен от Департамента по информация и печат на ведомството, публикуван на официалната му интернет страница, предава РИА Новости, цитирана от Фокус. „С оглед на изложеното изглеждат лицемерни съдържащите се в доктрината пасажи за заинтересоваността на Вашингтон от стабилни отношения с нас и настройката за конструктивна работа в интерес на понижаване на съществуващите рискове“, се казва в публикувания текст.", "date": "2018.02.03", "title": "Москва: Новата ядрена доктрина на САЩ е лицемерна"}
{"url": "https://www.24chasa.bg/novini/article/6697515", "text": "Над 30 сигнала са постъпили във връзка със силния вятър в Аварийно-спасителното звено към Столична община. Това съобщи за Агенция „Фокус“ Красимир Димитров, отговарящ за звено Аварийно- спасителни дейности към СО. „Постоянно постъпват сигнали – за паднали ламарини, част от покриви. В момента обработваме над 30 сигнала. Четири екипа работят на терен в града, като викаме и още“, обясни той. В София-град е обявен оранжев код за опасно силен вятър. Предупреждението е в сила и за областите Враца, Кърджали и Хасково.", "date": "2018.02.03", "title": "Над 30 сигнала са подадени заради силния вятър в столицата"}
{"url": "https://www.24chasa.bg/novini/article/6697524", "text": "Земетресение с магнитуд 4,8 по Рихтер удари Далмация, съобщава загребският \"Ютарни лист\" и уточнява, че епицентърът е на 36 км югоизточно от Сплит. Трусът е регистриран в 13.53 часа местно време /14.53 часа българско/, предава БТА. Засега няма информации за щети.                                                                                                                                                                                                                                                                                                                       ", "date": "2018.02.03", "title": "4,8 по Рихтер разлюля Хърватия, епицентърът - близо до Сплит"}
{"url": "https://www.24chasa.bg/novini/article/6697537", "text": "Най-малко 6 души са ранени, след като  , централна Италия, предава БТА. Мотивите за нападението все още не са известни, но то беше извършено няколко дни след като нигерийски мигрант беше арестуван във връзка с жестокото убийство на 18-годишна италианка, чието разчленено тяло беше намерено в два куфара близо до града, отбелязва Ройтерс. Нападателят е 28-годишен местен жител с чисто полицейско досие. Както първоначално бе съобщено, той обикалял с автомобила си по улиците на града с 42 хиляди жители и стрелял по минувачи в различни райони, включително пред железопътната гара, в продължение на два часа. Накрая той спрял пред паметника на падналите във войните, излязъл от колата си \"Алфа Ромео\" и се оставил да бъде задържан от полицията без да окаже съпротива. При арестуването му той бил с италианското знаме, увито около раменете му, и отправил фашистки поздрав. В колата му бил открит пистолет.    Кметът Романо Каранчини потвърди, че шестима чужденци - петима мъже и една жена - са ранени и че всички са чернокожи. Една от жертвите е с опасност за живота.", "date": "2018.02.03", "title": "Най-малко шестима са ранени при стрелбата в Мачерата (Видео)"}
{"url": "https://www.24chasa.bg/novini/article/6697567", "text": "Турският президент Реджеп Ердоган се обърна с остри нападки към поддръжниците на кюрдската ПКК в Европейския парламент и ги предупреди, че ще плачат още дълго време, тъй като Турция е безотказна с целите си в Сирия. Ердоган говори пред конференцията на оглавяваната от него ПСР в Битлис /Източна Турция, разположен на Арменското плато, населен предимно с кюрди вилает/ и обеща заедно с хората си да отидат в сирийския Африн, когато дойде подходящият момент, предава  „Въоръжените сили на Турция и Сирийската освободителна армия настъпват към Африн и са съвсем близко. Планинските райони постепенно се прочистват от терористите. От оръжията и боеприпасите, използвани в операцията „Маслинова клонка“, 60-70% са произведени във военно-промишлените заводи на Турция“, заяви президентът. Той осъди действията на поддръжниците на кюрдските отряди на сирийския клон на ПКК, които организираха в Европарламента акции за подкрепа „на тази престъпна структура“. „Независимо от това, че Европейският парламент признава ПКК за терористична организация, нейните поддръжници безпрепятствено действат сред стените на структурите на ЕС и провеждат антитурска пропаганда. Но техните действия нищо няма да променят, позицията на Турция е непоколебима. Това са хора неадекватни и изгубили пътя си, те се окичиха с парцалите на ПКК и в сградата на Европарламента плакаха за терористите. Още повече ще плачете, още! С тези парцали на вратовете си доникъде няма да стигнете и ако Европа не изпълни дълга си спрямо тероризма, Турция ще продължи борбата си срещу него“, предупреди Ердоган, цитиран от „Хюрриет“. Той отправи същите остри нападки и срещу депутатите от Зелената партия в Германия, по искането на които в дневния ред на днешното заседание е включено обсъждане на операцията „Маслинова клонка“. Зелените настояват за възможно най-бързо приключване на операцията, депутатите носят шалове с цветовете на знамето на ПКК по време на заседанието, което провокира и гнева на турския президент.", "date": "2018.02.03", "title": "Ердоган към кюрдите в Европарламента: Още много ще плачете"}
{"url": "https://www.24chasa.bg/novini/article/6697575", "text": "Германската служба за външно разузнаване БНД участва във водена от САЩ тайна операция срещу завръщащи се от Сирия и Ирак бойци на \"Ислямска държава\", пише сп. \"Шпигел\", цитирано от ДПА. Според \"Шпигел\" БНД, заедно с още 21 страни, участва в операцията от октомври м.г. Тайното звено е ръководено от американски център за специални операции в Йордания и събира информация за бойци от радикалната групировка, включително документи, данни, пръстови отпечатъци и следи от ДНК, предава БТА.  Първоначално Берлин не искал да се включва в операцията, защото се опасявал, че САЩ може да използват информацията за удари по германски джихадисти. Около 950 ислямисти са напуснали Германия през годините с намерението да се присъединят към ИД. Най-малко 145 от тях са убити в боеве или при самоубийствени нападения. В момента в Германия има 705 души, които според службите за сигурност биха извършили терористично нападение, над пет пъти повече, отколкото през 2013 г.", "date": "2018.02.03", "title": "\"Шпигел\": Германското разузнаване \nучаства в операция на САЩ срещу тероризма"}
{"url": "https://www.24chasa.bg/novini/article/6697624", "text": "Турски граничари на границата със Сирия са стреляли безразборно срещу сирийски бежанци, опитващи се да преминат в Турция, съобщи днес правозащитната организация Хюман райтс уоч, цитирана от Ройтерс и БТА. Базираната в Ню Йорк правозащитна организация твърди, че сирийците сега бягат от нарастващото насилие в северозападната провинция Идлиб към турската граница, която остава затворена за всички освен за болните в критично състояние. \"Сирийци, бягащи към турската граница в търсене на сигурност и убежище, са принуждавани да се връщат обратно с куршуми и оскърбления\", заяви Лама Факих, заместник директор на Хюман райтс уоч за Близкия изток. Тринайсет от 16 сирийски бежанци, с които правозащитната организация е разговаряла, са обвинили турските граничари, че са стреляли срещу тях или срещу други бежанци, когато са се опитвали да минат границата, но са били още на сирийска територия, като са убили 10 души, включително едно дете, и са ранили няколко други. Говорителят на турския президент Ибрахим Калън заяви, че е твърде невероятно турски войници да са стреляли срещу бежанци от войната в Сирия, но правителството ще разгледа доклада. \"Ние никога не сме питали дали /бежанците/ са кюрди или араби, мсюлмани или християни, от този или от друг регион\", каза Калън пред журналисти в Истанбул. Турция е приела 3,5 милиона сирийски бежанци от 2011 г., повече от всяка друга държава, гарантирайки им защита и основни условия за живот като медицински грижи и образование. Според Хюман райтс уоч обаче това не я освобождава от отговорността да помага на тези, които търсят сигурност на границата й.", "date": "2018.02.03", "title": "\"Хюман райтс уоч\": Турски граничари стрелят безразборно по сирийски бежанци"}
{"url": "https://www.24chasa.bg/novini/article/6697643", "text": "Усложнена е обстановката на територията на София и област Враца заради силния вятър. Това съобщиха от пресцентъра на МВР. Информацията за обстановката е към 16.00 часа. По информация на ГД „Пожарна безопасност и защита на населението“ към 16.00 часа днес на територията на столицата са постъпили близо 50 сигнала, повечето от тях за паднали клони и дървета. Спасителни екипи работят по отстраняването им. Те се отзоваха и на съобщение за паднала метална обшивка на покрив на ул. \"Пиротска\" №3. При инцидента няма пострадали хора. На територията на област Враца са постъпили 34 сигнала, а в област Монтана - 7 (за град Берковица и град Вършец). По информация на спешния център във Враца има един пострадал гражданин от паднала ламарина, който е настанен в болница. По последни данни в двете области обстановката се нормализира Има подадени и 6 сигнала за паднали дървета и затиснати три автомобила в района на Боровец. За щастие там също няма пострадали, екипи са на място за отстраняване на последствията и освобождаване на колите. Още вчера, предвид метеорологичната прогноза за очаквани силни ветрове, по нареждане на ръководството на МВР бяха разпратени до кметовете на общините указания за реакция в случай на усложнена обстановка по места. Предвид метеорологичната прогноза за очаквани силни ветрове, по нареждане на ръководството на МВР са разпратени до кметовете на общините указания за реакция в случай на усложнена обстановка по места. Това съобщават от пресцентъра на МВР. Oт Главна дирекция „Пожарна безопасност и защита на населението“ (ГДПБЗН) припомнят основните правила за безопасност при такива обстоятелства: - Ако сте в къщи, при възникване на смерч или необичайно силен вятър, изключете тока, водата и газта, затворете плътно вратите и прозорците; - Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи; - Ако сте далеч от дома си, влезте в обществена сграда, подлез, потърсете сигурен подслон. - Ако сте на път, спрете автомобила на открито място, далеч от електропроводи, дървета и от надвиснали скални маси. Потърсете подслон! - Ако сте на полето или в планината, потърсете ниски места до отминаване на опасността.", "date": "2018.02.03", "title": "МВР: Усложнена е обстановката в София и Враца заради силния вятър"}
{"url": "https://www.24chasa.bg/novini/article/6697638", "text": "Нивото на река Сена отново леко се покачи днес, но се очаква да спадне в понеделник, съобщи френската служба, която следи равнищата на реките във Франция, предаде Франс прес, цитирана от БТА. Мярката на нивото на водата при моста \"Аустерлиц\" в източната част на френската столица показваше 5,45 м тази сутрин и може да стигне до 5,60 м. Вчера нивото на Сена беше спаднало до 5,34 м. На 29 януари нивото на Сена достигна пик от 5,85 м, което е с четири метра над нормалното, но все пак по-малко от покачването на водите от юни 2016 г. (6,10 м) и далеч под историческия рекорд от 8,62 м през 1910 г. Придошлата река наводни кейовете на Париж и затрудни транспорта. Движението по улиците покрай Сена бе спряно, а пресичаща Париж железопътна линия ще остане затворена поне до 10 февруари.", "date": "2018.02.03", "title": "Нивото на река Сена отново се покачи, очакват спад в понеделник"}
{"url": "https://www.24chasa.bg/novini/article/6696625", "text": "ВИП охранители на държавните мъже и жени, момчета за всичко, шпиони по неволя, гардове на мутри в свободното време. Националната служба за охрана често става център на скандали в последните 25 години, а славата ѝ като УБО и част от Държавна сигурност още не е отминала. Преторианската гвардия на властта работи по специален и дълго чакан закон от 2015 г., но ситуацията не се променя.  Миналата седмица едрите мъже с тъмни очила и слушалки в ушите отново останаха без началник. Генерал Ангел Антонов подаде оставка. Официално - защото ще става консул в Санкт Петербург. Неофициално - заради конфликт с президента Румен Радев и проверка на Военна прокуратура за злоупотреби. Удовлетворяване на ловна страст в държавно стопанство и с пари от бюджета, ползване на коли от частни фирми, храна за ловните кучета в стола на НСО, където се правели туршии и компоти за него по специална рецепта, ползване на служебните автомобили за извозване на костюмите му на химическо чистене са само част от сигналите, за които Антонов се проверява. Въпреки това той ще замине на дипломатическа служба и вероятно няма да се стигне до обвинения и съд.  Шеф на НСО е проветрива длъжност, но всички бивши началници се уреждат с друга престижна служба след смяната, а историята не помни наказани въпреки скандалите. “Никой няма да тръгне срещу шеф на такава служба, защото той има информация, която може да предизвика сътресение в държавата. Все пак знае кой държавник кога и с кого става и ляга, с кого се е срещал, какви са слабостите му, чел е класифицирана информация”, казва запознат с работата на НСО. Слабостта на Ангел Антонов към лова и обслужването на кучетата му от НСО, ако се докаже такова, не са първите подобни случаи в практиката на службата. Първият голям скандал с държавните гардове е свързан точно с куче, и по-точно с дакел. През 1999 г. Йордан Соколов е председател на парламента. Тогава медии снимат как гардове от НСО , които се грижат за сигурността му, разхождат семейния дакел Съни, за да свърши естествените си нужди под открито небе. Охранителите на съпругата му Ева се грижат за кучето, докато тя пазарува. Като легенда се разказва как тогава дакелът изчезнал и го издирвали десетки служители на НСО.   Преди скандала с дакела няколко държавни гардове бяха уволнени заради кражби в апартаментите на Соколов и на вицепремиера тогава Евгений Бакърджиев. По това време шеф на НСО е ген. Димитър Владимиров, който се задържа най-дълго на поста за последните 25 г. С битовизми е свързан и друг скандал, докато той е начело на службата. На сайта на парламента още стои стенограма от заседание на вътрешната комисия от 2004 г., където е изслушван ген. Владимиров. Тогава премиер е Симеон Сакскобургготски, който още ползва двореца “Кричим”. През 2016 г. съдът го върна на държавата. Точно там е ходил да ловува и Ангел Антонов. Оказва се, че НСО има богата история в това ловно стопанство край двореца.  През 2004 г. служител на службата е командирован там, за да се грижи за козата и кобилата на премиера Сакскобургготски. Тогава депутати от вътрешната комисия питат и дали държавният охранител е пазил и енота Кули, който е донесен там от дъщерята на Сакскобургготски Калина. Бодигардът животновъд писал жалби до началника си, но продължил да се грижи за хайванчетата в двореца. Само го освободили от други функции. До двореца през есента били командировани и други гардове. Тогава ябълките в градината зреели и трябвало да се наберат. Не е ясно дали са ставали на компоти в кухнята, или служителите на НСО са ги носили вкъщи. През 2004 г. все пак ген. Димитър Владимиров подава оставка и на негово място идва бившият шеф на НСБОП Румен Миланов. Смяната се случва след разкрития, че негови подчинени работят като охрана на мутри - публична тайна не само за гардовете от НСО, но и за отряда на баретите, специализираните звена за задържане към областните дирекции на полицията, армейци. На 2 юни 2004 г. под прозореца на жилището на Боби Цанков избухва бомба. Радиоводещият е известен с контактите си в престъпния свят. Самият той е съден за измами. Разследването тогава показа, че шофьорът на Цанков е действащ гард на НСО. Месец по-късно в службата се получава компромат, от който става ясно, че трима бодигардове от НСО редовно говорят по телефона с Боби Цанков. Започва вътрешна проверка. Тя приключва с уволнението на 10 служители, част от които са работили при Боби Цанков паралелно с държавната служба. Останалите се грижили за сигурността на подземни босове, сред които Красимир Маринов - Големия Маргин и брат му Николай, Стоил Славов - Телето и други. Боби Цанков е убит на 5 януари 2010 г. в центъра на София, може би защото тогава се е движил без охрана. За убийството му беше обвинен и се издирваше Николай Маринов -Малкия Маргин , но така и не се стигна до развръзка. Покушението все още не е разкрито. След пенсионирането на Румен Миланов, под ръководството на когото в НСО нямаше шумни афери, постът на началник е поверен на друг генерал - Димитър Димитров. Неговият престой там обаче не е подминат от скандали. Уволнението на подполковник Николай Марков е най-известният от тях. Той е единственият бивш служител, който открито говори за проблемите там, макар и понякога със съмнителна достоверност. Марков получава заповедта за уволнението си на 26 юни 2007 г. Зам.-началникът ген. Стоян Томчев го извикал на изпит за физическа подготовка, но Марков отказал да изпълни нарежданията му. След това уволненият твърди, че е принуждаван да прави лицеви опори пред охраната на Маргините Изнася данни как служители на НСО са обслужвали ловните излети на Първанов, а колегите му събирали компрометираща информация за охраняваните от тях лица. Марков дори беше изслушан на Консултативен съвет по национална сигурност, както и в парламента. След уволнението му повдигнаха обвинения от Военна прокуратура и го съдиха.  Ген. Димитър Димитров освобождава най-високия пост в НСО през 2012 г., малко след като президент става Росен Плевнелиев. Тогава идва ген. Тодор Коджейков, дългогодишен гард в службата и личен охранител на Бойко Борисов. И неговия престой в службата не мина без инциденти. Няколко месеца, след като поема поста, ДПС провежда конференция, на която се очаква председателят Ахмед Доган да се оттегли. Той е най-дълго охраняваният политик от службата - почти 12 г. Гардовете му са зачислени още в началото на 2007 г. Тогава Сокола е депутат и член на съвета на тройната коалиция, която управлява. Официално службите разглеждат сигнал, от който става ясно, че се готви покушение срещу него. Оттогава и до днес сараите и самият Доган се пазят зорко от НСО. На 19 февруари 2013 г. Доган се качва на трибуната по време на конференцията на партията в НДК. Започва да чете словото си пред делегатите. Малко по-късно до него се озовава бургазлията Октай Енимехмедов, тогава на 25 г. Вади газов пистолет и го насочва към главата на най-зорко охранявания политик в държавата. След кратък шок Доган реагира, като избива пистолета и се претъркулва на земята. В този момент държавните гардове са на десетина метра от мястото на събитието. Пръв до Енимехмедов стига сегашният председател на ДПС Мустафа Карадайъ. Бягайки към него той го хваща и го събаря на земята. Христо Бисеров измъква пистолета от ръцете на Октай. В този момент пристигат и гардовете на Доган. Извеждат го от залата, а делегатите остават да се саморазправят с Енимехмедов. НСО едва удържа ситуацията. Въпреки съмненията за подготвяно убийство по политически причини това не се доказа. Октай остана самодеец, който е решил да блесне под светлината на прожекторите заради неясни каузи. Осъдиха го и лежа в затвора, но вече е на свобода.  Историята с пропуска на НСО в тази ситуация приключи с две уволнения - на шефа на екипа на мероприятията Георги Райков и на шефа на екипа за лична охрана на Доган в НСО. После съдът ги възстанови на работа. Други 6-има бяха наказани дисциплинарно. Коджейков подаде оставка през февруари 2014 г. и на негово място бе назначен Ангел Антонов, дотогава шеф на Криминална полиция в МВР. Те двамата, заедно с предшественика им ген. Димитров не успяха да убедят бившата съпруга на президента Плевнелиев Юлиана да ползва държавна охрана. Тя отказваше да бъде следвана от бодигардове, както и да се появява на официални събития като първа дама. През декември 2015 разжалваният лидер на ДПС Лютви Местан се оплака, че НСО е свалила охраната му, без да го предупреди. Тогава той още беше депутат. Скри се в турското посолство и отказваше да си тръгне. После му я върнаха в намален състав, а през април 2017 г. я свалиха окончателно. НСО беше замесена в няколко публични скандала през 2017 г. под ръководството на Ангел Антонов, като се изключи това, че през януари гардовете ловяха ябълките, които Беновска мяташе по Плевнелиев.  През юни 2017 г. председателят на Върховния касационен съд Лозан Панов се отказа от услугите на НСО и се качи на личната си кола. Причината - по пътя за Берковица болтовете на задната гума на мерцедеса се отвинтили. След негови изказвания беше направена вътрешна проверка, а резултатите бяха изпратени в прокуратурата. Оказа се, че няма опит за атентат с цел предизвикване на катастрофа. Всичко това обаче не се оказа достатъчно за оставката на Ангел Антонов, който си тръгва, за да стане консул в Санкт Петербург.", "date": "2018.02.03", "title": "НСО - от дакела на Соколов през козите на Сакскобургготски до болтовете на Лозан Панов"}
{"url": "https://www.24chasa.bg/novini/article/6697653", "text": "Сирийски бунтовници са свалили руски изтребител в северозападна Сирия, където правителствените сили и съюзниците им провеждат офанзива, подкрепена от интензивни въздушни удари. Това съобщи ръководителят на базираната във Великобритания неправителствена организация Сирийски център за наблюдение на правата на човека Рами Абдел Рахман, цитиран от Асошиейтед прес и БТА. Самолетът бил свален близо до контролирания от бунтовници град Саракеб в провинция Идлиб. Според Абдел Рахман руският пилот успял да катапултира и се приземил жив. По-късно бе съобщено, че той бил убит. Сирийски активист в района заявил пред АП, че пилотът бил застрелян, след като оказал съпротива при опит да бъде пленен, като открил огън с пистолета си. Опозиционният Медиен център на Алепо съобщи, че сваленият самолет е Су-25, руско производство, но не уточни дали е от руските ВВС. Според телевизия \"Скай нюз - Арабия\", цитирана от ТАСС, самолетът бил свален с ракета.", "date": "2018.02.03", "title": "Сирийски бунтовници са свалили руски военен самолет в Идлиб, пилотът е убит (Обновена)"}
{"url": "https://www.24chasa.bg/novini/article/6697745", "text": "Турските сили за сигурност са задържали в Истанбул над 80 души, заподозрени във връзки с екстремистката групировка \"Ислямска държава\", предадоха ТАСС и Ройтерс. По данни на турския в. \"Миллиет\" в рамките на антитерористичната операция са арестувани 82 души, 77 от които са чужденци, предава БТА. Анадолската агенция съобщи, че цел на операцията са били хора, заподозрени, че са пътували за конфликтните зони в Сирия и Ирак или са подготвяли нападения в Истанбул и са действали от името на джихадистите. Операцията е осъществена едновременно на 16 адреса в 10 различни квартали на града, съобщи агенцията, без да уточни кога са извършени арестите и какви доказателства е имала полицията срещу заподозрените, а само спомена, че при операцията са заловени дигитални материали и документи, посочва Ройтерс. Турция беше партньор на водената от САЩ коалиция срещу \"Ислямска държава\" и е задържала над 5000 заподозрени за връзки с тази групировка през последните години. Турската полиция предприе операции срещу заподозрени за връзки с \"Ислямска държава\" в края на миналата година около първата годишнина от нападението в нощен клуб в Истанбул, при което бяха убити 39 души. \"Ислямска държава\" пое отговорността за това нападение, припомня Ройтерс.", "date": "2018.02.03", "title": "Арестуваха близо 80 чужденци в Истанбул за връзки с \"Ислямска държава\""}
{"url": "https://www.24chasa.bg/novini/article/6697500", "text": "Македонският вицепремиер по европейските въпроси Буяр Османи потвърди в предаване на телевизия Телма, че председателят на Европейската комисия Жан-Клод Юнкер пристига в Македония в края на февруари, предаде агенция МИА, цитирана от БТА. Османи смята, че това ще бъде посещение за насърчаване на реформите, защото вярва, че Македония ще бъде част от стратегическия документ на Европесйката комисия за разширяване към Западните Балкани, който се очаква да бъде огласен следващата седмица в Брюксел. Прогнозите на Османи са, че на срещата на върха на ЕС през юни Македония ще получи и дата за започване на преговори за членство.", "date": "2018.02.03", "title": "Жан-Клод Юнкер ще посети Македония\nв края на месеца"}
{"url": "https://www.24chasa.bg/novini/article/6697435", "text": "Две жени са пострадали при инциденти вследствие на силния вятър в столицата. Това съобщи за „Фокус“ говорителят на УМБАЛСМ „Пирогов“ Мария Пойразова. Жените са преминали през спешния неврохирургичен кабинет и двете са с рани в областта на главата. Раните са обработени от дежурния екип и жените са освободени. Парче от изолация на блок е паднало върху главата на жена в столичния квартал \"Люлин 3\". Жената е откарана в \"Пирогов\" с травма на главата. От лечебното заведение съобщиха за  , че раната й ще бъде обработена и тя ще бъде освободена за домашно лечение.", "date": "2018.02.03", "title": "Две жени са ранени при инциденти заради силния вятър в София (Обновена)"}
{"url": "https://www.24chasa.bg/novini/article/6697349", "text": "Паднало дърво от силните пориви на вятъра затруднява движението в района на Софийска духовна семинария, предаде „Фокус“. Движението се осъществява в една лента, тъй като другата е блокирана от падналото дърво. Все още на място не е пристигнал екип, който да отстрани дървото. Екипи на Дирекция „Аварийна помощ и превенция“ са реагирали на 2 сигнала за паднали клони на дървета заради силния вятър на територията на София. Няма пострадали хора. Това съобщиха за „Фокус“ от пресцентъра на Столична oбщина. Във връзка със обявения за днес жълт код за бурни ветрове от Столична oбщина призоват гражданите да бъдат внимателни и да приберат незакрепените предмети от балконите на жилищата си. Строителните фирми трябва да проверят обектите си и строителните огради, а търговските обекти – своите рекламни и информационни съоръжения.", "date": "2018.02.03", "title": "Паднало заради вятъра дърво затруднява движението около семинарията в София (Обновена)"}
{"url": "https://www.24chasa.bg/novini/article/6697440", "text": "Мъж откри огън от кола срещу минувачи в централния италиански град Мачерата и рани поне двама души, предаде ДПА, като се позова на местни медии. Мъжът, който обикалял града с автомобил, изглежда е стрелял срещу чернокожи, съобщи телевизия РАИ, предава БТА. Нападателят бил задържан два часа след като започнал да стреля по минувачи. Местни медии съобщиха, че четирима души са били ранени. Според италианската агенция АНСА всички жертви са чернокожи.                                                                                                                                                                                                                                                                                                                   ", "date": "2018.02.03", "title": "Мъж стреля по пешеходци от кола в италиански град, има ранени"}
{"url": "https://www.24chasa.bg/novini/article/6697283", "text": "Близо 18 000 души се обединиха в подписка за въвеждане на задължително видеонаблюдение в детските градини и яслите. Родителите настояват за изграждане на системи за видеонаблюдение във всяко помещение, включително и в дворовете, като идеята е камерите да излъчват онлайн с индивидуална парола за достъп за семейството на всяко дете. Родителите искат „електронните очи“ да са с достатъчно висока резолюция за идентифициране на лице при възникнал инцидент. Подписката е национална и стартира под мотото “Да спрем насилието с камери”, предава  . ”Нашата цел е поставянето не само на камери, а и повече контрол върху методите на работа в детските ясли и градини. В България има порочната практика да се възпитават децата с насилие и страх. С тези методи няма какво друго да очакваме, освен агресори, побойници и “хиперактивни” деца. Най-тежкото е, че че има случаи, в които деца се оперират по спешност заради насилие в яслата и то от възпитателите”, споделят родители. В Бургас в момента видеонаблюдение има в 16 от 32-те детски градини. От местната власт съобщиха, че по план камери трябвало да бъдат поставени и в останалите забавачници до края на миналата година, но за това е наобходимо задължително съгласието както на служителите, така и на родителите. Предложението обаче срещнало отпор от част от преподавателския състав.", "date": "2018.02.03", "title": "Родители искат камери с онлайн достъп в детските градини"}
{"url": "https://www.24chasa.bg/novini/article/6697287", "text": "До края на 2025 г. сеизмичният риск в страната трябва да бъде картографиран, съобщават от пресцентъра на Министерството на регионалното развитие и благоустройството. Това предвижда проект на Методика за анализ, оценка и картографиране на сеизмичния риск в Република България. Проектът ѝ е публикуван за обществено обсъждане на интернет страницата на Министерството на регионалното развитие и благоустройството и на Портала за обществени консултации. Картографирането на сеизмичния риск е свързано с изграждането на динамична, постоянно обновяваща се система със специализирана геопространствена информация. То ще съдейства за определяне на неблагоприятните последици, които могат да бъдат претърпени в резултат на бъдещи земетресения. Оценката е част от превантивните действия за намаляване на загубите при бедствия. Резултатите от анализа, оценката и картографирането на сеизмичния риск ще бъдат включени в нормативни документи, издавани от министъра на регионалното развитие и благоустройството или съвместно с министъра на вътрешните работи. Те ще бъдат ползвани от всички участници в инвестиционния процес. Методиката е разработена от Националния институт по геофизика, геодезия и картография при БАН по възлагане на Министерството на регионалното развитие и благоустройството. Според направената оценка необходимите средства за изпълнение на заложените в нея дейности са 10 млн. лв.", "date": "2018.02.03", "title": "Картографират сеизмичния риск в страната до края на 2025 г."}
{"url": "https://www.24chasa.bg/novini/article/6697306", "text": "Мисля, че е крайно време България да разшири ядрената програма, която вече има. Страната ви е в много изгодна позиция в това отношение, защото имате опит, имате изградени блокове, използвате ги, знаете техните плюсове, какво те могат да ви дадат като качество на снабдяването, като количество на електроенергията.  Това каза генералният директор на Световната ядрена асоциация Агнета Ризинг за  . \"Страната ви се развива икономически. Вие ще имате нарастваща нужда от електроенергия. Освен че ще ви осигури необходимите количества ток, ядрената енергетика създава условия за развитие на регионите, създава сигурни работни места за висококвалифицирани работници. И още нещо, много важно за вашата страна. Може да ви се наложи да затворите въглищните си централи. В Европа има няколко държави, които имат изключително добър опит в експлоатацията на ядрени централи. Постигнали са почти нулеви емисии по отношение на въглеродния двуокис при производството на ток Също и в Онтарио в Канада. Друг интересен пример е Великобритания, където са убедени, че именно ядрената енергетика е начинът да се върви в тази посока\", добави тя. \"Тази година се очаква над 15 гигавата нови ядрени мощности да влязат в експлоатация , което е три пъти над средното ниво за последните 25 години, каза Тя посочи, че организацията им се стреми да убеди правителствата да определят ясна и последователна енергийна политика, която да е нисковъглеродна, гарантира сигурността на доставките и насърчава инвестициите в проекти от ново поколение. Днес в света работят 450 реактора, което води до намаляване на вредните емисии с 6,5 милиона тона годишно\", каза Ризинг. \"Делът на тока, произведен от ядрени централи, в световен мащаб е около 10%, в Европа - 27-28 на сто, а в България - малко над една трета. Ядрената енергетика е вторият в класацията изключително важен източник на нисковъглеродни емисии в света. След Парижкото споразумение за климата, правителствата навсякъде по света търсят все повече и повече ниско карбонови енергийни източници и ядрената енергетика е една от най-добрите възможности\", каза директорът на Световната ядрена асоциация. \"Правителствата не говорят за това, въпреки че ядрената енергетика оставя най-малко отпечатъци върху околната среда и върху здравето на хората. Особено в Европа това е най-значимият източник на екологична електроенергия. По света влиянието на ядрената енергетика нараства. Има много нови страни, които се ангажират в този сектор. Миналата година Египет подписа споразумение за изграждане на нова ядрена електроцентрала. Бангладеш вече изгражда такава. Иран вече от 7 години има ядрен реактор, работи се и по следващите блокове на същата централа. Беларус също строи ядрени реактори и вероятно ще бъдат въведени в експлоатация следващата година\", добави тя.", "date": "2018.02.03", "title": "Световната ядрена асоциация: Време е България да разшири ядрената си програма"}
{"url": "https://www.24chasa.bg/novini/article/6697321", "text": "Съединените щати ще възприемат по-агресивен подход по силата на новата ядрена стратегия, ще могат да обмислят нанасяне на удари в отговор на неядрени заплахи и да разполагат нови ядрени заряди с ниска мощност, пише лондонският вестник \"Файненшъл таймс\". В прегледа на ядрената политика се посочва, че подобни удари ще се обмислят само при \"екстремни обстоятелства\", но те могат да включват \"значителни неядрени стратегически атаки\", като тежко кибернападение или големи терористични атаки, добавя ФТ. Правителството на президента Доналд Тръмп увери, че новата стратегия изяснява и допълва досегашната политика, но критици изтъкват, че тя внася радикална промяна, предава БТА. \"Нашата цел е да убедим противниците ни, че няма да спечелят нищо и ще загубят всичко, ако използват ядрени оръжия\", пише в прегледа на стратегията министърът на отбраната Джим Матис. Той подчертава, че тактически ядрени оръжия ще възпрат противника и ще вдигнат прага на евентуално вражеско нападение. Документът предвижда увеличаване на разходите за модернизиране на ядрените сили. Експерти отбелязват, че въпреки тревогите на правителството на Тръмп, свързани с ядрената заплаха от Северна Корея, новата стратегия е по-скоро отговор на растяща заплаха от Китай и Русия, които модернизират военните си способности, отбелязва ФТ. Критици казват, че има опасност новият подход да увеличи риска от ядрена война. Конгресменът демократ Адам Смит възразява, че новата ядрена стратегия няма да даде на САЩ по-голяма сигурност, а ще породи нова надпревара във въоръжаването, ще подкопае стратегическата стабилност, като снижи прага за употреба на ядрено оръжие и ще засили опасността от грешни изчисления и преценки, които могат да разпалят ядрена война.", "date": "2018.02.03", "title": "\"Файненшъл таймс\": САЩ допуска разполагане на ядрени оръжия зарадо кибератаки или терористични нападения"}
{"url": "https://www.24chasa.bg/novini/article/6697343", "text": "След затишие от 2 месеца възрастна жена от Берковица отново стана жертва на телефонни измамници. Ченгета спипаха мъжа, прибрал последните останали пари от пенсията й. На втори февруари той позвънил на 80- годишната баба Зорка И. и поискал пари, за да закупи агрегати за семейството. Старицата постъпила отговорно и предала на уреченото място 100 лева. След това разбрала, че е излъгана и се оплакала в полицията. По горещи следи полицаите задържали 42- годишния Д. С. от Берковица. Криминалисти разследват измамата и дали задържаният е само муле на телефонни измамници. Той остава в ареста за 24 часа. Образувано е досъдебно производство.", "date": "2018.02.03", "title": "Закопчаха ало измамник в Берковица"}
{"url": "https://www.24chasa.bg/novini/article/6697323", "text": "Мълния е ударила снощи самолет на Райънеър, който кръжал над летището в Подгорица, предаде Танюг. Според черногорски медии самолетът, летящ по линията Стокхолм-Подгорица, трябвало да кацне в черногорската столица в 20 часа местно време, но заради лошото време останал да кръжи над пистата, където бил ударен от мълния, предава БТА. Заради техническа повреда самолетът бил пренасочен към София, където се намира техническата служба на компания Райънеър, и кацнал безаварийно, съобщава Танюг.", "date": "2018.02.03", "title": "Мълния удари самолет над летището\nв Подгорица"}
{"url": "https://www.24chasa.bg/novini/article/6697334", "text": "Стремежът на германската канцлерка Ангела Меркел да състави ново коалиционно правителство между своите консерватори и левоцентристките социалдемократи навлиза в решаваща фаза този уикенд, предаде ДПА. Лидерите на Християндемократическия съюз (ХДС) на Меркел, на баварския им съюзник Християнсоциалния съюз (ХСС) и на Германската социалдемократическа партия (ГСДП) поставиха този уикенд като краен срок за приключване на преговорите по съставяне на нова управляваща коалиция. Партийни представители обаче предупредиха, че преговорите може да продължат до началото на следващата седмица, предава БТА. Най-голямата европейска икономика е без правителство от изборите в края на септември - най-дългият такъв период от основаването на съвременна Германия през 1949 г. Членовете на ГСДП ще трябва да одобрят с гласуване всякакво сключено от лидерите им коалиционно споразумение, но сред поддръжниците на левоцентристите расте скептицизмът за нов съюз с Меркел, отбелязва ДПА.", "date": "2018.02.03", "title": "Преговорите за коалиционно правителство на Германия навлизат в решаваща фаза"}
{"url": "https://www.24chasa.bg/novini/article/6697356", "text": "Евродепутатите вероятно ще призоват Европейската комисия да предложи премахване на смяната между лятно и зимно часово време, която се извършва два пъти годишно. Това ще се случи по време на дебат във вторник сутрин, а резолюцията ще се гласува в 13:00 ч. българско време. Това съобщиха от пресцентъра на Европейския парламент. Смяната на времето през пролетта и есента в страните от ЕС се управлява от Директивата на ЕП и Съвета относно разпоредби за лятното часово време. Текстът предвижда да се поддържа единен часови режим дори и ако смяната на времето се премахне.", "date": "2018.02.03", "title": "Европарламентът решава да се отмени ли лятното часово време"}
{"url": "https://www.24chasa.bg/novini/article/6697327", "text": "Еврокомисарят по разширяването Йоханес Хан смята, че Черна гора и Сърбия са напреднали повече от останалите кандидатки за членство в ЕС в изпълнението на необходимите за това реформи и могат да влязат в съюза до 2025 г., предаде ТАСС. \"Разширяването на ЕС е един вид регата. В момента Черна гора и Сърбия се намират пред всички останали, ЕС започна с тях официални преговори\", каза Хан в публикувано днес интервю за германското списание \"Шпигел\". Еврокомисарят добави, че на теория двете страни могат да се присъединят към ЕС през 2025 г., но при условие, че изпълнят всички изисквания. Същевременно той напомни, че една страна не може да стане членка на съюза, докато не реши проблемите със съседите си, какъвто е случаят със Сърбия и Косово, предава БТА. Хан каза, че Европейската комисия планира скоро да представи препоръки за преговори с Албания и Македония, но отбеляза, че в крайна сметка преговорите ще започнат само с единодушно решение на всички страни членки на ЕС. През ноември миналата година председателят на Европесйката комисия Жан-Клод Юнкер заяви, че според него Сърбия и Черна гора ще влязат в състава на ЕС до 2025 г.", "date": "2018.02.03", "title": "Йоханес Хан: Сърбия и Черна гора могат да влязат в ЕС през 2025 г., ако изпълнят всички условия"}
{"url": "https://www.24chasa.bg/novini/article/6697380", "text": "Станалият скандално известен в цяла България д-р Борис Стойчев от спешното отделение във Враца днес вече е уволнен, съобщиха от местната болница. Ръководството на МБАЛ „Хр. Ботев” известило наетият на изпитателен срок лекар, че договорът му е прекратен едностранно. Това се наложи след десетките жалби и оплаквания срещу него от недоволни от поведението му пациенти. Най-скандалният случай , който бе разследван от болницата бе с Лидия Манчева от врачанското с. Боденец. Младата жена пострада при инцидент в новогодишната нощ, след като падна от балкон на втория етаж в дома си. Тя потърсила помощ в спешното във Враца, където обаче била посрещната с крясъци и викове от дежурният тогава д-р Борис Стойчев. Лекарят отказал да се легитимира, повикал полицейски екип заради измислено от него насилие, твърдят близките на пострадалата жена. Когато ченгетата установили, че никой нито е заплашвал, нито искал да бие лекарите, а само да ускори прегледа на Лидия, тя била прегледана, а след това пренасочена към болница в София. Докато разследвали оплакването на Манчева и близките й, шефовете на врачанската болница били затрупани с нови жалби от пациенти, които били третирани зле от конфликтния лекар. Според колегите му пък Стойчев нямал нито едно безпроблемно дежурство и непрекъснато се забърквал в скандали с дошлите да потърсят помощ в отделението. Още: https://www.24chasa.bg/region/article/6639746", "date": "2018.02.03", "title": "Уволниха скандален лекар от спешното във Враца"}
{"url": "https://www.24chasa.bg/novini/article/6697325", "text": "Специалисти от НАСА установиха, че атмосферата на сатурновата луна Титан съдържа винилцианид - съединение, което може да е съставка на клетъчната обвивка у хипотетични микроорганизми в метановите океани на повърхността й, съобщи Лента. Клетъчната мембрана у земните микроорганизми съдържа фосфолипиди. Структурата им допринася за образуване на еластична клетъчна обвивка. Но у микроорганизми, които живеят в метанова, а не във водна среда, клетъчната мембрана трябва да е съставена от други съединения, например от винилцианид. Учените са открили следи от винилцианид на височина 200 км в атмосферата на Титан с помощта на мрежата от радиотелескопи АЛМА (ALMA - Atacama Large Millimeter/submillimeter Array) в Чили. При това концентрацията на молекули била най-голяма в районите над южния полюс на луната. При характерните за Титан ниски температури - минус 179 градуса Целзий, винилцианидът трябва да се концентрира в капки и да пада в метановите езера, предава БТА. Компютърен модел показа, че в морето Лигея в северното полукълбо на Титан винилцианидът трябва да е достатъчно за формирането на 10 000 клетки в 1 куб.см. Става въпрос за 10 пъти повече микроорганизми в сравнение с бактериите по океанските крайбрежия на Земята. Резултатите от изследването са публикувани в Science Advances.", "date": "2018.02.03", "title": "Учени откриха признаци на живот в атмосферата на Титан"}
{"url": "https://www.24chasa.bg/novini/article/6697338", "text": "Международната рейтингова агенция Фич (Fitch) повиши кредитния рейтинг на македония от ВВ- (лат. букви) на ВВ+, предаде македонската информационна агенция Мета. Агенция Фич посочи, че за повишаването на рейтинга е повлияла политическата стабилизация в страната, подобряването на международните й отношения, напредъкът на реформите, резултатите от местните избори и действията на Специалната прокуратура по делата, свързани с подслушвани разговори, предава БТА. Фич изтъкна още, че дипломатическите сигнали във връзка с гръцко-македонския спор за името са положителни и Македония очаква препоръка от Европейската комисия за започване на преговори за членство в ЕС през 2018 г.", "date": "2018.02.03", "title": "Агенция Фич повиши кредитния рейтинг на Македония"}
{"url": "https://www.24chasa.bg/novini/article/6697395", "text": "46-годишна жена от Дупница е с опасност за живота, след като е била нападната от 15-годишно момче. Това съобщиха за „Фокус“ от ОДМВР – Кюстендил. Инцидентът е станал около 22.30 часа в кв. „Горна махала“. Младежът е задържан от полицията като заподозрян извършител на грабеж. Жертвата на нападението е настанена в столична болница с множество травми както от удари, така и от наранявания с нож и е с опасност за живота. Продължават процесуално-следствените действия по случая, уведомен е дежурен прокурор. Започнато е досъдебно производство.", "date": "2018.02.03", "title": "Жена от Дупница е с опасност за живота след нападение от 15-годишно момче"}
{"url": "https://www.24chasa.bg/novini/article/6697368", "text": "Трактор се е обърнал по път II-71 Силистра – Добрич в района на пътен възел за село Миладиновци. Това съобщиха за „Фокус“ от пресцентъра на МВР. Заради инцидента движението се осъществява двупосочно в една лента. Няма пострадали.                                                                                                                                                                                                                                                                                                                       ", "date": "2018.02.03", "title": "Трактор се обърна на пътя Силистра - Добрич край село Миладиновци"}
{"url": "https://www.24chasa.bg/novini/article/6697372", "text": "Президентът на Турция Реджеп Тайип Ердоган заяви, че турската армия в близко време ще предприеме настъпление срещу град Африн, разположен в Северна Сирия, предава ТАСС, цитирана от \"Фокус\". „Планините на сирийския регион Африн стъпка по стъпка се прочистват от нашите войници. Армията се придвижва към град Африн, остава малко“, заяви президентът. Генералният щаб на турските въоръжени сили на 20 януари започна операция „Маслинова клонка“ срещу кюрдските „Отряди за народна самоотбрана“ в Африн, където живеят приблизително 1,5 млн. кюрди и бежанци от другите краища на разкъсваната от гражданска война страна.", "date": "2018.02.03", "title": "Ердоган: Турските войски скоро ще продължат настъплението в Африн"}
{"url": "https://www.24chasa.bg/novini/article/6697376", "text": "Незаконни цигари са открили полицаи в склад на лавка в Лом. При претърсване проверяващите засекли 300 къса цигари от марка „Fortuna и 160 къса „Donatela без български акцизен бандерол. Контрабандните цигари са доброволно предадени от търговаката Л. К . на 66 години на полицията.                                                                                                                                                                                                                                                                                                                       ", "date": "2018.02.03", "title": "Откриха незаконни цигари в лавка в Лом"}
{"url": "https://www.24chasa.bg/novini/article/6694643", "text": "Едно от най-интригуващите престъпления в Италия през последните години безспорно е т.нар. криминале от Олджата. Така беше наречено от медиите убийството на графиня Алберика Фило дела Торе през 1991 г. в римския богаташки квартал “Олджата”. Години наред то пълни страниците на всички вестници, всеки от които предлагаше своя версия, вървейки по собствени следи. До баналната и лесна истина, че истинският убиец е икономът или човек от къщата ѝ, се стигна чак след 17-годишни разследвания. През цялото това време обаче в италианските медии бяха изрисувани рояк сценарии за вероятния убиец, включващи от съпруга на жертвата до агенти на тайните служби и дори до серийни убийци. Нито една от версиите за заподозрените като убийци хора в крайна сметка не бе вярна Нито една италианска медия обаче не се отказа през всичките тези години да рови по свои следи и да пише за тях, тъй като има право да информира. В крайна сметка истинският убиец на 42-годишната графиня се оказа неин бивш служител, но до този факт се достигна едва през 2008 г. Дотогава журналистите, следящи случая, ползваха собствените си източници от следствието и търсиха убиеца и на хиляди километри разстояние от Рим. Ако чакаха официално прессъобщение на компетентните органи, какво ли щеше да узнае общественото мнение в Италия през тези 17 г.? А какво точно беше “престъплението от Олджата”? На 10 юли 1991 г. Рим тъне в жега. Всички във вилата на Пиетро Матей и Алберика Фило дела Торе са ангажирани в подготовката на вечерята за годишнината от сватбата им. Красивата 42-годишна графиня е в стаята си, а двете ѝ деца си играят. В един момент едното от тях отива да почука на вратата на майка си, но тя не отговаря. Когато влизат в стаята, откриват тялото на графинята, потънало в локва кръв на мокета Лицето ѝ е покрито с чаршаф. Аутопсията по-късно разкрива, че тя е била зашеметена от удар с налъм по главата, а след това е била удушена с техника на филипинско отбранително изкуство. Както се оказва след 17 г., извършителят е бившият камериер на графинята филипинецът Мануел Уинстън, уволнен дни по-рано заради прекаляването му с алкохола. Мануел успял да влезе в къщата и да се прокрадне до стаята на Алберика, за да открадне скъпоценни бижута, не знаейки, че тя е в банята. Излизайки от нея, тя се озовала пред камериера си, който, уплашен, я ударил с чехъл, а после я удушил и избягал през прозореца Веднага след новината за убийството журналистите заговориха за близък съсед, но също и за самия филипинец като за вероятни убийци според подхвърлените версии от следователите. Тази истина обаче изглеждаше за всички прекалено банална. Затова се тръгна по невероятно объркани следи, тъй като се оказа, че хора от фамилията са свързани с черни фондове на тайните служби. Медиите заговориха за сметки в швейцарски банки, бивша детегледачка беше разпитана в Австралия и най-вече беше заподозрян като поръчител на убийството мъжът на жертвата, въпреки че той разполагаше с желязно алиби. В продължение на 17 г. италианските медии осъмваха непрекъснато със заглавия от рода на “Обрат в криминалето от Олджата”, предлагайки най-новата версия по случая. Може би единствено новините за поредните правителствени кризи в Италия могат да се конкурират по брой заглавия на първа страница. Със сигурност няма друг криминален случай с повече на брой неофициални версии за убиеца и нито една от тях не беше пропусната от медиите. Едва след повторното отваряне на делото “Олджата” през 2007 г. прокурорката реши да занули всички възможни версии и да започне от началото. Така се стига до превеждането на никога преведените дотогава подслушани телефонни разговори на филипинския камериер, в които той признава за убийството. Междувременно се разбра, че той никога не е напускал Рим и че му се е родила дъщеря, която кръстил на графинята. Когато отидоха да го арестуват, след два разпита той призна за убийството.", "date": "2018.02.03", "title": "17 г. разследвали убийство на красива  графиня в Италия, версиите се сменяли, медиите не пропуснали нито една"}
{"url": "https://www.24chasa.bg/novini/article/6697042", "text": "Съединените щати си намериха \"плашило\" в лицето на Русия, за да оправдаят нарастването на своите военни разходи и увеличаването на ядрения си потенциал. Това заяви снощи руският посланик във Вашингтон Анатолий Антонов по повод огласената нова американска ядрена доктрина, предаде ТАСС. По думите му документът, излагащ доктрината, трябва да бъде внимателно проучен и анализиран. Антонов изрази надежда, че в близко бъдеще ще има среща между руски и американски експерти, на която да бъдат разяснени \"многото не съвсем ясни пасажи от този документ\", предава БТА. \"Един друг проблем се заключава в това, че за оправдаването на ръста на военните разходи, за оправдаване на нарастването на ядрения потенциал американците отново намериха \"плашило\" в лицето на Руската федерация. Ние разбираме, че зад това стои желание за вливане на огромно количество средства във военнопромишления комплекс, ние разбираме какви трилиони долари стоят зад това\", каза руският дипломат.", "date": "2018.02.03", "title": "Руският посланик във Вашингтон: САЩ си намериха \"плашило\" в лицето на Русия"}
{"url": "https://www.24chasa.bg/novini/article/6697044", "text": "Рекордно за руската космонавтика излизане в открития Космос приключи след успешното фиксиране в правилна позиция на ключова антена на Международната космическа станция (МКС), предадоха Асошиейтед прес и ТАСС. Антената се използва за комуникация с Центъра за управление на полетите край Москва. В края на продължилата 8 часа и 13 минути \"космическа разходка\" на Александър Мисуркин и Антон Шкаплеров възникна проблем. След като двамата успешно подмениха кутията с електроника за ъпгрейдване на антената, тя не се насочи в правилната позиция. Антената - дълго рамо с четирифутова чиния в края - бе сгъната преди да започнат ремонтните работи, предава БТА. От контролния център на НАСА в Хюстън съобщиха, че антената функционира, но в руския център свикаха заседание, което да реши дали е необходима още настройка. Командирът Мисуркин и космонавтът Шкаплеров направиха няколко опита чрез дистанционно управление да насочат правилно чинията. Накрая някой извика на руски: \"Тя се движи. На място е\". С пребиваването си в открития Космос Мисуркин и Шкаплеров подобриха руския рекорд от 8 часа и 7 минути, поставен през 2013 г. Предвиждаше се престоят им извън МКС да продължи 6 часа и 40 минути. Световният рекорд от 8 часа и 56 минути, установен през 2001 г., все още се държи от НАСА.", "date": "2018.02.03", "title": "Двама космонавти установиха руски рекорд\nпо пребиваване в открития Космос"}
{"url": "https://www.24chasa.bg/novini/article/6696583", "text": "“БСП бута на СДС”. Под това заглавие на първата си страница излиза “24 часа” на 3 февруари 1997 г. 21 години по-късно отворихме архива си, за да припомним кои събития предшестват 4 февруари 1997 г. - деня, в който Николай Добрев и Георги Първанов връщат мандата за съставяне на ново правителство на БСП и така спасяват България от кървава криза. На 2 февруари 1997 г. БСП взема решение, че ще се откаже от мандата си, ако сините съставят коалиционно правителство. По същото време ОДС провежда поредния си митинг на пл. “Ал. Невски”, на който лидерът на СДС Иван Костов обявява: Остават 2 дни до победата. На “Позитано” 20 пък заседават ръководствата на трите партии от червената коалиция и депутатите от левицата. Те предлагат още парламентът да работи до края на април, след което коалиционното правителство да бъде преобразувано в служебен кабинет. В решението им е разписано още, че преди да бъде разпуснато, Народното събрание трябва да приеме законите за бюджет'97, за въвеждането на паричния съвет, за държавния служител и антикризисна програма. Червените призовават президента Петър Стоянов да стане посредник на още един кръг преговори между управляващи и опозиция, при които да се подпише политическо споразумение. “БСП осъзнава реалната заплаха за гражданския мир”, заявява лидерът Георги Първанов. Ако обаче преговорите при президента се провалят, соцпартията ще направи свой кабинет от експерти в рамките на левицата, решават червените. ", "date": "2018.02.03", "title": "Как се стигна до 4 февруари 1997 Г."}
{"url": "https://www.24chasa.bg/novini/article/6697065", "text": "Северна Корея е придобила близо 200 милиона долара през 2017 г. от износ на продукция в нарушение на санкциите на ООН, а освен това продавала оръжия на Сирия и Мианма. Това се посочва в поверителен доклад на независими експерти, изготвен по поръчка на международната организация, предаде Ройтерс.В доклада до комисията по санкциите към Съвета за сигурност се казва, че Пхенян е доставял въглища до пристанище в Русия, Китай, Южна Корея, Малайзия, Виетнам и други страни. Доставките са били извършвани главно с фалшиви документи, свидетелстващи, че въглищата са с произход Русия или Китай, а не Северна Корея. \"КНДР вече пренебрегва повечето от последните резолюции, като използва международни мрежи за доставка на петрол, съучастници от чужбина, офшорни компании и международната банкова система\", са казва в доклада от 213 страници, предава БТА. Експертите посочват, че са са проучили настоящото сътрудничество между Сирия и Мианма в областта на балистичните ракети, вкл. над 40 недекларирани доставки от Северна Корея за Сирия през периода 2012-2017 г. Доставките са били за сирийския център за научни изследвания и развойна дейност, който ръководи химическите оръжейни програми на Дамаск. Разследването е показало също данни за други нарушения на оръжейното ембарго, вкл. чрез \"трансфер на елементи, използвани в балистични ракети и химически оръжейни програми\", пише в доклада. Дипломатическата мисия на Сирия в ООН не отговори на искането за коментар, а от посолството на Мианма заявиха, че понатоящем страната \"не поддържа оръжейно сътрудничество\" със Северна Корея и спазва санкциите. Нямаше коментар и от мисията на КНДР в ООН, посочи Ройтерс.", "date": "2018.02.03", "title": "Доклад: КНДР е придобила милиони долари през 2017 г. в нарушение на санкциите на ООН"}
{"url": "https://www.24chasa.bg/novini/article/6697088", "text": "Директорът на ФБР Кристофър Рей е разпратил вчера съобщение до подчинените си, че застава зад тях след разсекретяването на паметна записка на конгресмени републиканци, предаде Ройтерс. \"Стоя зад нашата споделена решимост да вършим работата си независимо и по правилата\", пише в съобщението. \"Говоренето е евтино. Работата която вършите ще е трайна\", добавя той, предава БТА. В декласифицирания документ се твърди, че ФБР и министерството на правосъдието са били предубедени срещу президента Доналд Тръмп в разследването за евентуална руска намеса в изборите през 2016 г. ", "date": "2018.02.03", "title": "Директорът на ФБР увери подчинените си,\nче стои зад тях и тяхната работа"}
{"url": "https://www.24chasa.bg/novini/article/6697097", "text": "Парадоксално е, че в ръководството на БСП няма нито един член на БКП, а в ръководството на ГЕРБ – 2/3 са били членове на БКП. Това каза лидерът на БСП Корнелия Нинова в интервю за предаването „Събуди се“ по Нова телевизия. „Не сме против изучаването на периода на комунизма в училище, но бихме искали да се изучава обективно. В новите учебници 11 века от историята на България са засегнати в 15 теми, а социалистическият период от 45 г. – в 12 теми. Това, което беше качено за обществено обсъждане за тези периоди, няма нищо общо с крайния резултат – на обществото бяха представени и приети едни учебници и някой след това подмени този период. А разликата между това вътре и това, което са видели хората, е огромна. Има подмяна на историята - по време на социалистическия период има „изселване“, а няма „депортиране“ на евреи. Според нас чрез миналото се посяга на бъдещето, защото това го учат деца, които нямат спомени от този период, и те ще го попият така, както им е представено“, каза още тя и посочи, че БСП е единствената партия, която е направила реална оценка на периода по време на своите най-високи форуми – казала е къде са били грешките, но е посочила и доброто. „Какво е парадоксалното? Бивши членове на БКП, които по някакъв начин са се възползвали от това, сега излизат и говорят срещу нас, че ние сме БКП. Но погледнете ръководството на нашата партия – няма нито един член на БКП, погледнете ръководството на ГЕРБ – 2/3 са били членове на БКП“, коментира Нинова и посочи, че това е лицемерно, предава Фокус. По темата за Истанбулската конвенция лидерът на БСП обясни, че истината за нейните текстове си проличава от обяснителния доклад към нея на Съвета на Европа. „В него се обяснява всеки член на конвенцията и истината лъсва. Мисля, че управляващите умишлено са го скрили. Става въпрос за различни хора, на които на базата на това, че са различни, трябва да им дадем статут на бежанец. Убедена съм, че хората трябва да се произнесат на референдум по темата. Нямам представа защо се получи такава истерия, такъв натиск. В политическата си история съм преживявала всякакъв натиск, но никога такъв – и външен, и вътрешен“, каза още тя и уточни, че никога не е подкрепяла тази конвенция.", "date": "2018.02.03", "title": "Нинова: Истината за Истанбулската конвенция лъсва в обяснителния доклад, който е скрит"}
{"url": "https://www.24chasa.bg/novini/article/6697103", "text": "Ясно е, че никоя партия в нашето политическо семейство не се е противопоставила на тази резолюция и на тези текстове. Тя не се пише за една нощ от мен, а се обсъжда с всички партии и организации в това семейство в продължение на повече от месец. Така отговори президентът на ПЕС Сергей Станишев на въпрос на   вярно ли е че на форума в Лисабон Корнелия Нинова е подкрепила конвенцията. Позицията, която зае за съжаление моята партия се възприема като обръщане на позицията на 180 градуса. За левицата исторически борбата за правата на жените е наше знаме в продължение на десетилетия. Но в политиката често има конюнктурни съображения, има страхове и емоции но отговорността на политиците е да мислят с главите си и дългосрочно, каза Станишев. Това не е конвенция на ЕС, а на съвета на Европа в който членуват 47 държави, 45 са я подписали. Страни като Турция и Грузия са я ратифицирали. Никой не вижда такава заплаха, за каквато се говори - че това е задължение за еднополови бракове. По повод тези, които опонират с: Да спасим децата си, Станишев каза: вижте, аз искам да предпазя моята дъщеря, която е на 6 г., когато някой ден се омъжи, дай боже да е щастливо, но да е защитена, че никой не може само защото е сложил подписа си да я тормози или да я бие. Не искам това да се случва и с никоя друга жена в българските семейства. На въпрос за позицията на президента Румен Радев против ратификацията на конвенцията Станишев каза - честно казано ме притеснява. Правата на човека в която и да е държава от Съвета на Европа не са вътрешна работа и аргументът, че видите ли се вземат права от държавата и се дават на НПО-тата просто е несъстоятелен. Тази позиция дава погрешен сигнал, подчерта лидерът на ПЕС. По повод идеята на Красимир Каракачанов за референдум Станишев се позова на представители на неправителствени организациии, които направили сметка, че с този референдум, за който става дума, биха могли да се финансират над 20 кризисни център. Сега в България общо са 20 от тях 8 са за жени, останалите 12 са за деца, подложени на домашно насилие. През януари 4 жени са били убити от техни партньори, каза Станишев.", "date": "2018.02.03", "title": "Станишев: Позицията на БСП по Истанбулската конвенция се възприема като обръщане на 180 градуса"}
{"url": "https://www.24chasa.bg/novini/article/6697105", "text": "Двете лъвчета Терез и Масуд, които бяха спасени от незаконния зоопарк в Разград миналата година, вече имат всички документи, за да могат да отпътуват за спасителния център “Фелида” в Холандия. Днес сутринта от Българска агенция по безопасност на храните издадоха транспортните документи, които доскоро спъваха заминаването. Терез и Масуд ще отпътуват от Столичния зоопарк в неделя, 4 февруари, в 10 ч. Това съобщиха от \"Четири лапи\". Съдбата на двете малки лъвчета развълнува хиляди. Часове след раждането си в началото на септември миналата година, те бяха отхвърлени от майка си и изпотъпкани пред погледите на десетки посетители в разградския зоопарк. Бяха спасени единствено благодарение на бързата намеса на местни доброволци и ветеринарни лекари. Благодарение на фондация „Дивите животни“ лъвчетата бяха транспортирани и настанени в столичната ветеринарна клиника “Добро хрумване”, където останаха за лечение и отглеждане до намирането на спасителен център, готов да поеме грижите за тях. През ноември „Четири лапи“ изяви готовност да осигури грижи за Терез и Масуд в своя спасителен център „Фелида“ в Холандия и за целта сключи споразумение с разградския кмет. Само месец по-късно обаче кметът предложи на общинския съвет да гласува да дари животинчетата на зоопарка в Пазарджик, който до този момент няма опит в отглеждането на лъвове. След като общинският съвет гласува това решение, последва протест на защитници на животните в София с настояване институциите да се намесят и да осигурят заминаването на лъвчетата за холандския спасителен център. Ангажимент това да се случи поеха Министър-председателят Борисов и Министърът на околната среда и водите Димов. Това обаче не се случи и преди седмица Общинският съвет в Разград потвърди решението си двете лъвчета да заминат в Пазарджик, което породи масово недоволство в социалните мрежи. На състояла се във вторник среща с представители на „Четири лапи“ и „Дивите животни“ премиерът Борисов пое ангажимент случаят да има разрешение в най-скоро време предвид нестабилното състояние на Терез и Масуд и липсата на подходящи условия за отглеждането им у нас. При пълен медицински преглед, извършен на 27 януари, беше установено, че при Терез се забелязва неправилен растеж на костите на предните лапи, което изисква спешна намеса – отначало с промяна на диетата и постоянно наблюдение на проблема от тесни специалисти, а при липса на подобрение – и с извършване на операция. Прегледът на двете лъвчета беше извършен от д-р Марк Йолкел, който пристигна за случая от Берлинския институт за изследване на зоопаркови и диви животни “Лайбниц” и от специалистите от “Централна ветеринарна клиника” в София, която е и с най-голям опит при лечението големи котки в България. Здравословните проблеми при Масуд и Терез се обуславят от няколко фактора - на първо място е фактът, че те са поне второ поколение близкородствено развъждане - техните родители и родителите на техните родители са брат и сестра, което е предпоставка за предразположение към здравословни проблеми. На второ място идва стресът и цялостната ситуация около раждането им, отхвърлянето от майката и отглеждането им от хора със заместители на майчиното мляко. Рискът този тип животни да не оживеят в първите дни и дори месеци след раждането е огромен. Така Терез и Масуд загубиха сестричката си. Дори и когато оцелеят обаче тези животни се нуждаят от специализирани грижи и постоянно наблюдение, защото рискът за здравето им остава огромен. Виждаме това при настоящето състояние на Терез. В спасителния център за големи котки “Фелида” в Холандия за посрещането на Терез и Масуд е готов техният временен дом, съобразен с индивидуалните им нужди - вътрешно заграждение с отопление около 20 кв.м. с лежанки, платформи, пясъчник и допълнително средово обоготяване. Те също така ще имат достъп до външно заграждение около 30 кв. м., което също е съответно средово обогатено спрямо нуждите им. На животните ще се даде време да се адаптират към новата среда - около 14 дни, като през това време ще бъдат наблюдавани постоянно. Предвижда се още един пълен медицински преглед като здравослвоното им състояние ще продължи да бъде следено от експертите в Института “Лайбниц” в Берлин, с които Фондация “Четири лапи” си сътрудничи активно. Ще се правят консултации и с най-добрите експерти в Европа. След като двете лъвчета пораснат, ще бъдат преместени в заграждение за възрастни животни, разполагащо с много по-голяма външна площ. “Фелида” е специализиран спасителен център за отглеждане на големи котки със здравословни или поведенчески проблеми. В момента там са настанени 6 тигъра. Броят на животните е малък, за да може да им се оказва максимално добра помощ. Идеята е “Фелида” да бъде само транзитен център за стабилизиране на здравословното състояние на големите котки преди те да поемат пътя към своя постоянен дом в среда максимално близка до естествената им в Африка. За всяко животно във Фелида са изготвени индивидуална програма - специфичина диета, оценка на психическото и физическото им състояние и изготвяне на насоки за подобряването им. В случай, че здравословното състояние на животните не позволява те да бъдат транспортирани заради риск за живота им, те остават на постоянно отглеждане в центъра. За да се гарантира максимално спокойствието на животните, “Фелида” не е отворен за свободни посещения. Постоянно за големите котки се грижат 4-ма професионални гледачи с необходимото образование и опит. След период от 1-2 години във „Фелида“ и в случай, че състоянието на Масуд и Терез позволи, целта е тяхната крайна дестинация да бъде един от най-големите спасителни центрове за големи котки в Южна Африка - Лайънсрок. В него има над 100 спасени големи котки от различни краища на света. Очаква се тази пролет там да бъдат приютени лъвът Симба, спасен от „Четири лапи“ от зоопарка в Мосул и лъвът Саид, спасен от организацията от увеселителен парк край Алепо. От „Четири лапи“ и „Дивите животни“ изказват благодарността си на всички, проявили съпричастност към съдбата на двете лъвчета и канят приятелите на Масуд и Терез на тяхното изпращане в неделя в 10 ч. в Зоопарк София, източен вход.", "date": "2018.02.03", "title": "Лъвчетата Масуд и Терез заминават за Холандия в неделя"}
{"url": "https://www.24chasa.bg/novini/article/6697126", "text": "Гражданин на Русия, обвинен, че е оперирал с мрежа заразени компютри, използвани за киберпрестъпления, бе екстрадиран от Испания в САЩ, където вчера бе изправен пред съд, предадоха осведомителните агенции.Според американската прокуратура 37-годишният Пьотър Левашов е управлявал мрежата \"Келихос\", обединяваща над 100 хиляди заразени компютъра, чрез които киберпрестъпници са разпространявали вируси, зловредни програми с искане на откуп, подмамаващи имейли и други спамове. Левашов отхвърля обвинителния акт в осем точки, внесен през април м.г. във федерален съд в щата Кънектикът. Същия месец руснакът е бил арестуван в Барселона. През септември в делото за екстрадиция той е заявил пред испанския Върховен съд, че е работил в продължение на десет години за партията \"Единна Русия\" на руския президент Владимир Путин, предаде тогава РИА \"Новости\", цитирана от Ройтерс. Според руската информационна агенция той казал, че ако бъде пратен в САЩ, там ще го изтезават, за да изтръгнат информация за политическата му дейност, предава БТА. Пред съда в Кънектикът снощи Левашов не се е признал за виновен. Той остава в затвора на град Бриджпорт поне до понеделник, каза негов адвокат, цитиран от ТАСС. Руското посолство във Вашингтон възнамерява да окаже необходимото съдействие - консулско и юридическо - на руския гражданин.", "date": "2018.02.03", "title": "Руски гражданин бе екстрадиран от Испания в САЩ, съдят го за киберпрестъпления"}
{"url": "https://www.24chasa.bg/novini/article/6697143", "text": "Двама души са загинали при катастрофи през изминалото денонощие на територията на страната, съобщиха от пресцентъра на МВР. Броят на пътнотранспортните произшествия е 9, ранени са 11 души. На територията на София са станали три тежки катастрофи, леките ПТП са 108, няма загинали, ранени са трима.                                                                                                                                                                                                                                                                                                                       ", "date": "2018.02.03", "title": "Двама загинали при катастрофи през изминалото денонощие"}
{"url": "https://www.24chasa.bg/novini/article/6697224", "text": "Възможно е да се стигне до търговска война между Съединените щати и Европейския съюз, предупреди пред   експертът по международна търговия Филип Леви. По думите му президентът Доналд Тръмп предпочита дистанцираните отношения с Брюксел. \"Търговската война не е нещо, което е ясно дефинирано, но със сигурност притеснява експертите. Всъщност, притеснително е това, че ако Съединените щати я започнат, Европа ще отговори, Съединените щати ще нанесат втори удар и така ще се влезе в една спирала, която ще излезе от контрол. За щастие, засега не сме в такава ситуация. Световната търговска организация прави всичко възможно да не се стига дотам. Предвид действията на тази президентска администрация обаче, търговската война остава тревожна възможност\", каза Леви.", "date": "2018.02.03", "title": "Експерт: Възможно е да се стигне до търговска война между САЩ и ЕС"}
{"url": "https://www.24chasa.bg/novini/article/6697219", "text": "Израелските ВВС нанесоха удар в южната част на ивицата Газа, след като от палестинския анклав тази нощ бе изстреляна ракета по Южен Израел, която не взе жертви, предаде Франс прес. \"В отговор на изстрелването на ракета по Южен Израел самолети нанесоха удар по две военни структури\", се казва в изявление на израелската армия. При въздушния удар също няма жертви, предава БТА. Това е втората размяна на удари за последните 24 часа. Вчера израелската армия удари позиция на Хамас в ивицата Газа в отговор на изстреляна в четвъртък ракета. Ракетният обстрел често е дело на маргинални въоръжени групировки, но Израел държи отговорно управляващото ивицата Газа движение Хамас за всички ракетни атаки от Газа и удря негови позиции като ответна мярка. Израел и Хамас спазват крехко примирие от края на войната през лятото на 2014 г. То е третото в ивицата Газа откакто ислямисткото движение завзе властта през 2007 г.", "date": "2018.02.03", "title": "Израел нанесе въздушен удар в ивицата Газа"}
{"url": "https://www.24chasa.bg/novini/article/6696582", "text": "18-тонен фикус, 40 000 редки или застрашени от изчезване растения от 400 различни вида, потоци с риба и постоянна температура от 22° - това е новата джунгла, създадена от технологичния гигант “Амазон” в центъра на Сиатъл. Футуристичната сграда, наречена Сферите, е разположена пред централата на компанията в западния американски град. Сферите представляват три огромни, свързани прозрачни кълба, разположени на 6500 кв. метра. “Дъждовната гора осигурява на служителите директна връзка с природата, което липсва в типичните офиси”, посочват от “Амазон”. 4-етажна стена с площ над 370 кв. м, висока 19 метра, е центърът на сферите на “Амазон”. Тя се състои от 25 000 растения - 200 вида от 30 страни. Част от нея е уникално по рода си дърво, вкарано с кран през временна дупка в покрива. То е Фикусът бил засаден във ферма в Калифорния през 1969 г. Тропическата гора крие още потоци с риба, шоколадови растения и ванилови орхидеи. Основателят на “Амазон” Джеф Безос официално откри сградата на церемония в понеделник, използвайки софтуера за гласови команди на компанията Алекса. Сферите всъщност са много повече от обикновен офис и ще провокират служителите на компанията към размисъл, ще им дадат нови идеи за продукти и бъдещи проекти, каза Безос. “Искахме да създадем нещо наистина специално, нещо емблематично за нашия кампус и за Сиатъл”, обясниха от “Амазон”. Наред с приблизително 40 000 растения и дървета в Сферите има места за сядане, В тях се поддържа температура от 22° с 60% влажност през деня - климат, имитиращ този в централната долина на Коста Рика. Обособени са и пространства с микроклимати, така че служителите да могат да си намерят място с перфектна температура. Сферите са оборудвани с вентилационна система, която имитира ветровит бриз.  Очаква се Сферите да станат заедно с култовата наблюдателна кула, построена за Световния панаир през 1962 г., известна като “Космическата игла”. Това заяви губернаторът на щата Джей Инслий по време на откриването на новата сграда. Сферите все пак имат и по-характерни за офиси помещения като затворени конферентни и заседателни зали. Съдържат и зала за срещи, наречена “гнездото на птиците” и разположена по окачения мост, приличащ на дървена крепост, която се люлее в клоните. Проектирането на сферите започва през февруари 2013 г., като първоначалният план бил те да играят ролята на вътрешна градина към сградата, пълна с растения и високи дървета. Дизайнерският екип обаче решава да построи три отделни сфери, които достигат височина 27 метра. Ядрото на сферите е направено от 12 хиляди тона бетон, подсилен с 2500 т арматура. Фасадата на сферите е покрита с 2643 стъклени панела, като последният е поставен през декември 2016 г.  Новата сграда може да побере 800 души и предлага безплатен интернет навсякъде. Чрез баджовете на служителите ще се следи колко време всеки прекарва вътре, за да може всеки да има възможност да си почине на уютното място сред природата. предназначен както за посетители, така и за бързо разрастващата ѝ се база в Сиатъл, която засега наброява 40 000 служители. Компанията реализира умаленото копие на дъждовна гора с помощта на градинаря Рон Галиардо. “Не трябва да се страхуваш да мислиш на едро”, казва той. Проектът на архитектурното бюро NBBJ е резултат от десетгодишно развитие и планиране и директна препратка към името на компанията.  Според Джеф Безос сайтът за онлайн търговия е кръстен на река Амазонка, защото тя е най-голямата река в света, а Amazon.com е трябвало да се превърне в най-голямата онлайн книжарница. Екваториалните гори пък са емблемата на амазонската джунгла - най-богатата на флора и фауна екосистема на планетата. “Амазон” дава заявка да стане основен лидер в иновациите. Тия дни американската компания откри първия магазин, в който няма касиери. От 2010 г. пък е инвестирала над $ 3,7 млрд. в сгради и инфраструктура в Сиатъл. Плановете на компанията за изграждане на втория ѝ офис доведоха до трескава надпревара между големите градове в САЩ за потенциалното “домакинство”. ", "date": "2018.02.03", "title": "Добре дошли в джунглата - 40 000 растения дишат в новия офис на “Амазон”"}
{"url": "https://www.24chasa.bg/novini/article/6697255", "text": "Взрив е прогърмял в събота сутринта на химически завод в китайската провинция Шандун. Един човек е загинал, други шестима са ранени, а още един е безследно изчезнал, предава РИА Новости. Инцидентът се е случил в около 10:50 часа местно време (4:50 българско време) в химически завод разположен в зоната за икономическо развитие на окръг Линшу. Според местните власти взривът се е случил по време на провеждане на дейност по техническо обслужване. Всички пострадали, сред които има двама в тежко състояние, са откарани в болница. Причината за взрива в момента се установява, предава Фокус.", "date": "2018.02.03", "title": "Взрив в химически завод в Китай, има загинал и ранени"}
{"url": "https://www.24chasa.bg/novini/article/6697384", "text": "Българите създават маска, която да предпазва от мръсния въздух. Това разказа в репортаж на Нова Телевизия Петър Живков, който е начело на екипа от създателите на пречистващия продукт. Идеята е дошла при посещение във Виетнам през 2013 г., като там въздухът е бил много мръсен. Това е причинило неразположение на Петър, който в началото не е носил маска, но след това му се е наложило.   Маската ще бъде за многократна употреба, а смяна ще изисква само един филтър, който е от биоразградими материали. Защитата, която маската ще осигурява е прeчистване на въздуха до 99% от фините прахови частици.  Пречистващата маска е свързана с мобилно приложение. Ще може да ни показва колко е замърсен въздуха, колко време се носи маската и кога филтърът е за смяна.  Петър разказва, че този тип продукти са между 40 и 70 евро и допълва, че цена от 50 евро ще бъде нормална за продукта.  Целта на екипа е маската да се продава през следващата зима, като дори в момента има ентусиасти, които я изпробват. ", "date": "2018.02.03", "title": "Българи създават маска, предпазваща от замърсявания"}
{"url": "https://www.24chasa.bg/novini/article/6697444", "text": "Ракетатата-носител \"Ес Ес-520\", която е най-малката в света, беше изстреляна заедно с експерименталния спътник \"Триком-1АР\" от космическия център Утиноура, съобщи ТАСС. Двустепенната миниракета е с диаметър 52 см, дължина 9,65 м и тежи около 2,6 т. Тя може да изведе полезен товар около 140 кг на височина около 800 км. Освен това може да изведе и миниспътник на околоземна орбита. \"Ес Ес-520\" е от семейството на метеорологичните ракети, които се използват от японската Агенция за изследване на космическото пространство ДЖАКСА за научни изследвания в горните слоеве на атмосферата и космически експерименти по време на балистичния полет на височина от 100 км до 1000 км. С тях се отработват технологии, които след това се прилагат в космическата техника, предава БТА. Разходите за изстрелване на \"Ес Ес-520\" не надвишават 3,6 милиона щатски долара (400 милиона йени). Досега ДЖАКСА е изстрелвала три пъти такава ракета - два пъти базова метеоракета и веднъж неуспешно през януари 2017 г. космическа версия.", "date": "2018.02.03", "title": "Япония изстреля най-малката ракета-носител в света"}
{"url": "https://www.24chasa.bg/novini/article/6697469", "text": "20 хил. абонати на територията на Западна България са без ток. Това съобщиха за „Фокус“ от пресцентъра на ЧЕЗ, във връзка с прекъсванията на електрозахранването вследствие на бурния вятър. Най-засегнати са Враца и Монтана, както и периферията на София. Има скъсани няколко далекопровода в периферията на столицата и планинските части на София-област.", "date": "2018.02.03", "title": "ЧЕЗ: 20 хил. абонати в Западна България са без ток заради бурния вятър"}
{"url": "https://www.24chasa.bg/novini/article/6697472", "text": "Египетски археолози откриха гробница на 4400 години близо до пирамидите край Кайро, съобщиха Асошиейтед прес и ДПА. Гробницата вероятно е принадлежала на жрицата Хетпет от времето на Петата династия. По стените й са изписани ловни и риболовни сцени. Има и рисунки на маймуни, които на времето са били държани като домашни животни. Едната е на маймуна, която бере плодове, а другата танцува на музика от оркестър. В гробницата има и ценни надписи, предава БТА. Египет обяви серия от археологически открития за няколко месеца, включително и на няколко гробници край Луксор. През март миналата година беше намерен масивен колос край Кайро, вероятно на фараона Псамтик от 26-а династия. Близо до пирамидите се строи голям музей, който ще бъде открит частично тази година.", "date": "2018.02.03", "title": "Откриха гробница на 4400 години край Кайро (Снимки)"}
{"url": "https://www.24chasa.bg/novini/article/6697453", "text": "В Испания бяха арестувани 40 мъже за разпространяване в интернет на \"изключително тежки\" педофилски материали, съобщи полицията, цитирана от Франс прес. Сред задържаните има учители, инженери, чиновници и пенсионери. Те са арестувани в 17 испански провинции, включително 10 в Мадрид и пет в Аликанте. Претърсени са 42 жилища и са конфискувани компютри и харддискове, предава БТА. Един от задържаните в Аликанте е обвинен също, че принуждавал малолетни да позират за снимки от сексуално естество, които после пускал в интернет. Идентифицирани са четири момиченца жертви на това деяние.", "date": "2018.02.03", "title": "40 арестувани при операция срещу педофилията в Испания"}
{"url": "https://www.24chasa.bg/novini/article/6697487", "text": "Тежка верижна катастрофа стана рано тази сутрин в центъра на Белград, в която бяха ранени 16 души, трима от които тежко и двама са с опасност за живота, съобщават сръбските медии. На кръстовище в самия център на сръбската столица се сблъскаха автомобил и автобус. Автомобилът ударил автобуса и след това се блъснал в светофар, който пък паднал върху камион, който стоял отстрани, предава БТА. Най-тежко са пострадали пътуващите в автомобила. Шофьорът в безсъзнание е откаран в Спешния център, другият пътник в колата също е откаран там. Тежко ранен е и шофьорът на автобуса. Останалите пътници са с травми, един е изпратен в хирургията, а останалите са пуснати за домашно лечение.", "date": "2018.02.03", "title": "Тежка верижна катастрофа в Белград, 16 ранени, 2-ма с опасност за живота"}
{"url": "https://www.24chasa.bg/novini/article/6696749", "text": "Четиригодишните ще се учат да броят до 5, ще познават цветовете, ще назовават и показват дължина на предмети, като използват думите дълъг, къс, по-дълъг и по-къс. Децата ще трябва да разпознават и назовават частите на денонощието - сутрин, обед, вечер и нощ. Ще разпознават и годишните сезони, ще казват наизуст стихчета и гатанки и ще преразказват по дадени опори кратка приказка. Това е заложено като очаквани резултати от задължителното предучилищно образование на 4-годишните. По разчети на Министерството на образованието и науката до 2020 г. то ще обхване поне 95% от децата За да влязат и най-малките задължително в забавачка, е нужна поправка в Закона за предучилищното и училищното образование. Той влезе в сила през 2016 г. и въведе задължително предучилищно обучение от 5-годишна възраст. “Промяната за 4-годишните е в управленската ни програма. Не сме се отказали от нея”, потвърди просветният министърът Красимир Вълчев. В държавния образователен стандарт са разписани очакваните резултати в 7 образователни направления: български език и литература, математика, околен свят, физическа култура, изобразително изкуство, музика и конструиране и технологии. В раздела за общуване с околните е записано, че 4-годишните трябва да определят полово-ролевата принадлежност на членовете на семейството, да описват собствените преживявания и постъпки, както и да назовават отговорности на близките си и свои отговорности към тях. Децата ще трябва да дават и свои идеи за игра. “Преди въвеждането е важно МОН да направи анализ на наличието на свободни места, за възможностите да бъдат поети всички деца, които подлежат на включване в задължително предучилищно образование. Преди да имаме цялата картина и да сме сигурни, че има място за всяко дете, няма да предприемем мярката”, обясни Ваня Трайкова, експерт в дирекция “Съдържание на предучилищното и училищното образование”. Въвеждането на задължително предучилищно образование от 4 години е превенция на отпадане от училище. Основната цел е повишаване на грамотността, защото в тази възраст е силно развитието на езиковите умения. Така децата, чийто майчин език не е български, ще се справят по-лесно в 1-и клас. Формира се положителна нагласа към училището и мотивация за учене, изтъкват още специалистите предимствата на предучилищното образование. Резултатите от PISA на деца, които са били над 1 г. на градина, са с 40 точки по-високи, сочат анализи на МОН. Целта е тотално разгръщане на потенциала на детската личност - физически, духовно, емоционално, коментира Бойка Софийска, директор на 129-а детска градина в София “Приказен свят” , която е доктор по педагогика. Тя смята, че нововъведението ще даде равен достъп до образование на всички деца. “Родителите не трябва да имат никакви притеснения, предучилищната подготовка не трябва да се бърка с училищното образование. В детската градина всички дейности протичат под формата на игра Не се предвижда увеличение на обема на знанията. Няма да настъпи промяна. Голяма част от децата посещават детска градина още от 3 години по желание на родителите, а сред 4-годишните са близо 80%”, обясни още Ваня Трайкова. Законът сега предлага алтернатива на задължителното предучилищно обучение (което може да е както в детска градина, така и в подготвителна група в училище) - това е самостоятелната организация, т.е. родителят да се занимава с детето вкъщи. При такъв вариант обаче веднъж годишно детето трябва да бъде заведено в градината, за да проверят учителите дали постигат държавния образователен стандарт. За постигане на обективна оценка на развитието на децата и за точното определяне на риска от проблеми в скрининг изследванията следва да се прилагат стандартизирани и адаптирани за България инструменти с добри психометрични свойства. Към тях се отнася скрининг тестът за тригодишни деца, създаден през 2013 г. от екип изследователи от БАН, СУ и НБУ, обясни доц. Мария Атанасова от Института за изследване на населението и човека на БАН. В съдържателен план той покрива основните аспекти на детското развитие, съответно с пет субскaли: двигателно, познавателно, емоционално, социално и езиково, като отразяват очакваните постижения на децата в този възрастов диапазон. Тестът е съобразен с българската езикова и културна специфика. След пилотната фаза скрининг тестът е приложен в изследване на близо 6000 деца, въз основа на което са изведени норми за развитието на децата по седмици във възрастовия диапазон 3 г. - 3 г. 6 м. Родители по желание проверяват дали детето им е готово за 1-и клас. Най-активни са през май и юни, за да проверят нивото на училищната готовност на детето. Директори също проверяват, за да получат информация за децата и те да бъдат равномерно разпределени в класовете. Недостигналите училищна зрялост се насочват към детски психиатър, педиатър или най-често към логопед. Това каза д-р Анелия Момчилова, специалист по хигиена на детско-юношеската възраст, която се занимава с диагностика на училищната зрялост на 6-7-годишни. Методиката е препоръчителна от Столичната регионална здравна инспекция. Физическото развитие е първата част от методиката - ръст и тегло. Има и тест, който изследва познавателните умения на децата. При него върху лист с очертана рамка детето трябва да нарисува човешка фигура Така показва познава ли частите на човешкото тяло, обясни д-р Момчилова. Математическият тест давал възможност да се разбере умее ли да оперира с множество. В задачата има нарисувани еднакви фигури в групичка - 3, 8 и 2. Условието е да се огради група, която отговаря на числото 8. На тази възраст децата вече могат да броят от 1 до 10. Друг тест проверява паметовите възможности Състои се от 5 серии по 4 цифри, казани на детето през 5 секунди. То трябва да го повтори в същия ред. Тестът “родна реч” изисква да съставят просто и сложно изречение. Темата е за кучето или за любимото животно. “Кучето е най-добрият приятел на човека” е отличният отговор. Д-Р АНЕЛИЯ МОМЧИЛОВА За една минута децата на 6-7 г. трябва да зачертаят фигури, които имат еднакъв признак. По какво се различават, дръжките са надолу, нагоре, настрани. Често децата в бързината изпускали по цели редове. Това е тест за устойчивост и обем на внимание.", "date": "2018.02.03", "title": "На 4 г. детето трябва да брои до 5, да дава идеи за игра и да рецитира"}
{"url": "https://www.24chasa.bg/novini/article/6697486", "text": "Македонската полиция откри 21 нелегални мигранти в два отделни случая, на ГКПП Богородица и на Стар Дойран, предаде агенция МИА. В автомобил с български регистрационен номер, управляван от 28-годишен жител на Струмица, бяха намерени 15 мигранти - осем сирийски, петима пакистански и двама иракски граждани, които били задържани, предава БТА. Във втория случай в автомобил с регистрационен номер от Куманово били открити двама възрастни и три малолетни лица - на 12, 14 и 16 години, всички от Афганистан, както и едно пълнолетно лице от Бангладеш. Според признанията им те се качили на автомобила в Турция. Мигрантите са предадени на Временния транзитен център в Гевгелия.", "date": "2018.02.03", "title": "Македонската полиция откри 21 нелегални мигранти при два отделни случая"}
