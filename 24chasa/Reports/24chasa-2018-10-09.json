{"url": "https://www.24chasa.bg/novini/article/7093957", "text": "Бившият министър на регионалното развитие Николай Нанков, който заемаше поста допреди две седмици, се връща в министерството като заместник министър. Все още не е ясно какви ще са ресорите му, но той заема поста, за да продължи дейности, с които е започнал. Това обясниха запознати пред “24 часа”. Очаква се днес в пленарна зала да бъде гласувана оставката му като депутат. Вчера стана ясно, че строежът на лот 3.1 на магистрала “Струма” продължава след 6-месечно спиране заради археологически разкопки. Новината бе съобщена след среща в Благоевград между министъра на културата Боил Банов, шефа на АПИ Светослав Глосов, кмета Атанас Камбитов, областния управител Бисер Михайлов и инициативния комитет за запазване на разкопките. “Водихме конструктивен диалог и стигнахме до решение да продължи строежът по сегашното трасе. Разкритите до момента гробница и църква ще бъдат преместени на 20 метра встрани. За преместването и експонирането ще се търси допълнително финансиране.", "date": "2018.10.09", "title": "Нанков се връща като зам.-министър, строежът на “Струма” продължава (Обзор)"}
{"url": "https://www.24chasa.bg/novini/article/7093974", "text": "Измама с фалшив пропуск на Националната служба за охрана. За да не плаща паркинг, мъж се представя за главен комисар от НСО и използва документ с невярно съдържание, който му дава възможност да паркира навсякъде по служба. Той обаче не остава незабелязан, а по случая вече тече проверка, предаде NOVA.  На служебен паркинг в частна болница Димитър Георгиев става свидетел на необичайна ситуация. На 4 октомври баща отива с детето си в частна болница, но вместо да заплати 3 лева за паркинг, той спира на служебно паркомясто за таксита. „Видях колата да спира между такситата най-безцеремонно”, разказва Георгиев. „Шофьорът беше помолен от инспектора на фирмата да премести колата. На паркинга имаше свободни места, но той най-безцеремонно каза, че колата е на Национална служба за охрана и може да спира където си поиска. Останахме в недоумение”, разказва още Димитър Георгиев. На предното стъкло на автомобила имало и поставен пропуск на Националната служба за охрана за паркиране по месторабота. „Видяхме, че е издаден 2011 година от някой си главен комисар, не пише име, или нещо повече за това кой е този човек. Нищо повече. В частен паркинг не бих искал нито служба нито който и да било да размахва карти, бухалки или каквото и да е в тази държава, като има някакъв ред по-добре да се спазва от всички и да не се възползват от служебно положение, за да минат гратис”, коментира Георгиев. Той прави снимки на автомобила и ги изпраща до НСО. От Националната служба за охрана ни изпратиха писмено обяснение. От него става ясно, че автомобилът на снимките не е техен, а пропускът е фалшив. Длъжност „главен комисар” в НСО не съществува. Използването на документ с невярно съдържание е престъпление. От МВР заявиха за NOVA, че правят проверка по случая и работят за установяване на извършителя. ", "date": "2018.10.09", "title": "Мъж използва фалшив пропуск на НСО, за да не плаща паркинг"}
{"url": "https://www.24chasa.bg/novini/article/7093986", "text": "Шест страни от Западните Балкани започнаха преговори за взаимно признаване на дипломите на лекари, стоматолози, архитекти и строителни инженери, предаде агенция МИА, цитирана от БТА.  Срещата се състоя в Брюксел по покана на Регионалния съвет за сътрудничество на страните от Процеса за сътрудничество в Югоизточна Европа /ПСЮИЕ/ и е част от дългосрочния план за икономическо сътрудничество, прието от премиерите на западнобалканските страни на среща на върха в Триест през юли миналата година. Според генералния секретар на Регионалния съвет за сътрудничество Горан Свиланович споразумението се базира на правилата на ЕС за признаване на професионалните квалификации и цели да допринесе за интеграцията на Западните Балкани в ЕС. Представителите на шестте страни приеха днес план за действие и изразиха очакване споразумението да бъде подписано до средата на 2019 г., преди срещата на върха ЕС - Западни Балкани в Полша. Признаването на професионалните квалификации ще позволи по-голяма мобилност на пазара на труда в Западните Балкани.", "date": "2018.10.09", "title": "В Брюксел започнаха преговори за взаимно признаване на дипломите от Западните Балкани"}
{"url": "https://www.24chasa.bg/novini/article/7093989", "text": "Заместник-председателят на партията на косовския премиер Рамуш Харадинай - Алианса за бъдещето на Косово - Ардиан Гини заяви на президента Хашим Тачи, че е \"напълно възможно\" и самият Тачи да бъде свален от поста президент на страната, предаде агенция МИА, цитирана от БТА. В телевизионно интервю днес Гини каза по повод вчерашното изявление на Тачи, че Харадинай може да бъде сменен от поста, ако не коригира становищата и изявленията си за корекция на границите като възможно решение във връзка със споразумението за нормализиране на отношенията между Косово и Сърбия, че \"всеки може да бъде сменен, също и президентът Тачи\". Гини подчерта, че Тачи няма никаква законова сила да смени премиера. След вчерашното изявление на премиера Харадинай, че идеята за корекция на границите като резултат от диалога със Сърбия е мъртва, при което изрази съболезнования на президента Тачи, че неговата идея не е успяла, Тачи призова премиера да се коригира и заяви, че \"тези, които не се коригират, се сменят\". Призовавам премиера да бъде по-рационален и по-отговорен в своите изявления, които са във връзка с диалога, заяви президентът. Премиерът Харадинай и по-горямата част от управляващите и опозиционните партии в Косово от самото начало се противопоставят на идеите на Тачи за промени на границата със Сърбия като част от окончателното решение на споровете между двете страни.", "date": "2018.10.09", "title": "Партията на Харадинай: Всеки може да бъде сменен, също и президентът Тачи"}
{"url": "https://www.24chasa.bg/novini/article/7093996", "text": "Полицията разполага със свидетелски показания за убийството на русенската журналистка Виктория Маринова. Показанията на очевидеца са снети 4 дни след престъплението и по тях се работи повече от активно. Очаква се до часове извършителят да бъде заловен. Според тези показания бруталното изнасилване и убийство е продължило около час. Виктория е убита между 12,30 и 13,30 ч. Според експерти убиецът се е гаврил с нея на 2 пъти. Лицето на жената е обезобразено от триенето на главата в земята, показало съдебномедицинското изследване. Днес по-рано полицията в Русе задържа румънски гражданин от украински произход. Той обаче бе пуснат, след като се оказа, че няма нищо общо със смъртта на 30-годишната жена. В областната дирекция на полицията работи щаб за разследване на зверското убийство. В него са вътрешният министър Младен Маринов, директорът на ГДБОП Ивайло Спиридонов, трима прокурори от ВКП. “Проверява се съпричастността на множество лица към престъплението, каза шефът на полицията в Русе старши комисар Теодор Атанасов. “Всичко, което е необходимо да се направи, се прави”, каза той в отговор на въпрос дали румънските служби ни съдействат. Около 16 ч вчера към щаба се присъедини Румяна Арнаудова, говорителка на главния прокурор. Във връзка с разследването полицията в Русе обяви телефон за сигнали от граждани. Хората, които разполагат с информация, свързана с извършеното тежко престъпление, могат да позвънят на 0889-562407. Районът на местопрестъплението все още е отцепен. Това на практика прави невъзможно изпълнението на идеята на някои русенци, които смятаха да правят допълнително претърсване на местопрестъплението, водени от желанието да подпомогнат полицията. Целта бе да се издирят евентуално пропуснати при извършения от полицията оглед следи или улики, които биха могли да подпомогнат разследването. Смъртта на младата Виктория Маринова шокира Русе. Хиляди местни жители се събраха в понеделник вечерта пред Паметника на свободата в центъра на града. Те запалиха свещички по монумента пред поставената на него снимка на Вики и застанаха на мълчаливо бдение. Нещастието на 30-годишната жена сплоти хората. Организатори на бдението бяха членове на бизнесклуб BNI Prista, в който е членувала Виктория. В нейна памет се организира и бдение до кръговото движение пред ГКПП Дунав мост във вторник вечерта под мотото “Да се поклоним пред убитата журналистка”. В същото време на сайта на телевизия TVN бе издигнат призив към русенци да проявят търпение, да изчакат резултатите от разследването и да не пречат на работата на полицията. “От името на семейството на Виктория и на нейните колеги ви умоляваме да имате още малко търпение Вярваме, че полицията е на финалната права да разкрие извършителя. Молим ви, не прибягвайте до крайни мерки! Така няма да помогнем, а напротив. Ще има време за гняв! Просто нека не е днес! Във връзка с анонсирания в социалните мрежи протест с блокиране на движението в района на Дунав заявяваме, че сме категорично против подобни действия! Едва ли и Виктория би желала подобно нещо!”", "date": "2018.10.09", "title": "МВР има свидетел на убийството на Виктория Маринова, пуснаха румънеца"}
{"url": "https://www.24chasa.bg/novini/article/7093997", "text": "Косовската партия Фяла /Дума/, известна с ислямистките си възгледи, смята, че планираният за утре гей парад в Прищина представлява обида за гражданите, предаде агенция МИА, цитирана от БТА. Партията настоя този \"парад на срама\" да бъде забранен, като подчерта, че не е против гей общността, а против публичните й изяви. Активисти и поддръжници на ЛГБТИ общността /лесбийки, гейове, бисексуални, транссексуални, интерсексуални/ в Косово организират на 10 октомври в Прищина втори по ред гей парад в рамките на седмицата на гордостта, започнала в петък.", "date": "2018.10.09", "title": "Ислямистка партия в Косово настоява да се забрани планиран за утре гей парад"}
{"url": "https://www.24chasa.bg/novini/article/7094009", "text": "Израелски археолози представиха камък на 2000 години с изсечен древен надпис, на който името Йерусалим е изписано в сегашната му форма на иврит, съобщи АФП, цитирана от БТА. Камъкът е средната част на колона. Открит е от археолозите през февруари. Той вече е изложен в Израелския музей. На него пише: \"Ханания, син на Додалос от Йерусалим\" на арамейски с букви от ивритската азбука. Името Йерусалим са среща стотици пъти в Библията, но под друга форма и само пет пъти във вида, в който се изписва и сега на иврит. В този вид е изписан и на монета от еврейското въстание срещу римляните (66-73 г.). \"Надписът е важен, защото е от ежедневния живот, без религиозна или политическа мотивация\" - каза Давид Мевора от Израелския музей. Камъкът е от еврейско селище от 2 в. пр. н. е., което е било близо до днешен Йерусалим. Той е използван повторно за колона.", "date": "2018.10.09", "title": "Археолози: Преди 2000 години Йерусалим е имал същото име като днес"}
{"url": "https://www.24chasa.bg/novini/article/7093978", "text": "86 хил. хора с увреждания ще получат личен асистент от 1 септември. Това е записано в план за действие, под който подписите си сложиха двама министри - на финансите Владислав Горанов и социалният Бисер Петков, омбудсманката Мая Манолова, майките на деца с увреждания и национално представителните организации. Асистенти ще има за хората с над 90% увреждания с право на лична помощ, както и за децата с над 50% увреждания с чужда помощ и над 90% без право на чужда помощ. Те ще могат да ползват асистент по 8 часа на ден, като на месец тя стига до 168 часа. Кой ще има право на тази услуга, ще стане ясно през април, когато ще започне кандидатстването. Законът за хората с увреждания и този за личната помощ да са приети до средата на декември, ангажираха се управляващите. За 2019 г. ще бъдат отпуснати и допълнителни 150 млн. лв. Те ще са за новата месечна помощ, която ще смени интеграционните добавки. Помощта ще е в 5 групи и ще е обвързана с линията на бедност, която за следващата година ще е 348 лв. Хората с увреждания между 50 и 70,99% ще взимат 24,36 лв. Тези между 71 до 90% - 52,2 лв. Над 90% ще са с 87 лв., а тези, които имат право на чужда помощ и получават инвалидна пенсия, ще получат 104,4 лв. Най-много пари са предвидени за групата, която има над 90% с чужда помощ и получават социална пенсия за инвалидност. Общо 2,5 млрд. лв. ще отидат през следващата година за хората с увреждания, каза Горанов. Майките обаче продължават протестите, докато не видят реформата реална.", "date": "2018.10.09", "title": "86 000 инвалиди с лична помощ от 1 септември (Обзор)"}
{"url": "https://www.24chasa.bg/novini/article/7094039", "text": "Има заподозрян за убийството и изнасилването на Виктория Маринова, в чужбина е,    Сигналът за жестокото брутално убийство на 30-годишната журналистка Виктория Маринова, която е и административен директор на телевизия Ти Ви Ен в Русе, беше подаден в събота в 14.18 ч. на телефон 112 от случайно преминаващ гражданин. Тялото и беше открито в храстите по крайбрежната алея в близост до тенис кортовете в Русе.  Обезобразеното лице е от триенето на главата й в земята при гаврите. Това е показала съдебномедицинската експертиза. Мъжът е изнасилвал Виктория поне час, сочат данните на криминалистите.", "date": "2018.10.09", "title": "Има заподозрян за убийството на Виктория, в чужбина е"}
{"url": "https://www.24chasa.bg/novini/article/7094057", "text": "Външните министри на Русия и Словакия Сергей Лавров и Мирослав Лайчак обсъдиха днес в Москва въпроси на двустранните и международните отношения, предаде ТАСС, цитирана от БТА. Двамата разговаряха и за проблемите пред Организацията за сигурност и сътрудничество в Европа (ОССЕ), чието ротационно председателство ще поеме догодина Братислава. Лайчак изнесе лекция в Московския университет по международни отношения (известен като МГИМО), където бе удостоен с титлата почетен доктор. Лайчак е завършил този университет и на преговорите с Лавров и на общата им пресконференция говори предимно на руски език, отбеляза ТАСС. Руският първи дипломат заяви, че Словакия може да разчита на Русия като на надежден доставчик на петрол и газ, а словашкият му колега допълни, че страната му поддържа интереса си да транзитира руски газ. Двамата са се спрели на темата как ОССЕ може да помогне за преодоляване на кризата в Украйна и са обменили мнения по ситуацията в Сирия, Иран и контактите на Русия с ЕС и НАТО. Пред студентите и преподавателите от МГИМО Мирослав Лайчак не изключи възможността да се кандидатира за президент на Словакия. Той подчерта, че никога не е мислил да става държавен глава, но социологическите анкети показвали, че мнозинството от словашките граждани желаят той да е в списъка на кандидатите, съобщи ТАСС. Президентските избори в Словакия трябва да се състоят през пролетта на 2019 г. Сега президент е Андрей Киска, встъпил в длъжност през юни 2014 г.", "date": "2018.10.09", "title": "Лавров: Словакия може да разчита на Русия като надежден доставчик на петрол и газ"}
{"url": "https://www.24chasa.bg/novini/article/7093971", "text": "100 хил. лв. глоба е наложена на строителния надзор, който трябва да следи как се ремонтира столичната улица “Граф Игнатиев”. Това съобщи кметицата на София Йорданка Фандъкова. Тя провери вчера ремонта на бул. “Пенчо Славейков” и за първи път коментира напрежението около този на “Графа”. Именно надзорът не е констатирал неравностите по настилката на улицата. В събота пък Фандъкова лично видяла, че плочките пред църквата “Свети Седмочисленици” не са добре наредени, и е върнала фирмата да си ги оправи. “Това е първата и последната глоба над надзора, при повторен пропуск ще прекъснем договора”, категорична бе тя. За да се предотвратят повече пропуски, е назначила “контрол на контрола” - експерти от Университета по архитектура, строителство и геодезия ще следят работата на надзора. Вече са им пратени проби за качеството на използваните материали. Фандъкова припомни, че общината е заложила огромни глоби за изпълнителя при сключването на договора. Тази за забавяне достига до 4 млн. лв., а при некачествено изпълнение санкцията е 1,2 млн. лв. “Всички, които ме познават, знаят, че могат да ме обвиняват в какво ли не, но не и в корупция. В живота си и един лев не съм взела и нямам никакво намерение да вземам”, категорична бе кметицата по повод прозвучали обвинения в корупция. Според нея партиите вече са започнали предизборните си кампании за кметския вот и непрекъснато атакуват общината. Призова гражданите за търпение и след приключването на обекта да преценят дали им харесва, а не да вярват на внушения, преди ремонтът да е завършен. Проведени са и разговори с компаниите производители, които ще предоставят свои становища за начина на изпълнение. Ремонтът на бул. “Пенчо Славейков” ще приключи до 21 октомври. За догодина остава отсечката между “Прага” и “Тотлебен”. Фандъкова ще покани на среща Камарата на архитектите в България, за да обсъдят условията в конкурса за пл. “Света Неделя”.", "date": "2018.10.09", "title": "Фандъкова глоби 100 хиляди лв. надзорниците на “Графа”, праща проби в УАСГ (Обзор)"}
{"url": "https://www.24chasa.bg/novini/article/7092130", "text": "Хазартната зависимост е деструктивен модел на поведение, който носи временно удоволствие от залагане на пари и очакване за печалба. Необходимостта от интензивни преживявания, от бягство от депресивни настроения и апатия може да доведе до развиването на подобна зависимост. Еуфорията и усещането за магичност пренасят в един различен от ежедневието живот. Повечето зависими са много суеверни и и определени предмети. Има връзка между хазартната зависимост и тревожно-депресивни и други психични разстройства в детството. Самата хазартна зависимост повлиява негативно и на психиката на човека. Започват да зачестяват прояви на раздразнение и смяна на настроенията, използване на лъжи, често зависимият краде семейни пари или ценности и затъва в заеми. Привързването към амулети, силно суеверие и следване на ритуали могат да се засилят. Може да настъпят промени в развитието и образованието, както и чести отсъствия от училище или работа. Ограничават се социалните и семейните контакти. Мислите се насочват единствено към залагането с усещането, че то е под контрол, но всъщност зависимият е изцяло под контрола на заболяването, както впоследствие и семейството му. Зависимостта е заболяване, което се корени в травматични преживявания в най-ранна възраст, но се разгръща на по-късен, провокирано от стресови, депресивни и други състояния. Здравата семейна среда с подкрепа и емоционална близост предполага по-малък риск за изпадане в зависимости и други психични разстройства. Изходът е в пълноценното общуване и в намиране на смисъл в нещата, които правим и към които се стремим. В моментите на объркване, демотивация и желание за промяна за да не се задълбочават проблемите. Преодоляването на зависимости изисква специализирана помощ. Процесът е дълъг и труден и включва подкрепата на близките, но преди всичко трябва да се помогне на болния да осъзнае проблема и да се мотивира за излекуването му. Зависимостта на един член в семейството превръща останалите в съзависими. Това е състояние, което се задълбочава с развитието на проблема и става основен фактор за цялото семейство. Зависимостта може да влоши отношенията между всички, защото всекидневието е белязано основно от конфликти. Съзависимостта се характеризира с постоянен стрес и тревожност, емоционални кризи, безсъние, апатия, промени в храненето и ограничаване на контактите. Важно е съзависимите в едно семейство да се запознаят добре със заболяването и да потърсят специализирана помощ.", "date": "2018.10.09", "title": "Дияна Димитрова: Зависимостта се корени в травматични преживявания в детството"}
{"url": "https://www.24chasa.bg/novini/article/7093937", "text": "Министърът на финансите Владислав Горанов съобщи, че на 29-и октомври правителството ще приеме проекта на Държавния бюджет за следващата година и ще го внесе в Народното събрание. Горанов коментира като неоснователен призива на президента Румен Радев излишъка в тазгодишния бюджет да се разпредели в края на годината от Народното събрание: “Всички разходи, които ще бъдат направени в рамките на бюджета за 2018 г., ще бъдат в рамките на гласуваните разходи от българския парламент. Не разбирам за кой излишък говори президентът, но ние няма да надхвърлим одобрените разходи, гласувани с Годишния закон Държавния бюджет, ако искаме да изхарчим излишъка, то трябва да актуализираме бюджета, а ние нямаме такова намерение“, заяви министърът на финансите, цитиран от ", "date": "2018.10.09", "title": "Горанов: Призивът на Радев за разпределяне на излишъка от бюджета е неоснователен"}
{"url": "https://www.24chasa.bg/novini/article/7093939", "text": "По официални данни на босненската Централна избирателна комисия в село Горня Маоча е регистриран уникален случай, при който нито един от 87-те избиратели не е гласувал на на общите избори в неделя, предаде Танюг. Жителите на Горня Маоча очевидно не са чувствали нужда да упражнят гражданското си право на глас за избор на членове на колективното президентство и парламента на Босна и Херцеговина, както и на депутати в парламента на Мюсюлманско-хърватската федерация, предава БТА. Горня Маоча от години е смятана за крепост на радикалното уахабитско течение на исляма. Тя е известна като село, в което са се развявали знамената на \"Ислямска държава\", и като център за вербуване и обучение на бойци, които по-късно са се борили на страната на ислямистите в Сирия и Ирак.", "date": "2018.10.09", "title": "Цяло село в Босна и Херцеговина бойкотира изборите в страната"}
{"url": "https://www.24chasa.bg/novini/article/7093944", "text": "Криминално проявен и осъждан условно за притежание на наркотици мъж на 38 години от Монтана е задържан за убийството на 18-годишния Гошко Г.Б. от ромския квартал на Монтана \"Огоста\", станало към 13 часа днес в гора край града, съобщиха от Областната дирекция на МВР в Монтана. Задържаният е открит недалеч до мястото на престъплението, след претърсване на гората и местността на убийството \"Пъстренеца\" със следови кучета, извикани за случая от поделението за обучение на водачи на следови кучета в Берковица. В колата на задържания е намерен газов пистолет, но все още не е ясно дали е стреляно с него. Убийството е станало към 13 часа днес, когато Гошко Б. и неговият дядо Г.Г. /58 г./ събирали дърва и косели трева в гориста местност до някогашно летище край Монтана. От някъде проехтели три изстрела и един от куршумите улучил младежа в главата. Той паднал и издъхнал на място. В момента се правят балистични експертизи за установяване оръжието на престъплението и аутопсия на трупа. Установява се дали задържаният е собственик на гората, дали е нает от собственика за охраната й или пък случайно е минавал от там. В квартал \"Огоста\" има засилено присъствие на полиция и жандармерия и към момента няма инциденти, обявиха от полицейската дирекция в Монтана.", "date": "2018.10.09", "title": "Арестуваха мъж на 38 години за убийството на младеж край Монтана"}
{"url": "https://www.24chasa.bg/novini/article/7093943", "text": "Германското финансово министерство опроверга информацията, разпространена от всекидневника \"Зюддойче цайтунг\", че федералното правителство планира да предложи на провинциите и общините над 15 милиарда евро за финансиране на интеграцията на бежанците, предаде ДПА, цитирана от БТА. \"Съобщението в \"Зюддойче цайтунг\", че федералното правителство предвижда да облекчи финансовото бреме на провинциите и общините във връзка с разходите за бежанците с допълнителни 15 милиарда евро, не е вярно\", каза говорителка на министерството. По думите й правителството предлага общо 6,85 милиарда евро за 2019 г. като част от подготвян законопроект, който се очаква да бъде одобрен утре. Освен това поради ранното връщане на средства, използвани за развитието на провинциите от бившата Източна Германия след германското обединение, ще бъде реорганизирано разпределението на данъка върху продажбите между правителството и провинциите. Заради връщането на средствата провинциите няма да продължат да плащат на правителството част от постъпленията от данъка върху продажбите и следователно ще бъдат облекчени с 2,2 милиарда евро годишно от 2020 г. нататък. \"Това обаче няма общо със справянето със свързаните с бежанците разходи за интеграция\", каза говорителката.", "date": "2018.10.09", "title": "Берлин: Няма да предлагаме допълнителни 15 милиарда евро за бежанците"}
{"url": "https://www.24chasa.bg/novini/article/7093834", "text": "Министърът на туризма Николина Ангелкова се срещна с инвеститори от Саудитска Арабия и представители на Националния туристически комитет. Домакин на дискусията в Рияд бе д-р Сауд Ал Масхари, генерален секретар на Съвета на саудитските камари. Българският министър е на работно посещение в страната по покана на Негово Кралско Височество Султан бин Салман бин Абдулазиз Ал Сауд – принц на кралството и председател на Комисията по туризъм и национално наследство на държавата. В делегацията са и представители на българския туристически бизнес. България е конкурентно място за чуждестранни инвестиции, защото предлага благоприятна данъчна среда и насърчава чрез законодателството си такива проекти. Осигурени са правителствени стимули, социална сигурност, имаме високообразовани експерти, както и квалифицирана работна ръка, заяви министър Ангелкова. Тя подчерта, че туризмът е приоритетен сектор за българското правителство и е сред структуроопределящите отрасли на икономиката. Благодарение подкрепата на премиера Бойко Борисов бе създадено самостоятелно Министерство на туризма, коментира министър Ангелкова и допълни, че секторът се развива устойчиво, като през последните три години отбелязва рекордни резултати за цялата си история. Близо 7 млн. чуждестранни туристи са избрали дестинация България за първите осем месеца на 2018 г., което е ръст от почти 6 на сто спрямо същия период на предходната година. Над 2 млрд. евро са приходите от международен туризъм у нас за първите седем месеца от настоящата година - над 8% повече в сравнение с тези месеци на 2017 г. Министърът отбеляза и ръстовете на туристите между двете държави, постигнати през последните 2 г. През 2017 г. 1143 туристи от Саудитска Арабия са посетили България. За първите 8 месеца от 2018 г. те са вече 946, което е ръст от 13,4% спрямо същия период на миналата година. Също през 2017 г. 267 българи са пътували до арабската страна като крайна дестинация и това е с 13,1% повече спрямо 2016-а. Министър Ангелкова презентира пред саудитския бизнес създадената от Министерството на туризма Карта на инвестиционните проекти в България, в която са включени предимно общински проекти с възможност за публично-частно партньорство. Те са в диапазон за инвестиции от 500 хил. до 200 милиона щатски долара и включва идеи за изграждане на СПА центрове в различни общини. Вложенията в строеж на луксозни 4- и 5-звездни хотели, към които Саудитска Арабия проявява подчертан интерес, са важна предпоставка за привличане на висок клас туристи. Това прави дестинацията конкурентоспособна и търсена от много чуждестранни гости, подчерта министърът. Тя отбеляза още, че България е сред най-богатите страни в Европа по брой артефакти, и обърна внимание, че от създаването си туристическата администрация подкрепя бизнеса в усилията му да превърне страната в целогодишна дестинация. Министерството насърчава реализацията на кадрите в туризма чрез партньорството си с водещи университети като Софийския и УНСС, акцентира българският министър. Сред основните приоритети на правителството е развитието на инфраструктурата, което също привлича много инвестиции. Друг важен акцент в работата ни е развитието на специализирания туризъм. Създадохме 8 културно-исторически дестинации и в процес на финализиране са 12 кулинарни и 7 балнео- и СПА дестинации, които покриват територията на страната и ще стимулират целогодишния приток на туристи по тези маршрути, поясни министър Ангелкова. Тя посочи още, че в Регистъра на туристическите фестивали и събития, поддържан от министерството, са включени над 1800 прояви, които се радват на голям интерес сред туристите. България е и сред водещите страни в Европа по източници на минерални води. Ето защо е голям потенциалът за двустранното сътрудничество в модернизацията на съществуващи и създаване на нови центрове за рехабилитация, включително на базата на минерални ресурси, стана ясно от думите й. Генералният секретар на Съвета на саудитските камари д-р Сауд Ал Масхари поздрави страната ни за постиженията й в туризма и икономическите сфери, като подчерта, че сред бизнес средите в Саудитска Арабия интересът към партньорства с български предприемачи се увеличава. Домакините изтъкнаха, че за тях България е страна с динамично икономическо развитие, в която те виждат потенциал за привличане на много инвестиции. Такива проекти са възможни в хотелиерството, хранителната индустрия, инвестиции в рехабилитационни и терапевтични центрове за СПА услуги и др.", "date": "2018.10.09", "title": "Министър Ангелкова се срещна с инвеститори от Саудитска Арабия"}
{"url": "https://www.24chasa.bg/novini/article/7093835", "text": "Утре, 10 октомври, всички товарни автомобили над 12 т, пътуващи за Северна България, ще преминават през Искърското дефиле, съобщава агенцията \"Пътна инфраструктура\". Всички тежкотоварни автомобили над 12 т от София за Варна, Русе и Видин ще се движат по Софийския околовръстен път и по път II-16 Своге - София. Ще се ограничи преминаването по път I-1 Ботевград - София през прохода \"Витиня\" поради неотложно обрушване на скат и укрепване на подпорни стени, се посочва в съобщението. Отбелязва се, че сега през \"Витиня\" се отбива тежкотоварният трафик от АМ \"Хемус\", където се извършва ремонт на виадукти.", "date": "2018.10.09", "title": "Утре тировете над 12 т, пътуващи за Северна България, ще преминават през Искърското дефиле"}
{"url": "https://www.24chasa.bg/novini/article/7093839", "text": "Ураган от 2-ра степен по 5-степенната скала на „Сафир-Симпсън” приближава североизточните части на щата Флорида, съобщиха от външното ни министерство. Очаква се бурята да достигне бреговете на Флорида преди обяд в сряда, 10 октомври, със силни ветрове със скорост над 150 км/ч на места и проливни дъждове в продължение на следващите два, три дни. По информация на посолството ни във Вашингтон в Алабама и в 35 окръга на Флорида е обявено извънредно положение. Освен тях засегнати ще бъдат и щатите Джорджия и Южна Каролина. Властите призовават гражданите да се запасят с храна и вода, медикаменти за спешна помощ, зарядни за мобилните телефони, както и да се осведомят къде са най-близките помещения за подслон. Във Флорида са издадени заповеди за задължителна евакуация на бариерни острови, мобилни жилища и ниско разположени райони. Във връзка с горното Министерството на външните работи препоръчва на всички български граждани, намиращи се в районите, през които се очаква да премине стихията да се информират за развитието на ситуацията и да следват стриктно указанията на местните власти. При необходимост от съдействие, наши сънародници могат да се свържат с посолството във Вашингтон на телефон: +1 (202) 387-5770 или +1 (202) 387-0174, да потърсят съдействие от най-близкото представителство на друга държава-членка на ЕС или най-близкия пункт на Червения кръст.", "date": "2018.10.09", "title": "Външно обяви телефони заради урагана \"Майкъл\", приближаващ Флорида"}
{"url": "https://www.24chasa.bg/novini/article/7093902", "text": "„След среща с представители на Управителния съвет на Сдружението на общинските болници сме единодушни, че сегашното състояние на здравеопазването е катастрофално и не може да продължава повече така. Те подкрепят много от нашите предложения за здравеопазването във „Визия за България“. Това заяви председателят на БСП Корнелия Нинова на пресконференция в централата на партията, цитирана от пресцентъра на БСП. Според нея предложената от ГЕРБ реформа не представлява реформа в здравеопазването и здравния модел, а промяна във финансирането на модела и по-скоро търсене на източници за дофинансиране, чрез събиране на допълнителна задължителна здравна осигуровка. „Смятаме, че това ще натовари най-бедните хора, хората в затруднено положение, които и сега имат труден достъп до здравеопазване“, допълни тя. Нинова обясни, че по време на срещата са представени предложенията на БСП във „Визия за България“. „По някои от тях срещаме пълно разбиране, други са дискусионни и докторите от сдружението поеха ангажимент да ни дадат по-късно становището си“, уточни тя. „Най-остро поставиха пред нас въпроса за кадрите, особено в малките населени места. Нашето предложение е държавата да плаща стипендии и след това завършилите медицина да са задължени да работят 5 години в България“, изтъкна лидерът на левицата. Тя обясни, че по време на срещата е обсъдена и темата за високите цени на лекарствата и начините да се помогне на хората в затруднение да си плащат лекарствата. „Приема се добре нашето предложение за намаляване на ДДС върху лекарствата, както и окрупняването на поръчката за лекарствата“, каза още Нинова. Тя посочи, че сега всяка болница си прави собствена процедура за лекарства. „Представителите на Сдружението на общинските болници споделят своя опит, че това не е добър вариант и ни подкрепят в идеята за един общ централизиран механизъм за осигуряване на лекарства“, заяви Нинова. Друга тема на срещата е била и предложеният от БСП вариант за реформа в здравеопазването, която да почива на регионален принципи. „Т.е. във всеки регион да има една обща структура на здравеопазването, която да обхваща доболнична помощ, болнични заведения, но да бъде на регионален принцип. Те смятат това за много добър вариант“, допълни Корнелия Нинова. От Сдружението на общинските болници дадоха писмени предложения за вота на недоверие. \"Днес чухме много професионализъм, конкретика и много разум, който, позволете ми да се усъмня, че ще се чуе в пленарната зала\"- коментира председателят на БСП.", "date": "2018.10.09", "title": "Нинова: Сдружението на общинските болници подкрепя предложения на БСП"}
{"url": "https://www.24chasa.bg/novini/article/7093903", "text": "Властите в Холандия трябва да намалят емисиите от парников газ, за да защитят страната от заплахата от климатичните промени. Това постанови днес граждански съд в Хага, с което потвърди присъда на по-долна инстанция от 2015 г. по иск на екологичната организация \"Ургенда\", предаде ДПА, цитирана от БТА. Според съда емисиите от въглероден двуокис трябва да бъдат намалени в срок до 2020 г. с поне 25 на сто в сравнение с нивото от 1990 г. Миналата година равнището на СО2 в Холандия е било с 13 процента под тази горна граница. Климатичните промени са конкретна заплаха за Холандия, каза председателят на съдебния състав в Хага Мари Ане Танде. Правителството трябва да гарантира защита срещу тази заплаха, тъй като голяма част от страната е под морското равнище и е уязвима от наводнения, заболявания, суша, горски пожари, недостиг от питейна вода и сривове в екосистемите, добави тя. Говорителката на \"Ургенда\" Марян Минесма окачестви днешното съдебно решение като \"невероятно\" и \"фантастична победа\". Задоволство изразиха и други екологични организации, сред които \"Гринпийс\". Холандското правителство проучва съдебното решение. Министерството на околната среда заяви, че желае да постигне изискваните нива, но не изключи ново обжалване, съобщи АФП.", "date": "2018.10.09", "title": "Съд в Хага: Властите в Холандия да намалят парниковите емисии в страната"}
{"url": "https://www.24chasa.bg/novini/article/7093912", "text": "Правителството се очаква на утрешното редовно заседание да одобри изразходването на средства за изграждане и развитие на безжични мрежи за нуждите на държавните и общинските училища за 2018 г., съобщи пресслужбата на кабинета. Министрите ще одобрят и допълнителни трансфери по бюджетите на общините за 2018 г. за финансово осигуряване на дейности по Национална програма \"Оптимизация на вътрешната структура на персонала в институциите от системата на предучилищното и училищното образование\". Кабинетът ще приеме и Доклад за изпълнението на Плана за действие за 2018 г. с мерките, произтичащи от членството на България в ЕС, към 30 септември 2018 г.", "date": "2018.10.09", "title": "Отпускат средства за безжични мрежи за държавните и общинските училища"}
{"url": "https://www.24chasa.bg/novini/article/7093913", "text": "Папа Франциск се е спънал и паднал, но без сериозни последици за здравето му, заяви говорителят на Ватикана Грег Бърк, цитиран от ДПА и БТА. Папа Франциск паднал, докато вървял към своята резиденция \"Санта Марта\", каза Бърк пред репортери. По думите му папата е отново на крака и е добре. Франциск навършва 82 години през декември и се смята, че е в добро здравословно състояние за възрастта си.", "date": "2018.10.09", "title": "Ватикана: Папата се е спънал и паднал, няма риск за здравето му"}
{"url": "https://www.24chasa.bg/novini/article/7093932", "text": "Частта от автомагистралата Белград - Ниш между Ягодина и Чуприя, където тази сутрин станаха две тежки верижни катастрофи, около 17 часа българско време отново бе отворена за движение, предаде Танюг, цитирана от БТА.  По най-нови данни загинали са най-малко седем души и най-малко 35 са ранени, сред които за щастие няма деца. Във верижните катастрофи са участвали най-малко 40 автомобила - камиони и леки коли. Някои от колите са напълно унищожени. Два камиона са се запалили. Катастрофите са станали паралелно, от двете страни на магистралата, едната в посока Белград-Ниш, а другата в посока Ниш-Белград. Причина за катастрофата е гъстата мъгла, поради която видимостта е била намалена до десетина метра.", "date": "2018.10.09", "title": "Белград - Ниш край Ягодина отново е отворена след двете тежки катастрофи"}
{"url": "https://www.24chasa.bg/novini/article/7093925", "text": "Румънският президент Клаус Йоханис заяви, че страната се нуждае от диалог и толерантност след референдума, целящ да направи по-трудно евентуално легализиране на еднополовите бракове, който не постигна необходимото участие, предаде Асошиейтед прес, цитирана от БТА. Йоханис беше първият високопоставен румънски политик, който се обяви в подкрепа на еднополовите партньорства. Той призова днес за \"зрял подход и откритост към диалог\" и за общество \"без страх и тревога от измислени опасности\". Той заяви: \"Само с толерантност ние можем да преодолеем разделенията, които заплашват да застанат между нас. Макар че сме различни, ние всички искаме страна, в която европейските ценности и принципи се спазват\". Показвайки неодобрението си към двудневния референдум, Йоханис гласува малко преди затварянето на избирателните секции и отказа коментар. Референдумът се нуждаеше от участието на най-малко 30 процента от имащите право на глас, но събра малко над 20 процента.", "date": "2018.10.09", "title": "Клаус Йоханис след референдума за гей браковете: Имаме нужда от толерантност"}
{"url": "https://www.24chasa.bg/novini/article/7093956", "text": "Британският външен министър Джереми Хънт призова днес Саудитска Арабия да даде обяснение какво се е случило с журналиста Джамал Хашоги, който изчезна, след като влезе в саудитското консулство в Истанбул миналата седмица, предаде Ройтерс, цитирана от БТА. Изчезването на Хашоги, който доскоро беше известен главен редактор на вестник в Саудитска Арабия и съветник на бившия шеф на разузнаването й, предизвика безпокойство по целия свят. \"Току-що се срещнах със саудитския посланик, търсейки спешен отговор за съдбата на Хашоги, - писа Хънт в Туитър. - Расте насилието срещу журналисти в света и това е огромна заплаха за свободата на словото. Ако медийните съобщения се окажат верни, ние ще се отнесем много сериозно към този случай. Приятелството зависи от споделени ценности.\"", "date": "2018.10.09", "title": "Лондон: Рияд да даде обяснение какво се е случило с журналиста Джамал Хашоги"}
{"url": "https://www.24chasa.bg/novini/article/7093963", "text": "Съд в Солун отсъди днес, че мерките за икономии, предвиждащи орязване на на 13-та и 14-та пенсия е била незаконна и пенсионните фондове трябва да върнат пълната им сума от 11 184 евро на 70-годишния пенсионер Одисеас Цолоянис, предаде агенция АНА-МПА, цитирана от БТА .  Първият иск, който Цолоянис подал, бил отхвърлен, защото нямал адвокат, но след като ангажирал законен защитник и внесъл втори иск, първият също бил зачетен. Цолоянис разказа за АНА-МПА, че решил да съди пенсионните фондове, след като пенсията му била орязана от 14 плащания по 2000 евро за една година до по-малко от половината на тази сума, започвайки с отменянето на 13-та и 14-та пенсия на обща сума 4000 евро годишно. \"Сега получавам хиляда евро месечно, а допълнителната ми пенсия е намалена от 562 евро /на месец/ на 130 евро\", казва Цолоянис. Освен компенсацията от двата пенсионни фонда, които е съдил, пенсионерът ще получи и 100 евро за морални щети за периода от 1 януари 2013 до 23 юли 2015 г. Цолоянис призова и другите пенсионери да подадат искове срещу осигурителните фондове, като изтъкна, че съдилищата ще бъдат принудени да отсъдят в тяхна полза, тъй като неговият случай ще служи като прецедент. Единият от фондовете заяви, че ще обжалва присъдата.", "date": "2018.10.09", "title": "Пенсионер ще получи обратно 11 хил. евро, които са му били удържани незаконно"}
{"url": "https://www.24chasa.bg/novini/article/7093967", "text": "Американският президент Доналд Тръмп каза днес, че възнамерява в някакъв момент да говори с официални представители на Саудитска Арабия за изчезването на саудитския журналист Джамал Хашоги, предаде Ройтерс, цитирана от БТА. Тръмп заяви в Белия дом, че не знае нищо за изчезването на Хашоги и че досега не е разговарял със саудитски служители за случая. Журналистът е в неизвестност, откакто влязъл в консулството на Саудитска Арабия в Истанбул преди седмица. Турски служители предполагат, че той е убит в консулството. Тръмп също така заяви, че следващата му среща със севернокорейския лидер Ким Чен-ун се подготвя. Президентът добави, че се обмислят три или четири места за следващата му среща с Ким. Според Тръмп американският държавен секретар Майк Помпейо е имал страхотна среща със севернокорейския лидер.", "date": "2018.10.09", "title": "Тръмп: Ще говоря със Саудитска Арабия за изчезването на журналиста Джамал Хашоги"}
{"url": "https://www.24chasa.bg/novini/article/7093813", "text": "Индийският министър на външните работи Мобашар Джавед Акбар е обвинен в сексуален тормоз. Няколко жени се оплакаха от Акбар, който е бивш журналист, предава  Според твърденията им той е провеждал интервюта и срещи в хотелски стаи. Журналистката Прия Рамани е една от жените, които разказаха публично за поведението на министъра. В понеделник тя призна с пост в „Туитър”, че неин материал във „Воуг” от 2017 г., озаглавен – „Ще ви пипнем някой ден”, е за Мобашар Джавед Акбар. В статията Рамани описва как по време на интервю за работа Акбар пиел водка и постоянно я молел да седне по-близо до него. „Значителен брой жени имат дори по-лоши истории с този хищник, може би те ще се решат да споделят”, пише Рамани. След интервюто тя все пак е била назначена на работа, но твърди, че никога не се е оставяла да бъде насаме в стая с шефа си. Друга журналистка – Шума Раха, също разказа за подобен случай - отново в хотелска стая. „Цялото преживяване на това да си на интервю за работа, седяща на легло в хотелска стая, последвано от покана за питие същата вечер, беше притеснително и ме накара да се почувствам некомфортно”, зяви Раха. Акбар, който в момента е в Нигерия, все още не е коментирал обвиненията, съобщава „Индия Тудей”.", "date": "2018.10.09", "title": "Обвиниха в сексуален тормоз външния министър на Индия"}
{"url": "https://www.24chasa.bg/novini/article/7093719", "text": "Президентът на босненската република Сръбска Милорад Додик обвини днес американския посланик в Сараево Морийн Кормак, че оказвала натиск върху членове на Централната избирателна комисия на Босна и Херцеговина, предаде Танюг, цитирана от БТА. Додик заяви за радиото и телевизията на Република Сръбска, че Кормак е ядосана от това, че нейните \"пионки\" не победиха на изборите. Додик, който бе избран за член на босненското председателство, заяви иронично, че от новата си позиция ще се старае да промени изборния закон така, че в него да пише, че отсега нататък гласовете ще брои само американският посланик Морийн Кормак. Той подчерта, че Организация за сигурност и сътрудничество в Европа (ОССЕ) вчера обяви, че изборите са били честни и коректни. \"Няма никакви съобщения на полицията за нередности. Това е невероятно. Тази дързост е невероятна. Единственото лекарство е да предложим тя да брои гласовете доживот\", каза Додик.", "date": "2018.10.09", "title": "Додик: Американският посланик в Сараево\nе оказвал натиск върху ЦИК"}
{"url": "https://www.24chasa.bg/novini/article/7093705", "text": "28-годишен криминалнопроявен мъж от сeло Могила, област Шумен, е задържан в ареста в Добрич – съобщиха от Областната дирекция на МВР. В хода на работа е установено, че той е извършил седем взломни кражби на територията на град Добрич за периода 20 септември – 4 октомври т.г. Крадецът е с постоянна мярка за задържане под стража. Работата по установяване и документиране на цялостната му престъпна дейност продължава.", "date": "2018.10.09", "title": "Пипнаха в Добрич 28-годишен взломаджия"}
{"url": "https://www.24chasa.bg/novini/article/7093741", "text": "14-годишно момиче от Свиленград, което е в неизвестност от неделя, е обявено за общодържавно издирване, предаде  Тя живее в Центъра за настаняване от семеен тип в града, но през почивните дни, момичето е било при баща си в Димитровград и не се е прибрало в центъра до 22 часа в неделя. В социалното заведение са настанени 10 деца от 3 до 18-годишна възраст.", "date": "2018.10.09", "title": "14-годишно момиче от Свиленград е обявено за общодържавно издирване"}
{"url": "https://www.24chasa.bg/novini/article/7093500", "text": "Експерти от РИОСВ - София следят на място ситуацията при горящото депо за битови отпадъци край Ихтиман. Не са установени превишения в нормите за качеството на атмосферния въздух при населените места в района. Това съобщиха от пресцентъра на Министерството на околната среда и водите. Горящото депо е бивше общинско сметище за битови отпадъци, което е закрито предвид факта, че не отговаря на нормативните изисквания и не функционира от октомври 2016 г. В момента от общината и служба \"Пожарна безопасност и защита на населението\" се работи активно, като на място са пет пожарни автомобила и техника, извършваща запръстяване. От РИОСВ е дадено предписание на общината да осъществява непрекъснат контрол до пълното потушаване и преустановяване на дименето. В района експерти от РИОСВ - София и Изпълнителната агенция по околна среда извършват замерване на качеството на атмосферния въздух с мобилен апарат за аварийни ситуации. Към момента не са установени превишения и няма опасност за населението в най-близко разположените населени места и сгради в района. В края на септември в Предприятието за управление на дейностите по опазване на околната среда е внесен проект за рекултивация на закритото депо, който в момента се разглежда.", "date": "2018.10.09", "title": "Не е установено наднормено замърсяване на въздуха край сметището в Ихтиман"}
{"url": "https://www.24chasa.bg/novini/article/7093509", "text": "На истински екшън станаха свидетели на врачанското с. Бъркачево, след като полицията подгони бракониер на дърва. Ченгетата засекли днес следобед Цветан Асенов-Ташунко от циганската махала на селото да кара незаконно сечени дърва с „Астра” комби без номера. 38-годишният криминално проявен мъж обаче не спрял на подадения от патрула сигнал и натиснал газта. Получили подкрепление от Бяла Слатина, ченгетата го гонили из селото и покрайнините му близо два часа, докато успели да го блокират и да го задържат. Униформените установили, че местният циганин не бил регистрирал колата, с която спретнал гонката и никога не е имал шофьорска книжка. В къщата на Ташунко пък се проверяващите се натъкнали при обиска на купища незаконни дърва и на склад с крадени вещи от целия район.", "date": "2018.10.09", "title": "Два часа ченгета гонят бракониер във Врачанско"}
{"url": "https://www.24chasa.bg/novini/article/7093555", "text": "Турският министър на финансите Берат Албайрак представи днес програма за всеобхватна борба с инфлацията, съобщава Анадолската агенция, цитирана от БТА. Мерките за борба с инфлацията бяха представени, след като данни на Турския статистически институт показаха, че годишната инфлация е скочила до близо 25 процента през септември на фона на 17,90 процента през август. Повишаването на инфлацията през септември до 24,52 на сто на годишна база достигна до най-високото си ниво от края на 2003 г. Албайрак, който представи програмата пред министри и представители на деловите среди в Истанбул, заяви, че с мерките ще се повиши доверието на инвеститорите. Албайрак посочи, че съгласно програмата няма да има повишения на цените на електричеството и природния газ до края на годината и правителството ще окаже подкрепа на предприятията, за да се преодотвратят съкращения на работници. Нашите банки ще намалят с 10 процента лихвите по заеми с висока лихва, предоставени след 1 август, съобщи министърът. Фирмите, участващи в програмата за борба с инфлацията, ще прилагат най-малко 10-процентно намаление на цените до края на тази година, отбеляза още министърът. Компаниите, които се опитват да увеличат печалбите си в сегашната обстановка, ще предизвикат по-големи загуби в близко бъдеще, предупреди министърът. От началото на годината турската лира загуби над 40 процента от стойността си спрямо долара главно заради дипломатическия скандал и търговски спор със САЩ. Това доведе до редица икономически трудности в страната - нарастване на инфлацията, поскъпване на стоки и услуги. В новата икономическа програма на Турция, обявена миналия месец, страната си поставя за цел инфлацията от 20,8 процента за тази година, 15,9 процента за следващата година, 9,8 процента през 2020 г. и 6 процента през 2021 г.", "date": "2018.10.09", "title": "Турският финансов министър представи \nпрограма за борба с инфлацията"}
{"url": "https://www.24chasa.bg/novini/article/7093572", "text": "Научно изследване, публикувано в сп. \"Нейчър иколоджи енд еволюшън\", установи, че глупавите самки си избират не много красиви партньори, съобщи сайтът Лайф. Учени изследвали в лабораторни условия поведението на декоративни рибки гупи. Те предполагали, че женските екземпляри ще си изберат най-красивите самци за продължаването на рода. Специалистите стигнали до извода, че за да бъде осъзната красотата, е нужно определено интелектуално равнище. Това било особено очевидно при рибите гупи, тъй като мозъкът им се управлява от един ген, а разцветката им зависи от активността на гени, отговарящи за половия отбор в Y хромозома, предаде БТА. Наблюденията на самките върху техните партньори се отразявали върху различните нива на активност на невроните им. Тези клетки работели еднакво както при умните, така и при глупавите самки. Оказало се, че женските екземпляри от първата група си избирали партньори с по-ефектна външност, докато по-глупавите им посестрими не различавали окраските на мъжкарите и ги избирали поред.", "date": "2018.10.09", "title": "Глупавите самки избират грозни мъжкари"}
{"url": "https://www.24chasa.bg/novini/article/7093581", "text": "Сръбски митничари откриха в камион на ГКПП Батровци трима мигранти, които се опитали да преминат границата с Хърватия, вмъкнати в ламаринени тръби, предаде Танюг, цитирана от БТА. Мигрантите били открити в камион със скопски регистрационен номер, който превозвал тръбите от Република Македония за Хърватия. Става дума за трима младежи от Пакистан, опитали се да стигнат до някоя от страните от ЕС.", "date": "2018.10.09", "title": "Скрити в ламаринени тръби мигранти се опитаха да влязат от Сърбия в Хърватия"}
{"url": "https://www.24chasa.bg/novini/article/7093587", "text": "Албанското правителство заяви, че е против покупката на втория по големина албански мобилен оператор от сръбска телекомуникационна компания, предаде Асошиейтед прес, цитирана от БТА.  Премиерът Еди Рама каза днес, че Сърбия Телеком \"не е нашият предпочитан избор\" за покупката на Телеком Албания. Той добави все пак, че компаниите от Сърбия са като цяло добре дошли в Албания. Сърбия Телеком е една от няколкото компании, които проявиха интерес към покупката на Телеком Албания, която е част от групата Дойче Телеком и е обявена за продажба. Рама каза, че правителството обикновено няма роля в частните трансакции, но иска да изрази мнението си, защото пазарът на мобилните телекомуникации \"е стратегически сектор\".", "date": "2018.10.09", "title": "Албания не иска сръбска компания да купи втория й по големина мобилен оператор"}
{"url": "https://www.24chasa.bg/novini/article/7093588", "text": "Споразумение за Брекзит е много вероятно да бъде постигнато до няколко седмици. Не може обаче в Обединеното кралство да възникват регулаторни бариери. Това заяви подкрепящата британския премиер Тереза Мей северноирландска партия, цитирана от Ройтерс и БТА. По-малко от шест месеца преди Обединеното кралство да излезе от ЕС няма особена яснота как петата по големина световна икономика и нейният международен финансов център ще търгуват със съюза след Брекзит. Преговорите са спъвани от въпроса как да се избягнат проверки по границата между Република Ирландия и Северна Ирландия, ако преговарящите страни не постигнат споразумение за Брекзит. Мей и северноирландската Демократична юнионистка партия, която подкрепя нейното правителство на малцинството, се противопоставят на варианта Северна Ирландия фактически да остане в европейското икономическо пространство без останалата част от Великобритания. Преди среща в Брюксел с главния преговарящ на ЕС Мишел Барние водачката на ДЮП Арлин Фостър отново изрази позицията си против въвеждане на нов регулаторен или митнически режим на територията на Обединеното кралство - но заяви, че при политическа воля споразумението е възможно. \"Искам споразумение, което да е работещо за всички и смятам, че е много вероятно, ако има политическа воля, да се направи така, че то да стане факт\", каза Фостър за радио Би Би Си-Ълстър. \"Много се надявам, че до няколко седмици ще има споразумение\", добави тя.", "date": "2018.10.09", "title": "Северноирландска партия, подкрепяща Мей: Възможна е сделка за Брекзит до седмици"}
{"url": "https://www.24chasa.bg/novini/article/7093627", "text": "В импровизиран лагер за мигранти в босненския град Бихач, близо до границата с Хърватия, започнало сериозно масово сбиване между мигранти от различни националности, а при намесата на полицията в продължилия няколко часа конфликт са били нападнати и полицаи, предаде Танюг. Говорителката на полицията Снежана Галич потвърди днес, че група полицаи са били нападнати снощи, при което е бил повреден един полицейски автомобил. Нападнати били и охранителите, които наблюдават района на изоставено ученическо общежитие, в което временно са настанени мигранти, предаде БТА. Повод за сбиването било скарване между двама мигранти от Иран, при което единият бил тежко ранен. Охраната повикала полицаите, които направили оглед и си отишли, но веднага след това получили сигнал за масов бой при раздаването на храната. В общежитието било изпратено подкрепление от полицията, която установила, че там има група афганистанци, тормозеща непрекъснато останалите обитатели. Докато няколко иранци се оплаквали на полицаите, върху тях се нахвърлили други мигранти и започнали да замерват тях и полицията с камъни. Полицаите били принудени за стрелят във въздуха, за да се защитят. Мигрантите, лагеруващи в Бихач, се надяват да преминат в членката на ЕС Хърватия, за да продължат оттам към Западна Европа.", "date": "2018.10.09", "title": "Масово сбиване на мигранти в босненския град Бихач, нападнати са и полицаи"}
{"url": "https://www.24chasa.bg/novini/article/7092165", "text": "Дума срещу дума е ситуацията в спора между ромско семейство и учителка, подала оставка заради скандал. Под ръководството на районната прокуратура в Стара Загора върви проверка в основно училище “Отец Паисий” в село Калояновец, срокът тя да завърши е 2 месеца. Дали досъдебното производство ще приключи с мнение за съд, е рано да се каже. Всичко започна на 20 септември, когато възпитателката от селското училище Весела Тодорова потърси медиите, за да съобщи, че е подала оставка - почувствала се унижена и незащитена. Ден по-рано около обяд била нападната в училището от родителите на второкласник. По думите ѝ инцидентът станал в класната стая, когато тя отишла да поеме децата от класната им ръководителка, за да ги отведе в занималнята. При учениците нахлула група роми. Мъж и жена я блъскали и удряли пред второкласниците, включило се и детето им. Весела Тодорова работи като възпитател в това училище от миналия ноември. Тя преподава английски и има около 20 г. учителски стаж. В деня след инцидента жената разказа, че когато отишла да вземе второкласниците за занималнята, класната им Маркова я предупредила, че ученикът Андрей бил ядосан, защото предния ден не го пуснала да излезе, за да пие вода Малко по-късно по думите на Тодорова в стаята влезли родителите на Андрей и други хора, явно извикани по телефона, и започнали словесна и физическа разправа с учителката. “Заплашваха ме, че ще ме убият, ще ме обесят и какво ли не. Върху мен се нахвърли и синът им. Всичко това стана пред очите на децата и на други външни хора. После ме обвиниха, че съм била извадила и нож в клас.” Това за ножа същия ден го разказваха навсякъде из Калояновец и питаха журналистите дали ще го прикрият. Директорът на училището Христо Белчев обаче твърдеше, че не е виждал никакъв нож. Той не видял и физическа разправа между родителите и учителката. Според него свадата дори станала пред входа на училищната сграда, а не вътре. Видял само, че детето било депресирано и плачело. “Бащата дойде, чух виковете, излязох и не позволих разправията да продължи. Заради инцидента извикахме полиция чрез телефон 112”, разказа директорът. Той нямал претенции към работата на Тодорова като възпитател, но веднага подписал молбата ѝ да напусне работа. Бащата на Андрей - Антон Минков, потвърди, че отишъл в училището и дори се извинил на директора Христо Белчев за случилото се, но отрече да са докосвали учителката. Той самият подал сигнал в община Стара Загора, че Тодорова постоянно малтретирала детето му. Пред дошлите полицаи всички участници в конфликта писали обяснения. Учителката след това подала жалба срещу бащата в полицията в Стара Загора. А той - срещу нея. Тъкмо в тази си жалба бащата на 8-годишното хлапе твърдял, че възпитателката извадила нож в училището, по думите на самата Тодорова. На нея самата не позволили да види жалбата, но ѝ била прочетена от директора Белчев. “Не помня да съм отказвала на Андрей да отиде да пие вода. Възможно е обаче да не съм го чула, те всички говорят накуп. Но винаги съм им казвала, че Господ им е дал ръчички и те трябва да вдигнат ръка, ако решат да поискат нещо в клас. С това дете не съм имала конфликти. То е при мен от тази учебна година. А молба за напускане подадох, защото няма как да се явя вече пред тези деца като техен учител. Мисля, че съм жертва на системата в образованието. Директорът веднага ме попита какво съм направила. Той не ме защити, а взе страната на ученика, защото учениците му носят пари за делегирания бюджет, а учител все ще си намери”, категорична беше Весела Тодорова, която сериозно се замисляла занапред да си търси работа извън системата на образованието. Основното училище в Калояновец е средищно, в него сега учат 113 деца от това и съседните села. Сега, почти 3 седмици след инцидента, назначената веднага проверка от директора на Регионалното управление по образованието Татяна Димитрова завърши с предписание към директора на селското училище да затегне пропускателния режим в него, както и да се подобрят връзките между училищния персонал и родителите на учениците.   “Това е засега, ако се налага, след като прокуратурата обяви резултата от своята проверка, ще вземем и допълнителни мерки. Срещнах се с Весела Тодорова, предложих ѝ да се върне на освободеното от нея място, тъй като то вече бе обявено за свободно, но тя си замълча”, каза в понеделник за “24 часа” Татяна Димитрова. “Най-важното е, че в училището вече няма напрежение, учебните занятия вървят нормално. Заради случилото се свикахме и извънредна родителско-учителска среща”, каза още образователната шефка. Второкласникът Андрей и брат му, който учи в III клас, не бяха дошли в клас в първия ден след инцидента. Още тогава баща им Антон Минков обясни, че децата му са добре. “Ще идват на училище, нали трябва да ги интегрираме в обществото”, каза той. И удържа на думата си - момчетата му били редовно в клас. Историята можеше да завърши дотук, но на 21 септември около 30 часа след скандала, между възпитателката Весела Тодорова и родителите на второкласника Андрей Антонов, случаят се заплете - от полицията потвърдиха, че в късния следобед в двора на основно училище “Отец Паисий” в Калояновец било намерено джобно ножче. Местонахождението му било посочено на разследващите от ученик в същото школо. “Ножчето е приобщено към материалите по случая, но тепърва ще се изяснява дали то има отношение към него и на кого принадлежи”, каза тогава говорителят на ОД на МВР Ивелин Иванов. Неочакваната поява на джобното ножче породи много въпроси, чийто отговор се очаква от досъдебното производство. Наистина, още в първия ден на скандала учителката бе обвинена от ромите, че е извадила нож в училище. Тя категорично отрече да е имала хладно оръжие. И докато за нож говореха навсякъде в Калояновец, директорът на училището Христо Белчев на свой ред каза, че не е виждал никакъв нож. По думите му само имало инцидент, но нямало и физическа разправа между родителите и възпитателката. Разследващите са търсили нож от самото начало в хода на следствието, научи “24 часа”. И той се появи, но около 30 часа по-късно. Сега остава да се изясни дали е на Весела Тодорова и дали е бил използван по някакъв начин в хода на разправията. Или пък е подхвърлен по-късно в училищния двор, за да придаде повече тежест на обвиненията на ромите към възпитателката. Седмици след инцидента Тодорова си е намерила работа за 1 месец по заместване като възпитател в старозагорско училище, макар да се зарече, че повече може и да не се върне към учителската професия след обидата. “Когато отидох за документите в Калояновец, си стиснахме ръцете с директора. Той ми се извини Не изключвам отново да се върна в селото, но предпочитам да започна като възпитател в едно от училищата на Стара Загора, където има постоянно място и където вече подадох документите си”, каза в понеделник Тодорова.", "date": "2018.10.09", "title": "Учителката, обвинена, че е размахала нож в клас, може да се върне в училището в Калояновец"}
{"url": "https://www.24chasa.bg/novini/article/7086295", "text": "Италия е все по-привлекателна не само като туристическа, но и като образователна дестинация. Близо 80 000 международни студенти, които търсят висококачествени академични програми, избират да се обучават именно там. В отговор на това, наред с огромния избор от специалности на италиански, университетите и академиите въвеждат все повече програми на английски език. Това е поводът за осма поредна година изложението „Дни на италианското образование“ да покани представители на едни от най-престижните италиански учебни заведения. Събитието ще се състои на  . Форумът се провежда под патронажа на Италианската търговска камара. Организатор е агенция за образование в чужбина „Скай Лайнс“. Специални гости са: Politecnico di Milano – безспорният лидер в обучението по архитектура и инженерни науки в Европа;  , завършен от бившия председател на Еврокомисията - Романо Проди; университетът на Венеция –  , известен като първото бизнес училище в Италия и второто в Европа;   – единственият италиански университет, специализиран в областта на комуникациите и чуждите езици. Световноизвестните академии за мода, дизайн и визуални комуникации –   допълват елитния списък с участници. Гостува и центърът за езиково обучение  , който организира курсове за изпита по архитектура в Италия. За първи път тази година в изложението ще се включат и два  . Академичните степени, издавани от тях, притежават същата юридическа стойност, каквато и дипломите, издавани от традиционните университети. Учебните заведения в Италия отпускат различи стипендии на база висок успех или креативност. Държавата, от своя страна, счита, че всеки има право на висше образование, независимо от финансовите и социални възможности, и отпуска стипендии на база семейни доходи и успех. Таксите за обучение в държавните университети варират от EUR 900 до EUR 3900, като повечето български студенти заплащат около 1000 евро. „Дни на италианското образование“ има съпътстваща програма от презентации на участниците в събитието, която дава възможност за допълнителна информация относно условията на кандидатстване и изискванията за прием във висшите учебни заведения. Входът за събитието е свободен, а възможност за безплатна регистрация ще откриете  .", "date": "2018.10.09", "title": "Италия в ТОП 10 на най-предпочитаните дестинации за обучение"}
{"url": "https://www.24chasa.bg/novini/article/7093639", "text": "Шосеен надлез на Транссибирската железопътна линия в Русия рухна заедно с минаващия по него камион секунди след като отдолу преминал влак, предаде Асошиейтед прес. Шофьорът на камиона е ранен и е настанен в болница. Това е станало в град Свободни в далекоизточната Амурска област на Руската федерация, недалеч от границата с Китай, предаде БТА. Спряно е движението по част от 7000-километровата железопътна линия - най-дългата в света, свързваща Москва с Владивосток на брега на Тихия океан.", "date": "2018.10.09", "title": "Мост рухна над Транссибирската жп линия в Русия секунди след като влак мина под него (Видео)"}
{"url": "https://www.24chasa.bg/novini/article/7093659", "text": "Европейската комисия одобри реконструкцията на релсовия път на трамвай № 5 и на трасето по улица „Каменоделска“ от кръстовището с бул. „Константин Стоилов“ до крайно трамвайно ухо „Орландовци“, съобщиха от пресцентъра на регионалното министерство. Втората фаза от проекта „Интегриран градски транспорт“ на Столична община включва още купуването на 13 нови нископодови съчленени трамвайни мотриси и надграждане на интелигентната система за управление на трафика и на съществуващата система за информация на пътниците в реално време. Общата стойност на проекта е 125 млн. лв., от които 107,3 млн. лв. е безвъзмездната финансова помощ от управляваната от Министерството на регионалното развитие и благоустройството Оперативна програма „Региони в растеж“ 2014-2020 г. Той е голям по смисъла на Регламент (ЕО) № 1303/2013 и затова Управляващият орган на програмата го изпрати за нотификация пред Европейската комисия. Проектът трябва да насърчи ползването на електротранспорта, като по този начин ще допринесе за решаване на проблемите в столицата, свързани с увеличаващия се трафик през деня, нарастващите задръствания, ниската скорост на придвижване, пътнотранспортни произшествия, високи концентрации на въглероден диоксид и други вредни емисии, шум и т.н. Изпълнението на дейностите по него ще допринесе за реализирането на цялостната стратегия за развитие на интегриран столичен градски транспорт.", "date": "2018.10.09", "title": "Еврокомисията одобри 125 млн. лева за ремонта на релсовия път на трамвай № 5"}
{"url": "https://www.24chasa.bg/novini/article/7093652", "text": "Възможността за терористично нападение с химически или биологически оръжия се приближава, заяви британският държавен министър за сигурността и икономическата престъпност Бен Уолъс, цитиран от Ройтерс и БТА. \"Виждам заговори, при които единственото ограничение за амбицията на нашите противници е тяхното въображение\", каза Уолъс на конференция по сигурността в Лондон. \"В момента, когато говоря, терористите продължават да проучват нови начини да ни убиват по нашите улици: химическите и биологическите оръжия се придвижват по-близо. Те разработват по-добър арсенал. Трябва да сме подготвени за деня, който може да дойде на нашите улици тук\", заяви той. Миналата година във Великобритания бяха извършени пет нападения, които властите определиха като терористични и при които загинаха 36 човека. Четири от тях бяха дело на ислямистки бойци. Според полицията са осуетени други 17 заговора, а националното ниво на заплаха остава \"сериозно\", което означава, че се смята, че има голяма вероятност за нападение. \"Тези неща се използват на бойното поле, а това, което се използва на бойното поле, в крайна сметка ще бъде приспособено за употреба на родна земя\", каза ръководителят на полицейските сили за борба с тероризма Нийл Басу по повод коментара на Уолъс за химическите и биологическите оръжия. \"Затова той е също толкова загрижен, колкото мен, че това са заплахи, които трябва да приемаме много сериозно, и трябва да направим така, че да сме правилно подготвени, за да противодействаме на тази заплаха\", заяви Басу. Британските служби за сигурност се тревожат от хората, които напускат Великобритания, за да се бият за \"Ислямска държава\" в Ирак и Сирия, а после се връщат и донасят познанията, които са придобили на бойното поле. Уолъс каза, че около 900 британци са отишли да се сражават в Сирия и Ирак. Малко под половината от тях са се върнали, а над 150 са загинали.", "date": "2018.10.09", "title": "Британски министър: Възможността за химическа атака във Великобритания се приближава"}
{"url": "https://www.24chasa.bg/novini/article/7093664", "text": "Събранието на академиците е избрало днес двама нови академици и един член-кореспондент на БАН, съобщават от академията. В областта \"Медицински науки\" е избран чл.-кор. Лъчезар Динчов Трайков. Научните му приноси и изследвания са свързани с диагностиката, профилактиката и лечението на мозъчно-съдовата болест, болестта на Алцхаймер и други деменции, Паркинсоновата болест, множествената склероза, епилепсията и други. Има 159 научни труда, 2213 цитирания с h-фактор 21. В областта \"Обществени науки\" е избран чл.-кор. Димитър Велков Димитров. Научните му трудове са в областта на теоретични проблеми, свързани със социологическото познание и професията на социолога, проблеми на социологията на труда (предприемачество, текучество на работната сила, управление на човешките ресурси и промени в трудовите отношения, управление и разрешаване на конфликти, водене на успешни преговори, промени в развитието на демократичния процес в страната и извън нея. За член-кореспондент в областта на Аграрните и лесовъдните науки е избран проф.Иван Александров Илиев. Научните му приноси са свързани с генетиката и селекцията на горско-дървесните видове. Има 105 научни труда, шест учебници и ръководства и 388 цитирания, се посочва в съобщението.", "date": "2018.10.09", "title": "Избраха двама нови академици и един член-кореспондент на БАН"}
{"url": "https://www.24chasa.bg/novini/article/7093663", "text": "Делегация на Министерството на отбраната, водена от заместник-министъра на отбраната Атанас Запрянов ще участва в срещата на министрите на отбраната от Югоизточна Европа, която ще се проведе на 10 и 11 октомври в Белград, Република Сърбия. На срещата ще бъдат обсъдени въпроси за развитието на проектите и инициативите в рамките на Процеса на срещи на министрите на отбраната от ЮИЕ, както и дейностите и плановете на Многонационалните мирни сили в Югоизточна Европа (ММСЮИЕ). България запазва досегашното си участие в ММСЮИЕ. Тази инициатива, в която освен нашата държава участват Албания, Гърция, Македония, Румъния и Турция, има съществен принос за подобряването на взаимоотношенията между страните, за тяхната интеграция в евроатлантическите структури и за повишаването на регионалната сигурност и стабилност в Югоизточна Европа. В делегацията за форума са включени Росица Димитрова - директор на дирекция „Отбранителна политика“, и експерти от Министерството на отбраната.", "date": "2018.10.09", "title": "Заместник-министърът на отбраната ще участва в срещата на военните министрите от Югоизточна Европа"}
{"url": "https://www.24chasa.bg/novini/article/7093687", "text": "Българин на 21 години бе осъден днес в Чехия на 40 месеца затвор, защото заплашил с терористични нападения Пакистан, ако той не освободи чехкиня, арестувана за притежание на наркотици, предаде Франс прес. Районният съд в Пилзен, Западна Чехия, призна за виновен Николай Симеонов Иванов, защото през януари изпратил на пакистанска телевизия и онлайн вестник есемеси и имейли със заплахи с терористични нападения. Пред съда той заявил, че познава лично чехкинята Тереза Х., задържана в Пакистан, след като на 10 януари била арестувана с хероин на летището в Лахор. \"Ако Пакистан не освободи до 48 часа Тереза, арестувана с 9 кг хероин, и не й позволи да се качи в самолет за Чехия, в Пакистан ще има терористични нападения\", написал Иванов в посланията си, прочетени пред съда от представител на прокуратурата. Младият българин живее в Пилзен от 2016 г. Арестуван бил в края на януари и признал деянията си. Пред съда той каза, че не допускал някой да приеме сериозно посланията му, още повече, че те съдържали телефонния номер и имейл адреса му. След като излежи присъдата си, Иванов ще бъде експулсиран за осем години от Чехия, реши съдът в Пилзен.", "date": "2018.10.09", "title": "Осъдиха българин в Чехия на над 3 години затвор, заплашил Пакистан с атентат"}
{"url": "https://www.24chasa.bg/novini/article/7093266", "text": "Председателят на Народното събрание Цвета Караянчева се срещна с председателя на Ислямското консултативно събрание на Иран д-р Али Лариджани. Двамата разговаряха в рамките на Третата среща на председателите на парламенти от Европа и Азия, която се провежда в Анталия, Турция, съобщиха от пресцентъра на Народното събрание. Основен акцент на срещата между председателите на парламентите на България и Иран бе задълбочаването на транспортната и енергийната свързаност помежду им. По думите на Цвета Караянчева страната ни отдава много важно значение на връзките си с Иран, тъй като те са важен компонент от външноикономическата политика на България в азиатския регион. Двете страни изтъкнаха взаимния си интерес от реализирането на различни инфраструктурни и енергийни проекти. Като пример в тази насока бе дадено разработването на новия мултимодален транспортен коридор „Персийски залив – Черно море”, който трябва да свърже Иран, Армения, Грузия и България и който може да бъде използван и за пренос на втечнен газ. „Сътрудничеството в областта на търговията с втечнен газ може да стане една от най-силните сфери на съвместна ни дейност“, обяви председателят на иранския парламент. В рамките на разговора бе отбелязано, че е налице нереализиран потенциал на търговско-икономическите отношения между двете държави, като Караянчева и д-р Лариджани се обединиха около мнението, че трябва да се положат сериозни усилия, за да се възползваме от възможностите за засилване на двустранния стокообмен. В тази връзка двамата председатели коментираха възможността за провеждането на съвместен бизнес форум между България и Иран. Д-р Али Лариджани предложи събитието да бъде организирано от търговските камари на двете страни, като на свой ред държавните органи на България и Иран също ще съдействат за провеждането на този форум. „Между България и Иран традиционно има изключително дълбоки и основани на взаимно уважение отношения. Важна роля за надграждането на тези отлични двустранни връзки има парламентарното сътрудничество. Ето защо оценяваме високо активизирането на политическия диалог на най-високо ниво между България и Иран“, посочи Цвета Караянчева.", "date": "2018.10.09", "title": "Караянчева: Между България и Иран има изключително дълбоки отношения"}
{"url": "https://www.24chasa.bg/novini/article/7093275", "text": "Народното събрание да изиска тази година събраният голям бюджетен излишък да се изхарчи в края на годината сред обществен дебат и санкция на парламента. Това поиска президентът Румен Радев при закриването на кръгла маса за неравенството и бедността в България, която си проведе под негов патронаж в резиденция \"Бояна\". Това ще е много силен сигнал от страна на правителството и парламента към гражданите, обясни Радев. Картината на неравенствата и бедността у нас е тревожно, обобщи дебатите той. И цитира книгата \"Защо нациите се провалят\", в която се анализират причините за неравенството и бедността от древността до днес. В тази книга има два извода. Първо, че там, където има инклузивни икономически институции, има прогрес и просперитет. Където са институциите са ексклузивни има големи неравенства, бедност и упадък. Второ, политическите институции определят и типа икономически институции, даде пример държавните глави и разясни какво означават двата модела. При инклузивните политически и икономически институции има централизирана силна държава, която налага ефективни данъчни политики, отстоява правата и собствеността на гражданите и гарантира техните свобода и сигурност. Гарантират, че просперитета се дължи на иновации и конкурентноспособност. Гарантират прозрачност, отговорност и отчетност на управлението. Хората забогатяват на основата на ефективна организация на труда, на конкуренция и иновации. При екстрактивните политически и икономически институции гражданите са слабо представени в управлението, не успяват да наложат ефективен контрол над политическия елит, чиято основна цел е личното облагодетелстване. Тук централизираната държава е слаба, няма такава. Тя не може да защити правата, собствеността и бизнеса на гражданите, да гарантира тяхното сигурност, не може да наложи ефективна и справедлива данъчна и социална политика и да гарантира достъп до образование и здравеопазване. При тези институции публичните средства се разхождат с липса на достатъчно прозрачност, а управляващите са безотчетни и безотговорни. Те не стимулират прогреса и иновациите. Налице е съпротива към творческото разрушение, пример за каквото е електронното управление. При такива институции се измислят всякакви проекти със спорна обществена значимост и механизми за източване на публични средства. Част от хората забогатяват за сметка на публичния ресурс, в качеството си на подставени лица във фирми, близки до властта. Къде е България между тези два институционални полюса? Картината на нашия икономически, политически и социален пейзаж е много сложна. Трябва промяна и тя може да стане само с дебат около истината, сблъсък на идеи и привличане на обществото и всички институции в този дебат, обобщи президентът.", "date": "2018.10.09", "title": "Президентът: Бюджетният излишък да се изхарчи след санкция на парламента"}
{"url": "https://www.24chasa.bg/novini/article/7093271", "text": "Обсъждането на проблема за Косово трябва да се върне от Брюксел в Съвета за сигурност на ООН, заяви за ТАСС Живадин Йованович, който беше външен министър на Югославия 1998 г. до 2000 г., включително по време ма бомбардировките на НАТО. Йованович каза, че неотдавнашното посещение на сръбския президент Александър Вучич в Русия и срещата му с Владимир Путин имат ключово значение в подхода към решаване на косовския проблем. Той отбеляза, че \"вече е очевидно\", че брюкселският формат на преговори между Белград и Прищина под покровителството на Европейския съюз не е довел до резултатите, които Сърбия е очаквала, когато се е съгласила да преговаря, предава БТА. Бившият министър изтъкна, че Сърбия е направила множество съществени отстъпки в тези преговори и е изпълнила всички поети задължения, докато другата страна не само не е изпълнила договореното, но е действала \"в руслото на експанзионистичната политика на Запада\". \"Мисля, че са назрели условията да се създаде нов формат, тъй като усилията на Брюксел не дадоха резултат. Според мен проблемът за Косово трябва да се върне там, където беше започнато обсъждането на Резолюция 1244 на Съвета за сигурност на ООН, новият формат на обсъждане трябва де се пренесе в ООН\", каза Йованович, който в момента е председател на обществената организация Белградски форум, разследваща последиците от бомбардировките на НАТО през 1999 г., предприети, за да сложат край на кървавия конфликт в Косово.", "date": "2018.10.09", "title": "Бивш югославски министър: Обсъждането на косовския проблем трябва да се върне в ООН"}
{"url": "https://www.24chasa.bg/novini/article/7093282", "text": "Българският евродепутат от ГЕРБ/ЕНП и председател на Международното европейско движение Ева Майдел се срещна с председателя на ЕНП Жозеф Дол във вторник, 9 октомври 2018г. в централата на партията в Брюксел. „Европейските избори през май ще определят не просто състава на европейските институции за следващите пет години, а бъдещето на Европа за десетилетия напред. Ако проевропейските партии не съумеем да покажем достатъчно ясно на гражданите ползите от обединена Европа, рискуваме в следващия Европейски парламент да има голямо количество популисти и хора, желаещи Европа да се върне години назад в развитието си,“ заяви Ева Майдел по време на срещата. Това съобщиха от пресцентъра на ГЕРБ. „Като евродепутат от ГЕРБ и ЕНП и председател на най-голямата мрежа от проевропейски организации всеки ден се срещам и разговарям с граждани и бизнеси от цяла Европа. Много от тях се оказват подлъгани от фалшиви новини и не виждат смисъл от европейската интеграция. Наш дълг е да разбиваме митовете за Европа и да показваме фактите – Европа не е съвършена, но е най-добрият инструмент, който можем да имаме за справяне с проблеми като миграцията, тероризма, социалните неравенства, подобряване на стандарта на живот.“ Това допълни българският евродепутат. По време на двустранната си среща, Ева Майдел и Жозеф Дол обсъдиха конкретни проекти на Международното европейско движение за европейските избори. Двамата разговаряха и за въвличането на широка част от обществеността в дебата за бъдещето на Европа и активността на гражданите на европейските избори.", "date": "2018.10.09", "title": "Ева Майдел пред Жозеф Дол: Изборите през май ще определят бъдещето на Европа за десетилетия"}
{"url": "https://www.24chasa.bg/novini/article/7093274", "text": "Привържениците и противниците на независимостта на Каталуния са разделени и по въпроса какви ще са икономическите последици за областта при евентуалното й отделяне от Испания. На 27 октомври 2017 г. тогавашният каталунски премиер Карлес Пучдемон едностранно обяви независимост от Испания, предизвиквайки най-тежката конституционна криза в страната след възстановяването на демокрацията през 1975 година. Това стана след референдум в неспокойната област, който испанското правителство и съдебната система обявиха за незаконен. На него гласуваха два милиона души, предимно сепаратисти, въпреки голямата, а според някои, жестоката полицейска операция за възпрепятстването му. Оттогава ключови представители на движението за независимост на Каталуния бяха хвърлени в затвора, а Пучдемон отиде в изгнание в Белгия. Кризата обаче не е отминала. Сепаратистко мнозинство отново има контрол над каталунския парламент и, въпреки по-помирителния тон на Мадрид, испанското правителство и избирателите са все така силно против законен вот за независимост. Не е изненадващо, че продължават да се задават въпроси за бъдещето на областта. Може ли да видим един ден независима Каталуния, било то по законен или по незаконен път? И как новата държава ще управлява своята икономика и по-конкретно търговските си връзки с останалия свят? \"Причиняване на хаос\" Каталуния има голяма икономическа тежест - тя е с най-висок брутен вътрешен продукт (БВП) от всички испански области, като нейната икономика е приблизително с размера на датската. Какво обаче ще се случи с целия този БВП, ако регионът се отцепи от Испания? Анхел Талавера, водещ икономист за еврозоната в аналитичната компания Oxford Economics, казва, че преходът към независимост би бил \"сравнително безболезнен\", ако бъде предшестван от правнообвързващ референдум. Каталунският икономист, който е против независимостта, обаче прави уговорката, че е \"изключително слабо вероятно това да се случи\". Според него е по-вероятно регионът да се отцепи едностранно, \"причинявайки хаос\". Първо, казва той, Каталуния ще изхвърчи от Европейския съюз и ще започне преговори по правилата на Световната търговска организация с ЕС и Испания, които категорично са най-големите й търговски партньори. Талавера пргнозира също, че чуждестранните инвестиции ще намалеят и, както видяхме преди референдума миналия октомври, компаниите ще започнат да преместват централите си по правни причини. \"При условие че централното (испанско) правителство осигурява много ликвидност на региона, Мадрид може освен това да спре кредитната линия за Каталуния. Възможно е той и да блокира повторното влизане (на областта) в ЕС\", допълва Талавера. \"Мисля, че Каталуния ще потъне в рецесия до две тримесечия\", прогнозира той. Преходи След референдума през 2017 г. има предупреждения, че несигурността около независимостта вреди на туристическия сектор и пазара на недвижимите имоти. Наистина, през юни каталунското правителство прогнозира, че икономическият растеж на областта ще се забави до 2,9% тази година при 3,4 % през миналата, въпреки че това е в унисон с тенденцията в национален мащаб. Областта продължава да привлича преки чуждестранни инвестиции от големи фирми като Amazon и Uniqlo. А през февруари Каталуния бе обявена за най-добрия регион в Южна Европа за чуждестранни инвестиции през 2018 г. от списание еф Ди ай (fDi), което е собственост на вестник \"Файненшъл таймс\". Много икономисти - без значение дали са за или против независимостта - са съгласни, че една независима Каталуния може да има светло бъдеще, след като реши споровете си с Мадрид и ЕС. \"Преходите винаги са тежки, но в дългосрочен и средносрочен план балансът между печалбите и разходите ще е в полза на Каталуния\", казва икономистът професор Сантяго Ниньо Бесера, подкрепящ независимостта, от университета \"Рамон Люл\" в Барселона. \"Има около 300 научни изследвания, които доказват, че независима Каталуния ще е успешна, и само около 10, според които няма да бъде\", отбелязва той. \"Национален дълг\" Каталунските националисти също приемат краткосрочните проблеми от отцепването за цена, която си струва да бъде платена, за да се освободи областта от лапите на Мадрид. Те твърдят, че Каталуния винаги е имала свой отделен език и култура и се стреми към независимост от средата на 19-и век. Казват също, че регионът превежда на Мадрид по-голям дял от приходите от данък общ доход, отколкото би трябвало - претенции, които са оспорвани от някои икономисти. \"В момента, когато Каталуния постигне независимост, първият проблем ще бъде определянето на дела от испанския национален дълг, който ще остане за (нея)\", заявява проф. Ниньо Бесера. \"От моя гледна точка Каталуния не трябва да поема нищо от дълга, защото вече е платила прекалено много\", посочва той. Всичко това, разбира се, е чисто хипотетично и много коментатори твърдят, че Мадрид никога няма да позволи на Каталуния да се отдели, да не говорим да организира референдум за независимост. Проучванията на общественото мнение освен това навеждат на мисълта, че каталунците са разделени поравно дали да останат част от Испания, а сепаратистките партии никога не са получавали повече от 48% от народния вот. Ултиматуми Проф. Ниньо Бесера смята, че Каталуния в крайна сметка ще се отцепи, и когато това стане, ЕС и Испания ще променят своите позиции. \"Обявяването на независимост не трябва да бъде прибързано или съпътствано с насилие. То може да бъде постепенно, като районът придобива все по-голяма автономия, докато повече няма смисъл да бъде част от Испания.\" В последния залп от сагата каталунският премиер Ким Тора заплаши преди няколко дни да оттегли подкрепата в националния парламент за правителството на малцинството в Мадрид, ако то не се съгласи до един месец да разреши официално произвеждането на референдум за независимост. Мадрид бързо отхвърли искането, но намекна, че отворен за разговори за по-голяма автономия. \"Не приемаме ултиматуми\", каза Исабел Селаа, която е министър и говорител на испанското правителство. \"Самоуправление да, но независимост не\", обобщи тя. Сепаратисткото правителство в Барселона не отговори на многократните запитвания на Би Би Си за коментар по икономическите въпроси, повдигнати в тази статия. (БТА)", "date": "2018.10.09", "title": "Какви ще са икономическите последици за Каталуния, ако се отцепи от Испания"}
{"url": "https://www.24chasa.bg/novini/article/7093288", "text": "Комисията по външни работи на Европейския парламент подбра днес трите окончателни предложения за носител на годишната награда \"Сахаров\", предаде БТА. Сред тях са: -   за спасяване на мигранти в Средиземно море, предложени от групата на Зелените; , осъден на 20 години затвор за \"замисляне на терористично нападение\" срещу Крим, предложен от групата на Европейската народна партия -   , водач на движение срещу корупцията и злоупотребите с власт. Зефзари е осъден на 20 години затвор за заговор срещу държавната сигурност и бе предложение на групата на Европейската обединена левица. От надпреварата отпадат предложенията за: - Шейран Атеш - германски адвокат от турски произход, получила смъртни заплахи за това, че е съпричастна с обособяването на място за общи молитви на мъже и на жени в берлинска джамия, предложен от групата \"Европейски реформатори и консерватори\"  - Цезар - псевдоним на бивш сирийски военен фотограф, изнесъл кадри със свидетелства за военни престъпления, предложен от АЛДЕ, предложен от групата \"Европейски реформатори и консерватори\" - Дуейн Джонсън, земеделец от САЩ, спечелил дело срещу производителя на химикали \"Монсанто\", в което фирмата бе призната за виновна, че препаратът й \"Раундъп\" предизвиква рак, предложен от групата \"Европа на свобадата и пряката демокрация\" - предложената от групата \"Европа на народите и свободата\" неправителствена организация за защита на малцинствата в Южна Африка - предложението на група евродепутати за Мари Вагнер от Канада, която се бори срещу абортите.", "date": "2018.10.09", "title": "Кои са трите предложения на Европарламента за награда \"Сахаров\""}
{"url": "https://www.24chasa.bg/novini/article/7093237", "text": "Турция планира да започне проучвателни сондажи за наличие на въглеводороди в шелфа на Кипър през октомври, съобщи турският министър на енергетиката и природните ресурси Фатих Дьонмез, цитиран от ТАСС и в. \"Хюриет\". Нашият кораб \"Фатих\" пристигна в района. Ще бъдат извършени определени тестове и ще има съответна подготовка, след което в края на месеца ще започнат сондажите, посочи Дьонмез. През юли турският външен министър Мевлют Чавушоглу заяви, че Анкара няма да даде на никого правата на кипърските турци върху въглеводородите, намиращи се в шелфа на изключителната икономическа зона на Севернокипърската турска република (СКТР, призната само от Анкара). Република Кипър започна през 2011 г. да извършва сондажи в шелфа в Източното Средиземноморие въпреки възраженията на Турция. Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. През 1983 г. бе провъзгласена Севернокипърската турска република (СКТР).", "date": "2018.10.09", "title": "Турция ще започне сондажи за въглеводороди в шелфа на Кипър през октомври"}
{"url": "https://www.24chasa.bg/novini/article/7093312", "text": "18-годишно момче от Монтана е било убито днес следобед в гора край Монтана. Информацията бе потвърдена и от областната дирекция на МВР. Около 13 часа тийнейджърът е бил в гората в край старото летище заедно с дядо си. Там те крадели дърва за огрев. Двамата са от квартал „Огоста“. Докато дядото замахвал с брадвата изведнъж изстрел повалил момчето и то паднало пронизано на земята. Дядото веднага се обадил в полицията, а на мястото дошли и роднините им от квартала. Гората в този район е частна и двамата нямали право да секат дърва там. В момента полицията издирва собственика на горския масив. Предполага се, че той или специално назначен пазач е произвел смъртоносния изстрел.                                                                                                                                                                                                                                                    ", "date": "2018.10.09", "title": "18-годишно момче застреляно в гора край Монтана"}
{"url": "https://www.24chasa.bg/novini/article/7093330", "text": "Европейската комисия \"обедини\" Косово и Албания в разписанието за дейностите на еврокомисарите за тази седмица, пише косовският в. \"Коха диторе\", цитиран от Танюг и БТА.  В плана за седмицата е посочено, че еврокомисарят по цифровата икономика и общество Мария Габриел ще посети \"Прищина, Албания, на 12 октомври\". По-нататък пише с кои официални представители ще се срещне Габриел в Прищина, чието местонахождение според ЕК е в Албания.", "date": "2018.10.09", "title": "Европейската комисия \"премести\" Прищина \nв Албания"}
{"url": "https://www.24chasa.bg/novini/article/7093317", "text": "Руската страна е готова по официални канали да обсъжда с британските власти информацията, отнасяща се до твърденията на инициативната група \"Белингкет\" (Bellingcat) за установяване на истинската самоличност на руснаците, заподозрени по делото за отравянето на бащата и дъщерята Скрипал. Това каза днес пред журналисти в Лондон прессекретарят на руското посолство във Великобритания, цитиран от ТАСС. Той подчерта, че това ще бъде възможно, ако от Лондон постъпи съответното запитване, предаде БТА. \"Вече се появиха съобщения, че британското вътрешно министерство и лондонската полиция нямат намерение да коментират тези \"спекулации\". Като че ли това е точно този случай, в който си струва да последваме примера на британските колеги\", отбеляза говорителят на посолството. \"Руската страна ще бъде готова да обсъжда тази и всяка друга информация по официални канали с британската страна, ако Лондон изпрати съответното запитване. Ако обаче нещата и занапред продължат да се свеждат до изтичане на информация в медиите с позоваване на анонимни източници или на разследвания на обществени организации (даже когато те явно са свързани със спецслужбите), това само ще потвърди липсата на намерение у следствието да работи в международно-правна плоскост.\" Вчера британският разследващ сайт \"Белингкет\" излезе с твърдение, че истинското име на заподозрения по случая Скрипал руснак Александър Петров е Александър Мишкин. Според \"Белингкет\" той е служител на руското военно разузнаване, \"преминал подготовка за военен лекар за руските военноморски сили\". На 5 септември британската премиерка Тереза Мей информира британския парламент за изводите на разследването, като каза, че за покушението с отровното вещество \"Новичок\" срещу семейство Скрипал са заподозрени двама руснаци с паспорти на имената на Александър Петров и Руслан Боширов, които британските спецслужби смятат за агенти на руското военно разузнаване (ГРУ). Самите Петров и Боширов дадоха интервю за руския телевизионен канал Ар Ти и отхвърлиха тези обвинения. В края на септември вестник \"Дейли телеграф\" съобщи, че под името Руслан Боширов се крие 39-годишният полковник Анатолий Чепига, носител на руски държавни награди. Според вестника тази информация е била разкрита чрез следствието, проведено съвместно с \"Белингкет\". Говорителят на Кремъл Дмитрий Песков заяви, че не разполага с данни за награждаване от руската държава на човек с фамилията Чепига.", "date": "2018.10.09", "title": "Русия ще обсъди с Лондон информацията за Скрипал, ако отправи официално запитване"}
{"url": "https://www.24chasa.bg/novini/article/7093337", "text": "Управляващата партия в Румъния възнамерява да внесе проектозакон за легализиране на гражданския съюз за еднополови двойки, след като референдум за ограничаване на подобни права не успя да събере достатъчно гласове през уикенда, съобщава Ройтерс, позовавайки се на министър от кабинета. Референдумът за промяна на конституцията, за да се предотврати възможността за легализиране на еднополовите бракове, беше възприеман като ключов тест за популярността на управляващата Социалдемократическа партия (СДП). В гласуването обаче участваха само 21 процента от имащите право на глас, а за да бъде при призната валидността му бяха необходими най-малко 30 процента. Делегираният министър за европейските въпроси Виктор Негреску заяви днес в интервю за Аджерпрес, че проектозакон за гражданските партньорства ще бъде внесен в парламента следващата седмица. \"Този проктозакон е финализиран (. . .) моите колеги парламентаристи ще го внесат в парламента тази седмица ( . . .) Много социални и политически фактори подчертават необходимостта от намиране на нова законова рамка, която да регулира живота на несемейните двойки, като в този смисъл се лансира идеята за гражданско партньорство\", посочи той. По-рано тази година страната беше принудена от Европейския съд да даде право на пребиваване на еднополови съпрузи, сключили брак в други членки на Европейския съюз. Предишни опити за легализиране на гражданските съюз не получиха одобрението на правните комисии в парламента. Румъния декриминализира хомосексуалността през 2001 г., десетилетия по-късно от съседните й страни, отбелязва Ройтерс.", "date": "2018.10.09", "title": "Румъния планира да узакони гражданските гей бракове след неуспеха на референдума"}
{"url": "https://www.24chasa.bg/novini/article/7093346", "text": "Франция е помолила Гугъл да премахне от интернет снимките на затвори, включително на този, от който тази година известен престъпник избяга с хеликоптер, предаде Ройтерс, цитирана от БТА.  Министърката на правосъдието Никол Белубе заяви, че е написала писмо до Гугъл с молба снимките на затвори да бъдат свалени, но от Гугъл не са предприели нищо. \"Не е нормално снимки на сгради, свързани с нашата сигурност сгради като затворите, да се намират в интернет\", каза Белубе в интервю за радио Ер Те Ел. \"Писах на Гугъл с молба да премахнат снимките, но до този момент още нищо не се е случило. Може би ще се наложи да поискам среща с хората, на които писах\", посочи френската министърка. Говорителка на Гугъл каза в отговор, че приложения като \"Гугъл Карти\" (Google Maps) и \"Гугъл Земя\" (Google Earth) показват снимки, които са поместени във външни за търсачката източници. \"Предадохме на нашите доставчици списък с местоположения и ги помолихме възможно най-бързо да предприемат необходимите действия, за да бъде спазен законът\", каза говорителката.", "date": "2018.10.09", "title": "Франция помоли Гугъл да премахне снимките на нейните затвори"}
{"url": "https://www.24chasa.bg/novini/article/7093348", "text": "Италианската полиция залови близо до град Бриндизи 560 килограма марихуана и арестува двама албански граждани, предаде агенция МИА, цитирана от БТА. Операцията е извършена в сътрудничество с европейската гранична агенция Фронтекс и албанската полиция, която сигнализирала, че към италианския бряг е тръгнала моторна лодка. В лодката плавали двама албанци от град Вльора, които, като видели полицията, се опитали да избягат, но не успели. Тогава хвърлили в морето марихуаната, опакована в 24 пакета. Стойността на това количество марихуана се оценява на около 5 милиона евро. По данни на полицията само в тази част на италианското крайбрежие тази година са заловени 16 тона марихуана, пристигнала от Албания, арестувани са 39 наркотрафиканти и са задържани 16 моторни лодки. Общо от началото на годината албанската, италианската и гръцката полиция са заловили над 40 тона марихуана, произведена в Албания.", "date": "2018.10.09", "title": "Италианската полиция хвана 560 кг марихуана, арестува двама албанци"}
{"url": "https://www.24chasa.bg/novini/article/7093354", "text": "Въпросът за местния референдум за изграждане на инсталация за изгаряне на RDF-отпадъци е прекалено важен, за да си позволяват управляващите в Столична община да се подиграват с него. Това заяви лидерът на БСП - София и председател на групата на социалистите в Столичния общински съвет Калоян Паргов. Той направи коментара, след като стана ясно, че внесеният вчера от общо 15 общински съветници от 4 групи в СОС - БСП и представители на Група 5, \"Сердика\" и ДСБ от Реформаторски блок Доклад с искане за местен референдум за изграждане на инсталация за горене на RDF в София е бил разпределен за разглеждане в комисии още от днес, съобщиха от пресцентъра на БСП- София. \"Настояваме общинските съветници да се запознаят обстойно и внимателно с мотивите в него и искаме становището на кмета Йорданка Фандъкова, заяви Калоян Паргов. - Действията на ГЕРБ в СО изобщо не ме изненадват, напълно в техен стил е да принуждават общинските съветници да гласуват нещо, с което не са се запознали. Така беше и с последния Доклад, свързан със завода за боклук, който беше внесен за гласуване през пролетта. Пуснаха ни го един ден преди да го разглеждаме при това без проекта и без финансовата обосновка. Сега се опитват да пробутат и референдума по същата формула. Колко от членовете на комисите, които заседават днес и гледат Доклада, са го прочели и са го осмислили?! Това искам да знам. Председателят на СОС Елен Герджиков е длъжен в срок от 3 дни да го разпредели за гледане в Комисиите, но няма правило в 24-часов срок да бъде разгледан от членовете на тези комисии. Това не е извънредна точка. Срокът за гласуване на Сесия на СОС на подобен доклад е един месец, за да може всички съветници да прочетат доклада, да се запознаят и да осмислят мотивите, за да вземат решение дали да го подкрепят или - не\". Въпросите, на които гражданите на София биха имали възможност да отговорят, ако бъде проведен местен референдум, са три. Първият е - съгласни ли сте Столична община да изразходва 157 милиона евро, от които 67 милиона евро заем за изграждане на инсталацията за изгаряне на RDF/изгаряне на отпадъци? Вторият - съгласни ли сте инсталацията за изгаряне на RDF/отпадъци да се построи в центъра на София, район Сердика, бул. „История Славянобългарска”, на територията на ТЕЦ “София”? И третият - съгласни ли сте инсталацията за изгаряне на RDF/отпадъци да се построи до Завода за механично и биологично третиране на отпадъци в местността „Садината” до село Яна? “Основният дебат в Столичния общински съвет беше именно за мястото на изграждане на инсталацията за горене на RDF. Тогава с много „крехко“ мнозинство беше избрано да бъде на територията на ТЕЦ „София“, припомни Калоян Паргов. - Видяхме, че софиянци също са доста объркани. Появиха се много анкети, в които мненията бяха разнопосочни. В крайна сметка, по толкова важен въпрос за гражданите, трябва да се чуе и тяхното мнение. Защото проблемът със замърсения въздух в София, за който най-накрая през 2017 година управляващите в СО бяха принудени да признаят, е доста притеснителен. При това той се прояви, след като същите тези управляващи бяха инвестирали над 600 милиона лева за справяне с него. И тук да ги попитам – тези пари на вятъра ли бяха хвърлени? И не на последно място смятам, че гражданите имат право да заявят мнението си по въпросите, които се отнасят до качеството на живота им в града. Доказателство за това е и възникналото огромно напрежение около ремонта на улица „Граф Игнатиев“ и градинката пред църквата „Свети Седмочисленици“. Калоян Паргов припомни, че позицията на БСП е инсталацията за изгаряне на отпадъците да бъде изградена на площадката на завода в местността „Садината“. „Така ще бъдат спестени разходи за транспорт, няма да бъде допълнително замърсяван въздухът в столицата. Все пак ТЕЦ „София“ се намира в централната градска част и евентуално замърсяване от него ще се отрази на качеството на живот на над 200 000 души, които живеят в кварталите и селата наоколо. Нека не забравяме, че в последните статистически доклади за продължителността на живота, данните показаха, че ние живеем с 2,5 години по-малко заради замърсения въздух в града ни. А според експерти, местността „Садината“ е много подходяща за изграждане на подобна инсталация, тъй като въздушните маси се движат от запад на изток и вероятността запрашаването да се върне в София е нищожна. Не случайно точно на това място преди години е бил построен и заводът „Кремиковци“. Заместник-председателят на СОС от БСП Милка Христова добави, че се надява този път Столична община да създаде добър прецедент и да одобри провеждането на местен референдум за разлика от отхвърления преди време във връзка със „Софийска вода“. „Дано управляващите да не се уплашат от мнението на гражданите, каза тя. - Всички сме длъжни да вземем предвид различните мнения на хората. Всяка една от групите, които поставиха въпросите си за бъдещия местен референдум, ще си ги защитава със съответните доводи и аргументи. В крайна сметка софиянци сами трябва да изберат, това е тяхно право. Дори и да не събере необходимото мнозинство този референдум, за да стане задължителен за Столична община, той ще покаже желанието на гражданите. Трябва да имаме предвид също, че този заем от 67 милиона евро, на който бенефициент е СО, ще бъде изплащан от столичната “Топлофикация”. При наличието на огромните задължения, които тя има към момента и които наближават 800 милиона лева, веднага би следвало да поставим въпроса как това почти фалирало наше общинско дружество ще изплаща огромната сума. И как това ще се отрази на цената на топлинната енергия и евентуално няма ли да повлияе на такса смет. Ние досега не видяхме никакви убедителни разчети в тази посока. Подозирам, че именно клиентите на „Топлофикация“ ще се наложи да изплащаме този заем“.", "date": "2018.10.09", "title": "Паргов: Въпросът за местния референдум е прекалено важен, за да се подиграват с него управляващите в СО"}
{"url": "https://www.24chasa.bg/novini/article/7093349", "text": "Представляващият г-н Боян Магдалинчев и членовете на ВСС Атанаска Дишева, Гергана Мутафова, Даниела Машева, Драгомир Кояджиков, Йордан Стоев, Калина Чапкънова, Красимир Шекерджиев, Пламен Найденов, Светлана Бошнакова и Цветинка Пашкунова са на работно посещение в Европейския парламент по покана на Емил Радев – член на Европейския парламент, съобщиха от пресцентъра на МВР. По време на визитата те са се запознали с дейността на Европейския парламент и са провели срещи с г-жа Пиа Хансен - заместник-генерален секретар на Европейската комисия, с г-н Павел Свобода, председател на Комисията по правни въпроси и г-н Жозеф Дол, председател на Европейската народна партия. По време на срещата с г-жа Пиа Хансен и представители на Генералния секретариат са коментирани предприетите от ВСС действия в областта на съдебната реформа и изпълнението на препоръките от докладите на Европейската комисия по Механизма за сътрудничество и оценка от 2017 година. Представляващият ВСС г-н Боян Магдалинчев акцентира върху приетите подзаконови нормативни актове от ВСС и регламентираните в тях процедури, свързани с назначенията на висшите административни длъжности в съдебната власт, в т. ч председателя на Върховния административен съд; проведените конкурсни и атестационни процедури за различните нива в съдилищата и прокуратурите, изборите за административни ръководители; дисциплинарната дейност и подобреното взаимодействие с ИВСС; прилагания комплексен подход за преодоляване на неравномерната натовареност между съдилищата в София и страната, както и приетите предложения на ВСС за законодателна промяна в правилата за местната подсъдност по определени категории граждански дела. Пред членовете на ВСС г-жа Хансен е заявила, че във финална фаза е подготовката на доклада по МСО, в който ще бъде отразен напредъкът на България в областта на съдебната реформа. Според нея е налице прогрес в изпълнението на препоръките на ЕК, като е подчертала положителния ефект на законодателните решения в новия подход за избор на членове на Висшия съдебен съвет от професионалната и парламентарната квота. По време на срещите са коментирани проблемите в областта на борбата с корупцията, като в този контекст са посочени решенията на ВСС за укрепване на професионалния капацитет, вкл. чрез увеличаване на щатната численост и подобряване за условия за работа в Специализирания наказателен съд, Апелативния специализиран наказателен съд, Специализираната прокуратура и Апелативната специализирана прокуратура. Засегнат е и въпросът за убийството на журналистката от Русе Виктория Маринова, като е изразена надежда за бързото и успешно разкриване на случая.", "date": "2018.10.09", "title": "Представители на Висшия съдебен съвет в Европарламента по покана на Емил Радев"}
{"url": "https://www.24chasa.bg/novini/article/7093353", "text": "Сътрудник на зоопарк в югозападния японски град Кагошима - административен център на едноименната префектура, загина след нападение на бял тигър, съобщи Асошиейтед прес, цитирана от БТА. Инцидентът е станал вечерта. 40-годишният сътрудник е открит с рана на шията в ограждението под открито небе. Той е откаран по спешност в болница, но лекарите не са могли да спасят живота му. Сътрудникът успял да изстреля в тигъра стреличка с успокоително вещество. Полицията извършва проверка на зоопарка и обслужването на животните. Зоопаркът в Кагошима беше открит през 1972 година и в него се оглеждат 4 бели тигъра. ", "date": "2018.10.09", "title": "Сътрудник на японски зоопарк загина след нападение от бял тигър"}
{"url": "https://www.24chasa.bg/novini/article/7093098", "text": "Европейската комисия следи отблизо случая с журналиста Джамал Кашоги, съобщи днес говорител на институцията. Той добави, че ЕК очаква от саудитските власти да съобщят какво се е случило с журналиста след изчезването му на 2 октомври. Както цялата международна общност, очакваме пояснения от властите в Рияд, допълни говорителят, предаде БТА. Кашоги изчезна преди седмица след посещение на саудитското консулство в Истанбул. Той пишел за в. \"Вашингтон пост\" статии, в които критикува престолонаследника на Саудитска Арабия.", "date": "2018.10.09", "title": "ЕС очаква Саудитска Арабия да съобщи какво се е случило с журналиста Кашоги"}
{"url": "https://www.24chasa.bg/novini/article/7093078", "text": "Столичният кмет Йорданка Фандъкова възложи „контрол на контрола” по отношение на материалите и качеството на изпълнение на ремонта на столичната улица „Граф Игнатиев”. След седмица мълчание тя говори за проблемните ремонти в столицата, предизвикали критиките на граждани и политическа опозиция, предаде  За осъществяването на контрола са поканени компетентни представители на Университета по архитектура, строителство и геодезия. Екипът вече е бил на обекта и е направил първите огледи. „Ще разчитам на тях както по отношение на допълнителни анализи на материалите в лабораторията на УАСГ, така и по отношение на начина на изпълнение”, каза Фандъкова. Тя допълни, че има сериозни бележки по отношение на изпълнението на задачите на строителния надзор. „Вече ги санкционирах със 100 000 лв. Това е първата и последна санкция, защото следващата стъпка е прекратяване на договора”, предупреди тя. „Много спекулации чух през последните дни. Гражданите имат правото да се интересуват и да дават своето мнение, то е важно за мен, но спекулации от политически сили и техни привърженици не мога да приема, когато става въпрос за неверни твърдения”, подчерта кметът на София. „Мога да приема всичко, но не мога да приема спекулациите и обвиненията в корупция. Тези, които познават и мен и работата ми, много добре знаят, че през целия си живот не съм взела една стотинка под формата на корупция”, категорична беше Фандъкова. Тя увери, че е безкомпромисна за качеството и ще продължава да е така. На 21 октомври трябва да бъде пуснато цялото движение по бул. \"Пенчо Славейков\", каза кметът на София Йорданка Фандъкова, цитирана от БТА. Фандъкова отбеляза, че обектът ще бъде напълно завършен две седмици по-рано от предвиденото. Подменени са настилки, тротоари, изградено е енергийно ефективно осветление, допълнително ще бъдат засадени нови дървета. Тя е призовала изпълнителите не толкова да се бърза, колкото да се следи по-внимателно за качеството на изпълнението. Вторият етап на ремонтите - от бул. \"Прага\" до бул. \"Тотлебен\", ще се извърши през 2019 г.", "date": "2018.10.09", "title": "Фандъкова за ремонта на \"Графа\": Глобих фирмата веднъж, следва прекратяване на договора"}
{"url": "https://www.24chasa.bg/novini/article/7093074", "text": "Десетки студенти по журналистика и връзки с обществеността от Великотърновския университет „Св. св. Кирил и Методий“ се събраха по обед във вторник пред аулата на висшето училище на бдение в памет на убитата телевизионна водеща Виктория Маринова. Бъдещите журналисти издигнаха плакат, върху който бяха изписали: „Проблеми се решават с думи, не с кръв“. Студентите запалиха свещи в памет на убитата русенска журналистка и настояха за сигурност и свобода на словото.\"Не искаме наказания и възмездие. Просто да престанат престъпленията и да имаме възможност да изразяваме себе си и да не ни е страх\", коментираха младите хора. \"Дори убийството да не е свързано с журналистическата работа на Виктория, свободата на словото е едно от най-важните неща за прогрес на една държава\", смятат студентите. Те направиха и пърформанс, като очертаха с червена боя два смволични трупа и написаха \"Свобода на словото!\" В бдението на студентите по журналистика от ВТУ се включи и ректорът проф. Христо Бонджолов. \"Аз си подкрепям студените и много ми харесва, когато правят такива акции, защото това е израз на гражданска позиция\", каза ректорът.", "date": "2018.10.09", "title": "Ректор и студенти излязоха на бдение за убитата Виктория във Велико Търново"}
{"url": "https://www.24chasa.bg/novini/article/7093105", "text": "Окръжният съд в Пазарджик осъди на 2 години и 8 месеца лишаване от свобода - условно, 52-годишният Кирил Бояджийски за убийство по непредпазливост. На 25 октомври, м.г., подсъдимият блъска с микробуса си на пешеходна пътека 76-годишна жена, която умира на място. Инцидентът става на оживено кръстовище на бул. \"Христо Ботев\" в Пазарджик, малко след 7часа. Според събраните доказателства жената пресичала кръстовище на пешеходната пътека и била с чадър, защото валяло дъжд, когато била блъсната от буса. Пред съдебният състав обвиняемият изказа съжаление за случилото се и заяви, че в момента на инцидента било тъмно и той не я видял. Делото премина по съкратеното съдебно следствие, след като Кирил Бояджийски призна вината си. Присъдата е с 4 г. изпитателен срок, а осъденият няма право да управлява МПС за срок от 3 години. Решението може да се обжалва пред пловдивския апелативен съд.", "date": "2018.10.09", "title": "Условна присъда за шофьор убил жена на пешеходна пътека в Пазарджик"}
{"url": "https://www.24chasa.bg/novini/article/7093084", "text": "И преди референдума бе отворен пазарът за печелене на опозиционни депутати за осигуряване на мнозинство от две трети в парламента. След референдума този пазар се отвори още повече, а цените вече не са същите. Tова коментира македонският сайт МКД, цитиран от БТА. В 27-годишния опит на многопартиен парламент в Македония досега няколко пъти се е случвало депутати да преминат от една партия в друга или да станат независими, с което напълно се променя парламентарната картина за нечие управляващо мнозинство. Тези преминавания в другия лагер и осигуряване на нови мнозинства в парламента бяха следвани със спекулации за сделката, която е била направена, за цената на един депутат да премине от един партиен лагер в друг, от парламентарната група на една партия да стане независим и за промяна на гласа в решаващи моменти. Спекулираше се, че те са направили това за много пари, за постове на техни близки, за спечелване на някои търгове... значи е имало някаква цена. И днес се спекулира за някаква цена на актуалните депутати от ВМРО-ДПМНЕ за осигуряване на мнозинство от две трети за конституционни изменения, договорени със споразумението с Гърция за промяна на името на Република Македония. Актуалното парламентарно мнозинство вече се състои от 72 депутати. Необходими са още 8. В обществеността вече се разпространяват списъци за това кои депутати биха могли да бъдат част от един такъв пазарлък. Ръководството на ВМРО-ДПМНЕ казва, че те са против конституционни промени и че споразумението с Гърция е капитулация за Македония. За партията няма никаква дилема, че парламентарната им група е твърда и непоколебима. Но за \"купувачите\" това означава, че трябва да се търсят слабите места на определени депутати и да им се покажат предимствата на някои прилични и неприлични предложения. В играта са и местните, и чуждестранни продавачи, които и преди референдума имаха в ръцете си списък със слабите места в парламентарната група на опозицията. Вече се предполага, че тези предложения са имали някакво влияние върху депутатите, които все пак излязоха да гласуват на референдума и не се вслушаха в призива за бойкот на президента или пък постъпката на партийния лидер да не излезе да гласува. В избирателните секции бяха видени депутатите Йовановски, Рангелова, Данев, Иванов. Говори се, че някои депутати през последните дни са имали все по-чести срещи с местни разузнавачи, с чуждестранни експерти за пиар и маркетинг /например агенцията Стратагем интернешънъл от Северна Ирландия, която чрез дарения на Великобритания помага в пиар стратегията на правителството в Македония. Как да помогнем, какво трябва да направим с първоначалните поставени въпроси на депутатите, за да се стигне накрая до най-непристойното - каква е цената. Засега всички съмнения за такива предложения са подкрепени само с неофициални изявления на отделни депутати. От друга страна всички \"заподозрени\" веднага се появиха в социалните мрежи и публично се кълнат, че няма шанс да гласуват за промяна на конституционното име на Македония. Остава да видим как занапред ще се развива пазарът. От друга страна пък, на майтап, депутатите от управляващото мнозинство се ядосват, че техният глас, както сега стои ситуацията, няма цена. (БТА)", "date": "2018.10.09", "title": "Четирима депутати паднаха, трябват още пет"}
{"url": "https://www.24chasa.bg/novini/article/7093099", "text": "Възрастна жена от Драгоман е задържана за държане на безакцизни цигари. Около 7.30 часа на 8 октомври, при провеждането на полицейска операция срещу незаконната търговия с акцизни стоки на обслужваната територия, служители на РУ-Костинброд извършили проверка в предприятие в индустриалната зона на града. В помещение за персонала, в гардероб, ползван от 80 - годишна жителка на Драгоман, полицаите открили 800 къса цигари от различни търговски марки без български бандерол. Последвала проверка на домашния адрес на работничката, където са открити и иззети още 1720 къса безакцизни цигари. Жената е задържана за срок до 24 часа, а по случая е образувано досъдебно производство за извършено престъпление по чл. 234, ал.1 от НК.", "date": "2018.10.09", "title": "Задържаха възрастна жена за държане на безакцизни цигари"}
{"url": "https://www.24chasa.bg/novini/article/7093143", "text": "Посланията от Техеран са твърди. На 1 октомври иранските сили изстреляха шест ракети по позиции на \"Ислямска държава\" в Източна Сирия. Те паднаха само на няколко километра от намиращите се на сирийска територия американски военни; една от ракетите, които бяха показани по иранската държавна телевизия, беше с надпис върху нея: \"Смърт за Америка, смърт за Израел, смърт за Ал Сауд\". Елитното иранско военно подразделение Корпус на гвардейците на Ислямската революция (КГИР) заяви, че ракетният удар е бил отговор на нападението от 22 септември срещу военен парад в град Ахваз, Югозападен Иран, при което бяха убити най-малко 25 души. Зад ракетната атака обаче се криеше и ясно намерение да бъде изпратено послание не само до непримиримите екстремисти от \"Ислямска държава\". Това беше недвусмислен сигнал към правителството на Тръмп и съюзниците му в Близкия изток, че Техеран няма да промени външната си политика въпреки затягането от Вашингтон на режима на санкциите - следващият кръг от тях влиза в сила през ноември - след като през май американският президент Доналд Тръмп извади САЩ от многостранното споразумение за иранската ядрена програма от 2015 г. На 3 октомври подходът на Техеран получи подкрепа, след като Международният съд на ООН нареди на Съединените щати да направят така, че санкциите срещу Иран да не засягат хуманитарната помощ, както и сигурността на гражданското въздухоплаване. Макар и неприложимо и отхвърлено от американския държавен секретар Майк Помпейо, решението на съда на ООН вероятно ще насърчи иранското ръководство да не променя предизвикателния си курс. Решението \"още веднъж доказва, че Ислямската република е права и че американските санкции срещу народа на страната ни са незаконни и жестоки\", каза малко след това в изявление иранското министерство на външните работи. Смяната на курса от Иран към една повече \"офанзивна\" външна политика след решението на Тръмп да се оттегли от споразумението за ядрената програма преди пет месеца поне донякъде се дължи на овластяването на твърдолинейните кръгове в центровете за вземане на решения в Иран, включително на ястребски настроени елементи в КГИР. Ракетните удари на КГИР по позиции на \"Ислямска държава\" в Източна Сирия бяха нанесени по-малко от месец след ракетния удар на корпуса от 8 септември по няколко бази на кюрдската опозиция в Иракски Кюрдистан, при които загинаха най-малко 11 души и бяха ранени много повече. Като част от същата тази тенденция, Ройтерс съобщи през август, че Иран е доставил балистични ракети на шиитските си протежета в Ирак, за да развие там капацитет за производство на ракети като възпиращ фактор срещу всякакви нападения срещу Иран. Може би по-красноречиво събитие е обвинението от 2 октомври на френското правителство, че иранското министерство на разузнаването \"без никакво съмнение\" стои зад осуетена през юни атака срещу ежегодния конгрес на иранската опозиционна организация в изгнание \"Муджахидини на народа\" край Париж. Макар че иранското министерство на външните работи отрече Иран да е замесен, планираното нападение на европейска територия може да е признак за все по-голямо безразсъдство сред иранските хардлайнери, които да са готови да действат дори без одобрението на властта. Това обаче не означава, че американските санкции не са взели своята дан от Иран. Яростната атака на Тръмп срещу страната по време на сесията на Общото събрание на ООН миналия месец изпрати риала до рекордно ниско равнище от 190 000 за 1 долар при курс от около 65 000 малко преди САЩ да се оттеглят от споразумението за ядрената програма (За отбелязване е, че в края на 2017 г. иранският риал се търгуваше на ниво от приблизително 43 000 за 1 долар). Оттогава иранската парична единица се възстанови леко - вследствие на мерки като тази властите да продават американски долари и приемането в неделя от иранския парламент на нови мерки срещу прането на пари и финансирането на тероризма - но това няма да успокои кой знае колко опасенията на иранците, чиито спестявания рязко се обезцениха. Влошаването на положението на иранската икономика като цяло, изразяващо се в нарастващата инфлация, повишаващата се безработица и прекомерната ликвидност, доведе до това, че умереният президент Хасан Рохани бе извикан за първи път в парламента, за да отговаря на въпроси за иранските икономически проблеми и да чуе призиви за своето отстраняване от критици на центристкото си правителство. Преди това депутатите отстраниха от поста му министъра на икономиката и финансите Масуд Карбасиан, а преди него - и този на труда и социалната политика Али Рабией. Вътрешният натиск обаче не принуди Иран да смекчи настъпателната си политика в региона. Причината отчасти е, че умерените кръгове в Иран, опитвайки се да останат политически значими, откликнаха на надигналите се националистически настроения, доближиха се до хардлайнерите и тласнаха политиката държавната политика надясно. Дори и без тази промяна, можеше да се предвиди, че ще има съпротива на Иран срещу американския натиск. Тя се корени в утвърдилото се сред иранските ръководители - бивши революционери, станали преки свидетели на свалянето на режима на шах Реза Пахлави през 1979 г. и по-късно преминали през осемгодишната война с Ирак (1980-1988 г.) - схващане, че едно отстъпление може да повлече след себе си друго, както и че удовлетворяването на чуждестранни искания може да доведе до предявяването на нови такива. Наличието на такъв възглед получи ново потвърждение в четвъртък, деня след решението на Международния съд, когато иранският върховен лидер аятолах Али Хаменей заяви пред членовете на милициите на КГИР \"Басидж\", че иранците, които призовават за отстъпване пред САЩ, \"извършват най-голямата измяна към държавата и нацията\". За Техеран предложението на Вашингтон за нови преговори в условия на \"максимален натиск\" е унизително. Иранското ръководство смята, че дипломатически преговори с ястребски настроено американско правителство, което има за цел смяна на режима, ще отслаби вътрешното му ядро на подкрепа и ще накърни неговия международен статус. За това е малко вероятно то да преговаря с правителството във Вашингтон, освен ако Белият дом не съумее да излезе с някакво предложение, което да запази авторитета на иранското ръководство - и да го убеди, че едно ново споразумение няма просто да бъде сполетяно от съдбата на това за ядрената програма.  ----- *Майсам Бехравеш е журналист в телевизионния канал \"Иран интернешънъл\". Той е и докторант във Факултета по политология и изследовател в Центъра за близкоизточни изследвания в Университета на Лунд в Швеция. (От БТА)", "date": "2018.10.09", "title": "Защо американските санкции няма да променят външната политика на Иран"}
{"url": "https://www.24chasa.bg/novini/article/7093145", "text": "Президентът на Сърбия Александър Вучич е на официално посещение днес и утре в Република Казахстан по покана на президента на тази държава Нурсултан Назарбаев, съобщи Танюг. След среща с казахстанския си колега сръбският президент заяви, че политическото сътрудничество с тази азиатска страна, девета по площ в света, е на високо равнище, отбелязва сръбската държавна телевизия. Сърбия е наш важен партньор в Югоизточна Европа и подкрепя всички наши инициативи в международен план. В Казахстан има 20 компании с участие на сръбски капитал, а сме заинтересовани да разширяваме сътрудничеството в областта на индустрията, енергетиката, транспорта и изграждането на инфраструктура, заяви Назарбаев. Много сме благодарни за твърдото становище на Астана, свързано с въпроса за Косово и благодаря за подкрепата за нашата териториална цялост и суверенитет, каза Александър Вучич, предаде БТА. Той отправи молба към своя колега да се открие търговско представителство на Казахстан в Белград. На общата пресконференция сръбският президент покани президента на Казахстан да посети Сърбия.", "date": "2018.10.09", "title": "Президентът на Сърбия е на официално посещение в Казахстан"}
{"url": "https://www.24chasa.bg/novini/article/7093146", "text": "Британският милиардер Ричард Брансън обяви, че създаденият от неговата компания \"Върджин галактик\" космически кораб ще извърши първи суборбитален полет до няколко седмици, предаде ТАСС. \"Трябва да извършим полет в близките седмици, а не месеци - каза той в интервю за телевизия Си Ен Би Си, което даде в Сингапур. - След това сам ще полетя в космоса в близките месеци, а не години. По-късно ще започнем да изпращаме други хора в космоса. За нас следващите два месеца ще са много вълнуващи.\", предава БТА. Запитан дали ще има достатъчно търсене за суборбитални или орбитални туристически полети, Брансън отговори, че ако сега заедно с него в помещението имаше 10 души, 8 от тях биха искали да се отправят в космоса, при условие че това ще е по джоба им. \"Смятам, че мнозина биха искали да станат астронавти и да полетят в космоса - сподели той. - Трябва да построим колкото е възможно повече кораби, за да отговорим на подобно търсене.\" Си Ен Би Си припомни, че Брансън вложил милиони долари в разработването на космически кораб и че навремето заявил, че ще полети в космоса през април 2018 г.", "date": "2018.10.09", "title": "Милиардер: Космическият ни кораб за първи път ще извърши суборбитален полет скоро"}
{"url": "https://www.24chasa.bg/novini/article/7093174", "text": "Окръжният съд в Ямбол наложи наказание \"лишаване от свобода\" за седем години и шест месеца на турския гражданин Джем Дениз, пренесъл през границата близо 50 килограма хероин на обща стойност около 4.5 милиона лева, съобщиха от съда. Присъдата е постигната след споразумение между прокуратурата и обвиняемия, тъй като контрабандата на високорисковото е в особено големи размери и случаят се оценява като особено тежък. Наказанието ще бъде изтърпяно при първоначален \"строг\" режим в затвор. На турския гражданин е наложена и глоба от 200 000 лева.", "date": "2018.10.09", "title": "Седем години и половина затвор за турчин, пренесъл през границата ни 50 кг хероин"}
{"url": "https://www.24chasa.bg/novini/article/7093176", "text": "Съд в Косово постави заподозрян под 30-дневен арест за участие в терористични групи в Сирия като чуждестранен боец, предаде Асошиейтед прес. В съобщение на съда в Прищина във вторник се казва, че заподозреният, идентифициран като М. Д., е участвал в полувоенни или полицейски части в Сирия в организации, обявени за терористични групи от Обединените нации, предава БТА. Посочва се, че след март 2013 г. той е пътувал няколко пъти в Сирия през Германия. Срещу заподозрения не е предявено обвинение. Съдът не съобщи как и кога заподозреният е бил задържан.", "date": "2018.10.09", "title": "В Косово бе задържан мъж, заподозрян за участие в терористични групи в Сирия"}
{"url": "https://www.24chasa.bg/novini/article/7093187", "text": "36-годишният Стефан Стефан, който почина, след като бе наръган с нож от бившия си тъст, пребил Мартин преди да се стигне до фаталния край. Състав на Варненския окръжен съд остави в ареста 55-годишния Мартин Паскалев, като назначи медицинска експертиза, която трябва да установи дали наистина мъжът има 96% инвалидност. Тя трябва да е готова до следващата седмица, когато той ще се яви пред апелативния съд, за да поиска по-лека мярка за неотклонение. Според адвоката трябва да бъде променена и квалификацията на обвинението, защото той твърди, че мъжът е действал при неизбежна самоотбрана. Задържаният мъж е сляп с едното око и едната му ръка е обездвижена. А по него все още личаха следи от побой. Трагедията се разиграла на 6-и октомври в дома на Мартин. Стефан нахлул при него и му се нахвърлил, като го обвинявал, че той е виновен за раздялата им с дещеря му, с която имали две деца. Мартин отнесъл удари и ритници по цялото тяло и по главата. Според собствените му обяснения той държал нож, защото готвел. При опит да се защити, намушкал бившия си зет. Ударът бил само един, но се оказал фатален за Стефан. Раненият мъж потърсил помощ в спешния център в Дългопол, но починал от раната си. През това време Мартин се преоблякъл и се предал сам в полицията. „Мартин не е правил опит да се укрие, не е заличавал следи, дори е оставил ножа на масата и сам се е предал на органите на реда. Считаме, че правната квалификация е неточна, тъй като обвиняемият е викал и е търсил помощ, не е търсена агресия“, посочи защитата. Варненската прокуратура уточни, че все още не е готово освидетелстването на Мартин, за нанесените му травми от пострадалия и се надяват това да стане другата седмица. Пред Варненския окръжен съд беше представена информация и за предишно условно осъждане на Мартин през 2016 г. за вещно укривателство, като деянието е извършено в рамките на изпитателния срок.", "date": "2018.10.09", "title": "Убитият в Дългопол първи пребил бившия си тъст"}
{"url": "https://www.24chasa.bg/novini/article/7093189", "text": "В Европейския и Световен ден срещу смъртното наказание Съветът на Европа и Европейският съюз отново изразяват категоричното си противопоставяне на смъртното наказание независимо от обстоятелствата и случая. Смъртното наказание е обида за човешкото достойнство. То представлява жестоко, нечовешко и унизително отношение и противоречи на правото на живот. Смъртното наказание няма доказан възпиращ ефект и прави съдебните грешки необратими. Това съобщиха от пресслужбата на ЕС. Вижте цялата им обща позиция:  Всички държави - членки на ЕС, и държавите - членки на Съвета на Европа, са премахнали смъртното наказание. Премахването на смъртното наказание със закон или на практика е предпоставка за членство в Съвета на Европа, а абсолютната забрана за прилагане на смъртно наказание независимо от обстоятелствата е заложена в протоколи номера 6 и 13 на Европейската конвенция за правата на човека и Хартата на основните права на ЕС. Призоваваме онези европейски държави, които все още не са ги ратифицирали, да направят това. Отново отправяме призив към властите в Беларус - единствената държава в Европа, която продължава да прилага смъртното наказание, да въведе мораториум като решителна стъпка към привеждането на позицията на държавата в съответствие с общоевропейските стандарти. На световно равнище Съветът на Европа и ЕС ще продължат да работят за премахването на смъртното наказание. Ние ще подкрепим предстоящата резолюция на Общото събрание на ООН за налагане на мораториум върху прилагането на смъртното наказание, а ЕС и Белгия ще бъдат домакин на 7-ия световен конгрес срещу смъртното наказание в Брюксел в края на февруари 2019 г. В очакване на въвеждането на мораториум Съветът на Европа и Европейският съюз настойчиво приканват страните, които все още прилагат смъртното наказание, да заменят всички неизпълнени смъртни присъди с лишаване от свобода и при всички обстоятелства да гарантират, че условията в местата за задържане зачитат човешкото достойнство. В съответствие с международното право тези държави не трябва да извършват екзекуции на малолетни и непълнолетни лица, бременни жени или хора с психично заболяване или умствени увреждания. Освен това използването на смъртното наказание за лица, осъдени за икономически престъпления, лица, които са жертви на тежки престъпления като изнасилване в брака и чиито действия - истински акт на самоотбрана - водят до случайната смърт на друго лице, не може да бъде обосновано. Държавите членки следва да се въздържат от подкрепа, чрез правна взаимопомощ или други форми на сътрудничество, за политиките за борба с наркотиците на държави, в които престъпленията, свързани с наркотици, могат да бъдат наказвани със смъртно наказание. Държавите членки следва да продължат да предприемат ефективни мерки за предотвратяване на участието си, дори непряко, в прилагането на смъртното наказание от трети държави, например чрез приемането на мерки за предотвратяване на търговията със стоки, които впоследствие могат да бъдат използвани за извършването на екзекуции. В този контекст Съветът на Европа и ЕС ще продължат да насърчават \"Световния алианс за прекратяване на търговията със стоки, използвани за прилагане на смъртно наказание или за изтезания\".", "date": "2018.10.09", "title": "Съветът на Европа и ЕС отново се противопоставиха на смъртното наказание"}
{"url": "https://www.24chasa.bg/novini/article/7093215", "text": "При средна цена 94.99 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /10 октомври/. Средната цена на пиковата енергия /9.00-20.00 ч./ e 102.84 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 87.14 лв. за мегаватчас. Най-ниската цена в рамките на днешната сесия, при утрешен ден на доставка, е 63.15 лв. за мегаватчас, достигната за 3.00 ч., а най-високата е 137.01 лв. за мегаватчас - за 10.00 часа. Данните от БНЕБ показват, че са продадени общо 21 036.90 мегаватчаса електроенергия. Енергийната борса вчера затвори при средна цена 102.07 лв. за мегаватчас. В сегмента \"пазар в рамките на деня\" за днес, 9 октомври, БНЕБ отчита до момента общ търгуван обем от 601.10 MWh.", "date": "2018.10.09", "title": "Енергийната борса затвори при средна цена 94.99 лева за мегаватчас"}
{"url": "https://www.24chasa.bg/novini/article/7093224", "text": "Варненската окръжна прокуратура предаде на съд 31-годишния Муйдин Х. за грабеж на златен ланец на турист, извършен в условията на опасен рецидив. На 7 май тази година около полунощ Муйдин се запознал с руски турист в курорта Златни пясъци. Между двамата започнал разговор. Григорий Д. купил две бири и почерпил събеседника си. По настояване на нашенеца двамата отишли до магазин за хранителни стоки в комплекса, близо до хотел „Хавана“. Там срещнали други мъже, за които Муйдин обяснил, че са негови колеги. 31-годишният мъж забелязал златния ланец на врата на руснака и го набелязал. Когато Григорий тръгнал към хотела си, където бил отседнал като организиран турист, Муйдин решил да го придружи. На неосветено място той ударил с юмрук новия си познат. Туристът паднал на земята, а рецидивистът бързо свалил златния ланец и побягнал. На следващия ден ланецът бил предаден в заложна къща. Собственикът на къщата сверил данните на Муйдин, съставил заложен билет на Муйдин, като вписал имената, адреса и ЕГН-то му. Така полицията стигнала бързо до извършителя. В заложната къща доброволно предали ограбения златен ланец с тегло 5 грама и стойност над 300 лева, който бил върнат на руснака. По данни на прокуратурата Муйдин е осъждан многократно. Последната му присъда - година ефективно, влязла в сила в средата на 2011 год. От 11-и май мъжът е в ареста и ще дочака там началото на процеса срещу него.", "date": "2018.10.09", "title": "Съдят рецидивист, задигнал златен ланец от турист в Златни пясъци"}
{"url": "https://www.24chasa.bg/novini/article/7093228", "text": "Полицията в Русе е задържала румънски гражданин с украински паспорт и в момента изяснява неговата съпричастност към убийството на журналистката Виктория Маринова. Това съобщи днес директорът на ОДМВР - Русе старши комисар Теодор Атанасов. Той изрично обяви, че става дума само за задържане, а не че човекът е заподозрян за убийството. В момента се провеждат разпити с цел изясняване на неговото алиби. Очакват се резултатите от сравнението от ДНК анализа с това на убиеца. Към Русе пътува говорителката на главния прокурор Румяна Арнаудова, от която се очакват допълнителни изявления.", "date": "2018.10.09", "title": "Шефът на МВР-Русе: В момента изясняваме алибито на задържания"}
{"url": "https://www.24chasa.bg/novini/article/7093203", "text": "Япония оглави паспортния индекс на Henley & Partners, който консултантската компания публикува редовно. Притежателите на японски паспорт могат да посетят без виза 190 държави. Следват Сингапур (189), Франция, Германия и Южна Корея (188). Българският паспорт дава възможност да се пътува до 169 държави, което нарежда България на 18-о място заедно с Хърватия и Румъния, предаде  Преди нас са всички останали страни от ЕС. На дъното на класацията са Ирак, Афганистан, Сирия, Сомалия и Пакистан, чиито паспорти дават право на бевзизово пътуване в малко повече от 30 страни.", "date": "2018.10.09", "title": "С български паспорт може да се пътува безвизово в 169 страни"}
{"url": "https://www.24chasa.bg/novini/article/7093232", "text": "Броят на жертвите на земетресението и цунамито на индонезийския остров Сулавеси надхвърли 2000, предаде Асошиейтед прес, като се позова на властите. Службата за справяне с бедствия заяви, че загиналите при земетресението и последвалите вълни цуна на 28 септември са станали 2010. Властите се подготвят да спрат издирването на хиляди жертви, които вероятно са затрупани в най-тежко пострадалите райони. Те обаче няма да забранят на жителите да продължат да търсят своите близки под руините, предаде БТА. Според службата за справяне с бедствия усилията за изваждане на тела, много от които погребани под кал и развалини, няма да продължат заради трудния терен и напредналото състояние на разлагане, което прави тленните останки неразпознаваеми и може да предизвика разпространение на зарази. В четвъртък ще има молитви, с които ще се отбележи краят на издирването в кварталите Петобо, Балароа и Джоно Оге в град Палу, където земетресението причини свлачища, погълнали къщи и погребали обитателите им. Службата за справяне с бедствия каза, че не може да потвърди неофициалните оценки, според които 5000 души са в неизвестност в Балароа и Петобо.", "date": "2018.10.09", "title": "Жертвите на земетресението и цунамито в Индонезия надхвърлиха 2000"}
{"url": "https://www.24chasa.bg/novini/article/7093242", "text": "Международният валутен фонд /МВФ/ намали прогнозата си за икономическия растеж на Румъния през тази година на 4 процента спрямо 5,1 процента, каквато беше предишната прогноза на Фонда, съобщава Медиафакс. МВФ очаква Румъния да отчете тази година икономически растеж от 4 процента, инфлация от 4,7 процента и дефицит по текущата сметка от 3,5 процента от брутния вътрешен продукт, се посочва в публикуван днес доклад на Фонда, предава БТА. \"Икономиката на Румъния постигна солиден растеж от 6,9 процента през 2017 г. в резултат на фискалните стимули и силното външно търсене. Растежът предстои да се забави до 4 процента през 2018 г. и до 3,4 процента през 2019 г. (с 1,1 процента и съответно с 0,1 процента под прогнозите от април 2018 г.\", се отбелязва в доклада.", "date": "2018.10.09", "title": "МВФ намали прогнозата си за икономическия\nрастеж на Румъния на 4%"}
{"url": "https://www.24chasa.bg/novini/article/7093246", "text": "\"24 часа\" помоли за коментар Цветан Цветанов, бивш вътрешен министър и силов вицепремиер, а сега председател на парламентарната комисия по Вътрешен ред и сигурност, за действията на бившите му колеги по случаите с   и  Предлагаме без редакция написаното от Цветан Цветанов: \"Има дни, в които се питам как тези хора, които изсипват тонове злъч срещу полицаи, следователи, прокурори и цялата правоохранителна система, ще погледнат моите бивши колеги в очите, когато те разкрият едно или друго престъпление. Независимо дали става дума за инцидент на пътя с близък на политик или за неоправданата жестокост, с която бе отнет животът на млада жена. Знам, че полицаите работят денонощно и слава богу, не им остава време да четат и чуват всички тези словесни упражнения на тема ред и сигурност в България. Иначе как си представяте, че ще си вършат своята работа, ако всеки ден са атакувани с обидни думи и партийни декларации. Бил съм министър и знам темпото на работа в МВР. Сега съм политик и съм с ясното съзнание, че полицията, следователите, прокурорите ще останат и след партиите, които управляват и всички другите, които много искат да управляват, защото са необходими за нормалното функциониране на държавата, за сигурността и живота на всеки един българин. Затова моля, замълчете и ще видите, че моите колеги ще си свършат работата. Професионалисти са не само за един или два мандата на една партия, а за цял живот.\"", "date": "2018.10.09", "title": "Цветанов: Замълчете и пазете МВР и\nполицаите - ще си свършат работата"}
{"url": "https://www.24chasa.bg/novini/article/7093241", "text": "Строежът на автомагистрала Струма край Благоевград, който бе спрян през май заради археологически разкопки, продължава, обяви културният министър Боил Банов на среща в Благоевград с кмета, областният управител и инициативен комитет.  От разкритите три важни древни обекта само с около 20 метра в страни от трасето ще бъдат преместени черквата и гробницата.  Ще продължат археологическите разкопки в района, защото се очакват още открития. Мястото ще бъде обособено като туристическа атракция - открит археологичен парк.  Шефът на АПИ Светослав Глосов каза, че заради разкопките се е забавило строителството на аутобана с 6 месеца, но фирмата изпълнител ще се опита да го навакса. ", "date": "2018.10.09", "title": "Продължава строежът на магистрала \"Струма\", местят малко части от разкопките"}
{"url": "https://www.24chasa.bg/novini/article/7093225", "text": "Сериал, който осмива корумпирания елит, филм, който се обявява срещу едноа заслепена от жестокост съдебна система. Няколко наскоро появили се творби изпробват границите на свободата на словото в Русия, където критиката срещу властта е изчезнала от поставените под строг контрол големи медии. Пуснат в средата на август по популярния телевизионен канал ТНТ, сериалът \"Домашен арест\" проследява с хумористичен тон перипетиите на корумпиран кмет, напомнящи на случаи, ставащи редовно на местно ниво. Няколко седмици по-късно, биографичен филм разказа на екран битката на писателя Лев Толстой за спасяване на млад войник от смъртно наказание по времето на царизма, резонирайки суровостта на руското правосъдие срещу онези, които предизвикват системата, информира БТА. През последните години редица филми се занимават с политика, като \"Ваканцията на президента\" - комедия, в която актьор, който прилича на Владимир Путин, играе ролята на президент, който се опитва да прекара ваканцията си инкогнито в Крим. Не може обаче да става и дума да се отиде твърде далеч. През първите години от управлението на Владимир Путин, след 2000 г., медиите бяха превзети, ограничавайки само в интернет всяка пряка критика срещу Кремъл. В киното, филмите, които третират социални теми, смятани за много чувствителни, са лишени от обществена подкрепа, като твърде черния последен пълнометражен филм на Андрей Звягинцев, дори забранени като френско-британската комедия \"Смъртта на Сталин\", където представената в стил бурлеска борба за власт след смъртта на Сталин през 1953 г. бе възприета като обидна. Излъчваният всяка седмица сериал \"Домашен арест\" проследява приключенията на кмета на провинциален град, поставен под домашен арест, след като е бил задържан при получаване на подкуп. Забавен, той се опитва да бъде и реалистичен. Създателят му Семьон Слепаков твърди, че негов приятел, който е под домашен арест и когото отказва да назове, му дава съвети, докато затворническата служба показала на сценаристите как, например, се поставя електронна гривна. \"В момента всички говорят за въдворяването на местожителство\", обяснява за АФП Семьон Слепаков, седнал в своя офис, украсен с афиши на американски сериали като \"Сайнфелд\" и \"Секс до дупка\". Скорошните примери включват и театралния и филмов режисьор Кирил Серебреников, поставен под домашен арест в апартамента си в Москва преди повече от година заради спорна афера за присвояване на средства. Семьон Слепаков цитира предизвикалия подигравки случай на бивша високопоставена служителка в министерството на отбраната, Евгения Василиева, която е под домашен арест от две години и половина в твърде луксозния си московски апартамент, в очакване на делото за злоупотреби срещу нея. \"Това, което има значение за мен, е иронията в тези домашни арести, това, че хората, задържани за икономическите престъпления, са държани в добри условия\", обяснява Семьон Слепаков. В сериала, кметът, поставен под домашен арест, обаче трябва да напусне огромния си апартамент и да се премести в общинско жилище, далеч от комфорта, с който е свикнал. Докато независимият информационен сайт \"Медуза\" похвали сериала като \"прекрасна сатира на корупцията на властимащите\", други го разкритикуваха, преценявайки, че представя положителен образ на службите за сигурност. \"Разпространението на \"Домашен арест\" е очевиден сигнал за това какво е позволено и какво не, какво човек може да засегне и какво няма право\", писа, например, критично в. \"Новая газета\". Сериалът е насочен към корупцията на елита на местно ниво, често в епицентъра на скандали, изваждани на показ от властите, загрижени да покажат, че се борят срещу този бич. Тези дела са широко обсъждани от медиите, които в противовес запазват мълчание за антикорупционните разследвания на опозиционера Алексей Навални, които са насочени към най-високите равнища в руската държава. Семьон Слепаков отказва да смекчи критиката си, за да избегне цензурата. \"Мисля, че тези предупреждения на Запада, според които не можеш да се откроиш без да си изпросиш пердах, са преувеличени. Далеч сме от това да сме като Северна Корея\", обяснява той. Няколко седмици след телевизионния сериал вниманието привлече филм, базиран върху живота на Лев Толстой. В \"Историята на едно назначение\" млад романист се опитва напразно да спаси млад адютант от разстрел, защото е ударил висш офицер, и моли за снизхождение, изправен пред изключително суровата царистка съдебна система. \"Автоматично правите връзка с делото срещу Олег Сенцов\", написа кинокритикът Андрей Плахов, който визира украинския кинорежисьор, осъден на 20 години затвор за \"тероризъм\". Във филма прокурорът твърди, че националната сигурност изисква сурови мерки, като уверява, че Русия е \"заобиколена от външни врагове\" и разкъсвана от вътрешни врагове, обичайна риторика в днешна Русия. Режисьорката Авдотя Смирнова, чийто съпруг Анатолий Чубайс е смятан за баща на руската приватизация след разпадането на Съветския съюз, призова властите да помилват Кирил Серебреников и други културни дейци, които са в очакване на делата срещу тях. Тя обаче уточнява също, че нейният филм няма нищо общо с Олег Сенцов, чийто арест е извършен след написването на сценария. \"За да бъда честна, не съм възхитена, че сегашното положение става причина да се говори толкова за филма\", каза тя. \"Надявах се, че сме преминали труден етап, но беше напразно.\"", "date": "2018.10.09", "title": "В Русия сериали и филми изпробват докъде стигат границите на свободата на словото"}
{"url": "https://www.24chasa.bg/novini/article/7093260", "text": "На днешното си заседание Комисията по етика и феърплей към Българския футболен съюз разгледа инцидента между члена на УС на Сдружение \"Футболен клуб Царско село 2015\" Стойне Манолов и спортно-техническия директор на ФК ЦСКА 1948 Кирил Котев. След проведени разговори с Котев и с началника на направление на охранителна полиция СДВР-МВР Борислав Мойров комисията отчете, че действията на Стойне Манолов са в разрез с етичните норми на поведение и предложи на Дисциплинарната комисия към БФС да вземе отношение по казуса. ДК на свой ред наказа ФК \"Царско село\" с имуществена санкция в размер на 1250 лв. за саморазправа със служебни лица от отбора-домакин, на основание чл. 36, ал. 1, т. 5, б. А от ДП 2018/2019. Независимо от решението на Кирил Котев да не подава жалба пред органите на реда, Българският футболен съюз категорично изразява възмущението и несъгласието си с подобни прояви и още веднъж подчертава, че евентуални бъдещи такива ще бъдат санкционирани съобразно дисциплинарния правилник на централата. Стойне Манолов категорично отрича да е участвал в конфликт с представител на Футболен клуб \"Централен спортен клуб на армията 1948\". След мача той бе напсуван пред семейството си от привърженик на тима, след което го подгони по улица \"Гурко\". Емил Михайлов от ЦСКА 1948 е санкциониран общо с 3 мача, защото се опита да удари съдията Волен Чинков с бутилка и бе отстранен. Наставникът на \"Царско село\" Никола Спасов пък отнесе 1 мач и 500 лева глоба, след като бе отстранен от Чинков за псувни по негов адрес. 1 мач ще пропусне и Евгени Зюмбулев, който бе изгонен по време на мача.", "date": "2018.10.09", "title": "Глобиха \"Царско село\" 1250 лева заради Стойне Манолов"}
{"url": "https://www.24chasa.bg/novini/article/7093261", "text": "Германското правителство възнамерява да предложи на федералните провинции и общините повече пари от предвиденото, за да финансират интеграцията на бежанците, предаде ДПА. Планира се значително да бъдат увеличени финансовите субсидии и да отпадне правото на централната власт да проверява дали провинциите действително използват парите за интеграция, съобщи днес в.\"Зюддойче цайтунг\", предава БТА. Берлин е обявил, че между 2019 г. и 2022 г. ще даде повече от 15 милиарда евро (17,2 милиарда долара) за интеграция на бежанците, се казва в медийната публикация. Очаква се утре правителството да внесе поправки в закона за финансирането. Освен увеличаването на общото финансиране за бежанците коалиционното правителство възнамерява да удължи срока на субсидиите, които предлага за настаняване и отопление при прием на бежанци, който изтича в края на годината. Това ще даде на местните власти допълнително 1,8 милиарда евро. Вестникът пише, че провинциите и общините се очаква да получат 8,4 милиарда евро за интеграционни дейности през 2019 г.", "date": "2018.10.09", "title": "Берлин ще предложи на федералните провинции повече пари за бежанците"}
{"url": "https://www.24chasa.bg/novini/article/7093258", "text": "Говорителят на руския президент Владимир Путин потвърди днес пред журналисти, че се подготвя посещение на министър-председателя на Гърция в Русия, съобщава агенция АНА-МПА. Говорителят Дмитрий Песков е уточнил, че посещението ще бъде осъществено през зимата, без обаче да посочи конкретна дата, предаде БТА. Вчера РИА Новости съобщи, като се позова на източник от гръцкото правителство, че Ципрас ще посети Москва на 12 декември. Посещението на Ципрас в Москва беше планирано за втората половина на годината, но беше поставено под въпрос заради дипломатически конфликт, който избухна, след като през юли Атина експулсира двама руски дипломати и забрани на други двама да влизат в страната.", "date": "2018.10.09", "title": "Песков: Подготвя се посещение на гръцкия премиер Ципрас в Русия през зимата"}
{"url": "https://www.24chasa.bg/novini/article/7093262", "text": "Бебе гърбат кит бе спасено, след като попадна като в капан в мрежа за акули край източния бряг на Австралия, предадоха ДПА и Асошиейтед прес, цитирани от БТА.  То се омотало в мрежа, спусната във водата от шамандури на 500 метра от брега на Куинсланд, за да предпазва сърфисти, плувци и летовници от нападения на акули. Специалисти от морския парк \"Голд коуст\" увериха, че са им били нужни почти два часа, за да освободят бебето гърбат кит от мрежата. То има няколко повърхностни рани, които не застрашават живота му, и след като бе освободено от мрежата, отплува надалеч заедно с майка си, отбелязаха експертите. Майката на китчето стояла наблизо, докато то не било освободено. \"Тя бе много близо до него, много близо до нас и проявяваше интерес какво правим - поясни експертът Тревър Лонг. - Смятам, че тя си даваше сметка, че помагаме на бебето й и не го нараняваме. Затова бе спокойна.\"", "date": "2018.10.09", "title": "Бебе гърбат кит бе спасено, след като се омота в мрежа за акули (Видео)"}
{"url": "https://www.24chasa.bg/novini/article/7093155", "text": "Александър Адолф е най-големият син на Уилям Патрик Хитлер (по-късно променил името си на Стюард Хюстън), който през 1939 година имигрира в САЩ и публично се обявява срещу чичо си. До края на войната Уилям остава на остров Лонг Айлънд, коментира германското издание \"Билд\". През 1987 година той умира и оставя 4 деца, които никога не се разкриват публично, отказват се от фамилията Хитлер, а по решения на съда никой не може да назове новите им имена. Уилям често е обвиняван в опортюнизъм и че е заставал срещу позициите на чичо си само когато Хитлер не е успявал да му намери работа. Александър не иска баща му да бъде запомнен по този начин. Той твърди, че Уилям Патрик Хитлер никога не е имал нищо общо с националистите. Наследниците на семейството все още живеят на Лонг Айланд. Истинската им история почти никой не знае. Дори съседите им. Тежест е за всички. Така връзката на брата на Александър с голямата му любов - еврейка, попада в капана на тайната.  Двамата наистина се обичали и искали да се оженят. Точно тогава обаче тайната на родствените отношения излязла наяве и връзката им била прекъсната. Еврейката не искала да се омъжва за някой Хитлер. Александър също има проблеми в любовта, неженен е, няма деца. Той отрича слуховете, че има семеен пакт, в който е заявено да не се продължава рода Хитлер. \"Това са пълни глупости\", заявява Александър. Неговият брат Хоуърд, който несъмнено искал семейство, загинал в катастрофа през 1989 година. Александър е вече пенсиониран. Но дълги години е работел като психотерапевт с ветерани от войната, които въобще не подозирали с кого разговарят. Александър е американски гражданин, но следи политиката в Германия, смята, че германският канцлер Ангела Меркел е умна личност. Не мисли така обаче за американския президент Доналд Тръмп, въпреки че подкрепя републиканците.", "date": "2018.10.09", "title": "Племенници на Хитлер живеят в Лонг Айлънд, единият искал да се ожени за еврейка"}
{"url": "https://www.24chasa.bg/novini/article/7093153", "text": "Всички бензиностанции в държавите от ЕС трябва да са въвели нови обозначения на горивата до 12 октомври. Изискванията са част от евродиректива за развитието на алтернативни горива. Целта според ерводирективата е на “ползвателите на превозни средства да се осигури ясна и лесна за разбиране информация за наличните горива на станциите за зареждане и за съвместимостта на техните превозни средства” с тях поради нарастващото многообразие на видовете горива. За бензина към октановото число ще бъде добавено обозначение във формата на кръг, в който ще е посочено съдържанието на биогориво. Например с E-5 ще бъде маркиран бензинът с 5% биодобавка, с Е-10 - с 10%, и т.н. Така новото име на А-95 ще бъде E-5 95. Дизелът получава квадратни маркировки с надпис В7, В10 или XTL. Тяхното значение съответно е 7- и 10-процентно съдържание на биогориво и синтетична нафта. При алтернативните горива символите също ще имат квадратна форма, но наклонена под ъгъл от 90 градуса. В тях ще са изписани съкращенията Н2 - водород, CNG - сгъстен природен газ, LPG - втечнен пропан-бутан, или LNG - втечнен природен газ. Освен всички бензиноколонки и пистолетите им на бензиностанциите с новите символи ще трябва да бъдат обозначени и всички превозни средства, регистрирани след 12 октомври 2018 г. - леки коли, лекотоварни автомобили, камиони, автобуси, мотопеди, мотоциклети и триколки. “В случай, че липсва европейски стандарт за дадено алтернативно гориво, на държавите членки следва да се позволи да използват други стандарти за информация за ползвателите и етикетиране”, е разписано още в евродирективата. По-голямата част от бензиностанциите в България вече са поставили тези маркировки, твърдят от агенцията по метрология. Оттам вече са извършвали проверки относно тези изисквания и не са открили съществени нарушения.", "date": "2018.10.09", "title": "Бензиностанции и коли с нови стикери, за да е по-ясно какво се зарежда"}
{"url": "https://www.24chasa.bg/novini/article/7093380", "text": "Турската полиция е претърсила внимателно саудитски самолет и пътниците в него, които са пристигнали в деня на изчезването на саудитския журналист Джамал Кашоги, предаде ТАСС, като се позовава на турската агенция ДХА. По данни на агенцията полицията не е открила нищо подозрително при претърсването, предаде БТА. Съобщава се, че, когато турските власти са получили информация за изчезването на Кашоги, полицейски екипи са заминали за истанбулското летище Ататюрк, на което същия ден от Рияд са пристигнали два саудитски самолета. В самолетите е имало 15 саудитски граждани, които се насочили към консулството на Саудитска Арабия в Истанбул, където се е намирал Кашоги. След като са прекарали известно време в консулството, 15-ината са върнали на летището и са излетели за Рияд. Всички 15 пътници са били претърсени на летището, а багажът им бил проверен няколко пъти на скенер. Полицаите са претърсили единия от саудитските самолети. Претърсени са били салонът, пилотската кабина и багажното отделение и не е било открито нищо съмнително, след което било дадено разрешение самолетът да излети, уточнява ДХА. Засега няма информация за това дали е претърсван другият саудитски самолет, кацнал в Истанбул. Кашоги е саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия. Кашоги е в неизвестност от 13:00 ч. на 2 октомври, когато влязъл в консулството на Саудитска Арабия в Истанбул.", "date": "2018.10.09", "title": "Турция претърсила саудитски самолет, пристигнал в деня на изчезването на Кашоги"}
{"url": "https://www.24chasa.bg/novini/article/7093410", "text": "Атентатор самоубиец извърши бомбено нападение срещу дома на един от кандидатите на  . Убити бяха кандидатът и още седем души. Това съобщи представител на регионалните власти, цитиран от Асошиейтед прес, предаде БТА. В момента на нападението в къщата на кандидата, Салех Мохамад Ачекзай, се провеждала среща. Сред убитите са няколко от телохранителите му, заявява председателят на областния съвет в провинция Хелманд Атаула Афган в интервю по телефона. Домът на Ачекзай се намира в град Лашкаргах, център на провинция Хелманд, около 80 процента от която е под контрола на талибаните. През последните месеци бунтовниците обсаждаха града. Нападението срещу Ачекзай беше извършено ден след като талибаните осъдиха в свое изявление изборите и предупредиха кандидатите и афганистанските сили за сигурност, че ще бъдат тяхна мишена, ако участват в тях. Талибаните определиха изборите като дирижирано от САЩ събитие, целящо да укрепи още повече хватката им върху Афганистан, отбелязва Асошиейтед прес. Засега никой не е поел отговорност за нападението, което не е първото, откакто на 28 септември започна предизборната кампания.", "date": "2018.10.09", "title": "Атентатор уби кандидат на предстоящите парламентарни избори в Афганистан"}
{"url": "https://www.24chasa.bg/novini/article/7093411", "text": "Албанското правителство заяви, че ще премести всички казина и игрални зали извън жилищните райони, за да ограничи разпространението им, особено в столицата Тирана, предаде Асошиейтед прес, цитирана от БТА. Премиерът Еди Рама заяви днес, че до 31 декември всички казина, включително пунктове за залагания за спортни състезания, ще трябва да бъдат затворени и преместени в покрайнините на града. Улиците на градовете в Албания - една от най-бедните страни в Европа - са осеяни с пунктове за спортни залагания, отбелязва агенцията. Премиерът заяви, че въпреки че броят на казината е спаднал на 20 от 40 през 2013 г., правителствените приходи от данъка върху хазарта са нараснали до 54 милиона долара от 37 милиона долара преди пет години. Рама също така предупреди, че медийните издания, които не спрат незаконните реклами на хазарта, ще бъдат \"закрити принудително\".", "date": "2018.10.09", "title": "Местят казината и игралните зали в Албания извън жилищните райони"}
{"url": "https://www.24chasa.bg/novini/article/7093434", "text": "От 1 до 10 години затвор и глоба от 20 до 100 хил.лв. за всеки, който без лиценз произвежда или държи, за да разпространява алкохол и цигари. Това е предложението за промени в Наказателния кодекс. Вносители са Цветан Цветанов и Данаил Кирилов от ГЕРБ и Емил Димитров- Ревизоро от Обединени патриоти. В целия кодекс, думата “продава” се заменя с “разпространява”. До 3 години зад решетките са предвидени за тези, които изготвят, държат или укриват предмети, материали, оръдия или съоражения, за които предполагат или знаят, че с тях могат да се произвеждат акцизни стоки. Вносителите предлагат промени в още три закона. В закона за акцизите ще изисква производителят да се докаже, че е придобил машините и съоръженията на търг, от лице с регистрация по закона за тютюна или е лицензиран складодържател. Ще се създаде регистър към икономическото министерство. В него ще се вписва всеки, който внася, произвежда, предоставя или рециклира машини и съоръжения за производство на тютюневи изделия. купувачите на такива от тях също трябва да бъдат в него. Теса длъжни да поискат вписване до 14 дни преди да започнат производство или да ги придобият. До поправките в НК се стигна след като главният прокурор Сотир Цацаров предложи на парламентарната комисия за контрабандата и сивата икономика да криминализира нелегалното производство на алкохол и цигари. Председателят на комисията Емил Димитров- Ревизоро се ангажира да подготви и да предложи такива промени в кратки срокове. Тези поправки вече са факт.", "date": "2018.10.09", "title": "От 1 до 10 години затвор за \nнелегални цигари и алкохол"}
{"url": "https://www.24chasa.bg/novini/article/7093433", "text": "Британският разследващ сайт Белингкет твърди, че единият от двамата заподозрени в отравянето на бившия руски двоен агент Сергей Скрипал във Великобритания преди 4 г. е бил удостоен от президента Владимир Путин със званието Герой на Руската федерация, предаде Асошиейтед прес, цитирана от БТА. Сайтът е установил, че заподозреният Александър Петров всъщност е Александър Мишкин - лекар, който работи за руското военно разузнаване. Разследващите стигнали до истинското му име по паспортна информация, адресни регистрации, регистрационните номера на колите и телефонни указатели. Според сайта двама бивши студенти от военно-медицинската академия са потвърдили, че Мишкин е човекът, когото британските власти идентифицирали като Александър Петров. Същото потвърдили и седем жители от неговото село, посетено от хора на \"Инсайдър\", организация, свързана с Белингкет. Селяните казали, че бабата на Мишкин имала снимка от награждаването на внука й от Путин.", "date": "2018.10.09", "title": "Идентифицираният от Лондон Мишкин бил награден като Герой на Русия от Путин"}
{"url": "https://www.24chasa.bg/novini/article/7093441", "text": "Ураганът \"Майкъл\" се усили до буря от втора категория и продължава да се придвижва към северозападната част на американския щат Флорида, предаде Асошиейтед прес, цитирана от БТА. Националният център по ураганите заяви, че \"Майкъл\" е на 635 километра южно от град Панама, Флорида. Бурята е придружавана от ветрове със скорост до 155 километра в час. Тя се движи на север-северозапад с около 19 километра в час и сутринта беше над южната част на Мексиканския залив. Задължителни евакуации са разпоредени за голяма част от крайбрежието на Северозападна Флорида. Очаква се ураганът да достигне бреговете на Флорида утре, след което да премине над щатите Алабама, Джорджия, Северна и Южна Каролина.", "date": "2018.10.09", "title": "Очакват урагана \"Майкъл\" във Флорида утре, хората се евакуират (Видео)"}
{"url": "https://www.24chasa.bg/novini/article/7093462", "text": "Към момента има заподозрян за  убийството на 18-годишния младеж. Мъжът е доведен в полицейското управление в Монтана. Младеж на 18 години Г.М. от ромския квартал на Монтана \"Огоста\" е бил застрелян около 13.00 часа днес в гора в местността \"Пъстренеца\" край града, съобщиха от Областната дирекция на МВР в Монтана. Младежът косял трева на ливада заедно с дядо си Г.Г. /58г./ в района на някогашно летище край Монтана. Докато товарел тревата в каруца, отнякъде се чул изстрел и младият мъж паднал на земята. Дядото повикал линейка и полиция, но пристигналите на място медици само констатирали смъртта на младежа. В момента на мястото се извършва оглед от криминалисти и районът е отцепен от полицията. Началникът на Районното управление на МВР в Монтана Бисер Йончев заяви, че се прави всичко възможно престъплението да бъде разкрито бързо, като за това се използват всички налични полицейски сили.  ", "date": "2018.10.09", "title": "Има заподозрян за убийството на 18-годишния младеж в Монтана, разпитват го (Видео)"}
{"url": "https://www.24chasa.bg/novini/article/7093480", "text": "Винзаводът \"Черноморско злато\" в Поморие работи с пълен капацитет, след като кранчетата на дестилационните съоръжения бяха разпечатани. Това съобщиха от дружеството, цитирани от БТА. Оттам припомниха, че миналата седмица Агенция \"Митници\" запечата въпросните кранчета след проверка на производствена база в Поморие. От винзавода съобщават, че агенцията е уважила аргументите на производителите за това, че не са извършени нарушения. Част от обясненията са, че пробните кранчета са неделима част от баретката на всяка дестилационна система спрямо технологичните изисквания за работа на съоръжението. Това е потвърдено и от производителите на системата. Течността в споменатите съоръжения не е краен продукт, готов за консумация, а дестилат с алкохолно съдържание между 55 и 75 градуса. Баретките са съставна част на системите и служат за извършване на контрол при дестилационния процес, като се отчитат алкохолният градус, температурата и вкусово-ароматните качества на произведения продукт. Във всяка баретка има спиртомер за отчитане на алкохолния градус, а извън нея термометър и пробен кран, необходим за периодично взимане на проби от технолога в процеса на дестилация. Пред Агенция \"Митници\" дружеството е представило подробна технологична схема, за да разсеят всякакви съмнения за недобросъвестна дейност. От \"Черноморско злато\" съобщават още, че кампанията по изкупуване на грозде продължава. А производствените мощности работят с пълен капацитет.", "date": "2018.10.09", "title": "\"Черноморско злато\": Работим с пълен капацитет"}
{"url": "https://www.24chasa.bg/novini/article/7093496", "text": "Мъж на 44 години от Монтана е оцелял, след като рано тази сутрин легнал на релсите на влака в района на Акумулаторния завод в Монтана, съобщиха от Областната дирекция на МВР в града. Към 6 часа сутринта пътническият влак от Монтана за Бойчиновци минал през това място, но мъжът останал под него и се разминал само с различни наранявания по тялото, които не застрашават живота му. Той е настанен на лечение в болница в Монтана с охлузни рани. В момента се изясняват причините за опита за самоубийство. Пробата за алкохол на машиниста на влака е отрицателна, а на мъжа под влака - положителна, обявиха от полицейската дирекция в Монтана.", "date": "2018.10.09", "title": "Мъж от Монтана легна на релсите и оцеля, след като влак мина над него"}
{"url": "https://www.24chasa.bg/novini/article/7093512", "text": "50 знакови червени имена атакуваха решението на Изпълнителното бюро на БСП да смени главния редактор на партийния вестник \"Дума\". Документът, подготвен от евродепутата Георги Пирински и журналистката Велислава Дърева, е подписан от 50 души - все членове на Националния съвет на партията. Той е бил разпратен вчера до всички над 180 членове на пленума. След Пирински и Дърева, подписи под документа са сложили Красимир Янков, Костадин Паскалев, Румен Овчаров, Емил Райнов, Михаил Миков, Румен Гечев, Георги Гергов, Дора Янкова, Атанас Мерджанов, Георги Божинов, Ангел Найденов, Петър Мутафчиев и още известни партийни имена. Подкрепен е и от леви интелектуалци като Анжел Вагенщайн, проф. Андрей Пантев, проф. Чавдар Добрев и др. Изготвянето на позицията е заради назначаването на журналиста Йордан Мичев за и.д. главен редактор на \"Дума\". Той смени на поста Таня Джаджева, която бе отстранена след скандал заради публикувана снимка. Мичев бе назначен от Изпълнителното бюро за изпълняващ длъжността, защото по устав главният редактор се избира от Националния съвет. Темата е била поставена от Пирински на последния червен пленум, като той е попитал защо се заобикаля устава. Тогава соцлидерката Корнелия Нинова обяснила, че Мичев е на 6-месечен изпитателен срок, след което кандидатурата му ще бъде подложена на гласуване от Националния съвет. Двамата влезли в остра дискусия, а тонът на Нинова бил много остър. След което Пирински напуснал залата след намек, че има затопляне на отношенията с ДПС. Лидерката казала, че няма да приеме внушения, които нямат нищо общо с действителността и че е бил част от ръководството именно, когато са се взимали решенията да се управлява с ДПС. ИБ да отмени решението си за Мичев, настояват 50-те опозиционери. Те обвиняват новия главен редактор в \"политическа и професионална неграмотност\". На пленума той бе атакуван заради пусната на първа страница снимка на Ахмед Доган. Младият Мичев бе сложен изненадващо на поста след дълго емигрантство в Лондон, а преди това е работил в списание \"Тема\". Смяната на главния редактор на \"Дума\" е красноречив пример за все по-безпардонно провежданата практика за пълно пренебрегване на ролята и правомощията на Националния съвет като ръководен орган на партията, се казва още в позицията. Това е тревожен пример за подмяна на колективния принцип на ръководство на партията в лицето на нейния Национален съвет с еднолични решения на неговия председател в разрез с устава, пише още в документа, с копие от който \"24 часа\" разполага. БСП не може да си позволи да става проводник на порочни практики за нарушаване на медийната свобода, които рушат устоите на демокрацията, се казва още в позицията. Напомня се също, че и Съюзът на българските журналисти е имал позиция срещу отстраняването на Таня Джаджева от поста и го е определил като поредния пример за \"недопустима политическа намеса и ограничаване свободата на словото\". Уточнява се, че на заседанието на пленума на 29 септември не е било взето решение за включване на \"Дума\" като отделна точка за обсъждане, но гласуването било показателно и показало, че фактически само 22-ма от 90-те присъстващи в залата подкрепят смяната във вестника.", "date": "2018.10.09", "title": "Нова битка в БСП: 50 знакови червени атакуват Нинова за \"Дума\""}
{"url": "https://www.24chasa.bg/novini/article/7093508", "text": "Президентът на босненската Република Сръбска Милорад Додик, който бе избран за сръбски член на колективното босненско председателство /президентство/, заяви, че след поемането на новата длъжност ще подеме инициатива за признаване на Крим като част от Русия, предаде Танюг. \"Присъединяването на полуострова към Русия беше резултат от легитимен референдум, който беше в съгласие с устава на ООН. Това беше демократичен процес, при който жителите на полуострова казаха думата си. Освен това Крим исторически принадлежи към Русия и е нейна съставна част\", каза Додик за руския в. \"Известия\". Според Додик е парадоксално, че Западът, който винаги се е борил активно с комунизма, сега признава административното решение на бившия съветски лидер Никита Хрушчов, предава БТА. Той каза, че много иска да посети Крим, особено сега, когато е вече част от Русия, и ще го направи веднага, щом му се удаде възможност. На въпрос не се ли бои от от натиск от Украйна Додик попита \"върху кого Украйна може да окаже натиск\" и подчерта че тази страна сега трябва да решава вътрешните си политически проблеми. Той отбеляза още, че влиянието на Запада върху Киев е имало негативен и пагубен ефект. По думите на Додик събитията в Крим са протекли в демократична атмосфера, за разлика от отцепването на Косово от Сърбия. Независимо от това САЩ и повечето техни съюзници признават Косово, подчерта Додик. Той каза, че след встъпването в длъжност в председателството на Босна и Херцеговина би желал първите му срещи да бъдат с президентите на Русия и Сърбия Владимир Путин и Александър Вучич.", "date": "2018.10.09", "title": "Милорад Додик запозва инициатива за признаването на Крим като част от Русия"}
{"url": "https://www.24chasa.bg/novini/article/7093692", "text": "Държавният глава Румен Радев прие днес апостолическия нунций в България Анселмо Гуидо Пекорари, съобщиха от прессекретариата на президента. По време на срещата бяха потвърдени отличните отношения между страната ни и Ватикана и беше обсъдена възможността за посещение на Негово Светейшество папа Франциск в България.                                                                                                                                                                                                                                                                                                                       ", "date": "2018.10.09", "title": "Подготвя се посещение на папата в България, президентът Радев прие апостолическия нунций"}
{"url": "https://www.24chasa.bg/novini/article/7093704", "text": "Израел е извършил арест без прецедент на американска гражданка на летището в Тел Авив, където я държи от една седмица по обвинение, че подкрепя палестинско движение за бойкот на израелската държава, предаде АП, цитирана от БТА.  Лара Алкасем, 22-годишна студентка, чиито баба и дядо са палестинци, е пристигнала на международното летище \"Бен Гурион\" миналия вторник с редовна студентска виза. Тя е била записана за следдипломна квалификация по човешки права в Еврейския университет в Ерусалим. По време на следването си в Университета на Флорида Алкасем е била председател на групата \"Студенти за правосъдие в Палестина\", която подкрепя движението за бойкот. Младата жена е била задържана на летището и съдът е разпоредил да бъде депортирана, но да остане под стража, докато приключи разглеждането на жалбата срещу това решение. Масовото движение \"Бойкот, отнемане, санкции\" е насочено срещу израелски компании, културни институции и университети. То декларира, че оказва ненасилствена съпротива срещу несправедливата и расистка политика на Израел. Но Израел твърди, че организацията цели да делегитимира и разруши държавата. От миналата година в Израел е в сила закон, който забранява достъп на хора, които \"съзнателно правят публични призиви за бойкот на Израел\".", "date": "2018.10.09", "title": "Задържаха американка на летището в Тел Авив, подкрепяла палестинско движение"}
{"url": "https://www.24chasa.bg/novini/article/7093752", "text": "1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ОТНОСНО ИЗПЪЛНЕНИЕТО НА ПЛАНА ЗА ДЕЙСТВИЕ ЗА 2018 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ, КЪМ 30 СЕПТЕМВРИ 2018 Г. Внася: министърът за Българското председателство на Съвета на Европейския съюз 2018 2. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „ПРОФ. Д-Р СТОЯН КИРКОВИЧ“ АД - СТАРА ЗАГОРА, ЗА УНИВЕРСИТЕТСКА БОЛНИЦА. Внася: министърът на здравеопазването 3. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „АЛЕКСАНДРОВСКА“ ЕАД - СОФИЯ, ЗА УНИВЕРСИТЕТСКА БОЛНИЦА. Внася: министърът на здравеопазването 4. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ И СПЕШНА МЕДИЦИНА „Н. И. ПИРОГОВ“ ЕАД - СОФИЯ, ЗА УНИВЕРСИТЕТСКА БОЛНИЦА. Внася: министърът на здравеопазването 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА ВЪТРЕШНАТА СТРУКТУРА НА ПЕРСОНАЛА В ИНСТИТУЦИИТЕ ОТ СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 6. ПРОЕКТ НА РЕШЕНИЕ ЗА ОДОБРЯВАНЕ РАЗХОДВАНЕТО НА СРЕДСТВА ЗА ИЗГРАЖДАНЕ И РАЗВИТИЕ НА БЕЗЖИЧНИ МРЕЖИ ЗА НУЖДИТЕ НА ДЪРЖАВНИТЕ И ОБЩИНСКИТЕ УЧИЛИЩА ЗА 2018 Г. Внася: министърът на образованието и науката 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА КУКЛЕН ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ НА ОБЩИНСКА ИНФРАСТРУКТУРА - ОБЕКТ „ИНФРАСТРУКТУРНО ОСИГУРЯВАНЕ НА ПРОМИШЛЕНО-ТЪРГОВСКА ЗОНА КУКЛЕН, МЕСТНОСТТА „КАПЪСИДА“ - ОБЩИНА КУКЛЕН, ОБЛАСТ ПЛОВДИВ“, ВКЛЮЧВАЩ ПОДОБЕКТ „УЛИЦА 4 - ОТ КМ 0+000 ДО КМ 0+610 (ОТ ОС. Т. 10 ДО ОС. Т. 14); ОБЕКТ „УЛИЧНА КАНАЛИЗАЦИЯ ПО ОБЩИНСКИ ПЪТИЩА В МЕСТНОСТТА „КАПЪСИДА“, ОБЩИНА КУКЛЕН - ЕТАП 3, ВКЛЮЧВАЩ ЧАСТ КАНАЛИЗАЦИЯ ПО ПЪТ 4 - ОТ РШ 7 ДО РШ 10 С ДЪЛЖИНА 253 М, Ф 800 КАНАЛИЗАЦИЯ ПО ПЪТ 4 - ОТ РШ 10 ДО РШ 13 С ДЪЛЖИНА 212 М, Ф 630, КАНАЛИЗАЦИЯ ПО ПЪТ 2 - ОТ РШ 1 ДО РШ 3 С ДЪЛЖИНА 219 М, Ф 800 И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ОДЕЛО ФАРБА БЪЛГАРИЯ“ ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „АВТОМОБИЛНО ВЪНШНО ОСВЕТЛЕНИЕ И ПЛАСТМАСОВИ КОМПОНЕНТИ ЗА ОСВЕТИТЕЛНИ ПРОДУКТИ“. Внася: министърът на икономиката 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ПРАВОСЪДИЕТО ЗА НУЖДИТЕ НА ГЛАВНА ДИРЕКЦИЯ „ИЗПЪЛНЕНИЕ НА НАКАЗАНИЯТА“, СЕКТОР „ПРОБАЦИЯ“ - СОФИЙСКА ОБЛАСТ. Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА БУРГАС, ОБЛАСТ БУРГАС. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОТНЕМАНЕ ОТ СМЕТНАТА ПАЛАТА НА РЕПУБЛИКА БЪЛГАРИЯ ПРАВОТО НА УПРАВЛЕНИЕ ВЪРХУ ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОТНЕМАНЕ ОТ МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ПРАВОТО НА УПРАВЛЕНИЕ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА АГЕНЦИЯТА ПО ГЕОДЕЗИЯ, КАРТОГРАФИЯ И КАДАСТЪР. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА СТРАТЕГИЧЕСКО ПАРТНЬОРСТВО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И КАНАДА, ОТ ДРУГА СТРАНА. Внася: заместник министър-председателят по правосъдната реформа и министър на външните работи 14. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРНИТЕ ЦЕННОСТИ, КУЛТУРНАТА ДЕЙНОСТ И ТУРИЗМА НА ИТАЛИАНСКАТА РЕПУБЛИКА ЗА ПРЕДОТВРАТЯВАНЕ НА КРАЖБАТА, НЕЗАКОННИТЕ РАЗКОПКИ И НЕЗАКОННИЯ ВНОС, ИЗНОС И ПРЕХВЪРЛЯНЕ ПРАВОТО НА СОБСТВЕНОСТ НА ДВИЖИМИ КУЛТУРНИ ЦЕННОСТИ, КАКТО И ЗА НАСЪРЧАВАНЕ НА ТЯХНОТО ВРЪЩАНЕ И ВЪЗСТАНОВЯВАНЕ, ПОДПИСАН НА 6 ЮЛИ 2015 Г. В СОФИЯ. Внася: министърът на културата 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ОТНОСНО ПРОГРАМА ЗА СТИПЕНДИИ И АКАДЕМИЧЕН ОБМЕН ЗА МЛАДИ БЪЛГАРСКИ УЧЕНИ И ДЕЙНОСТИ НА БЪЛГАРСКАТА НАУЧНА ДИАСПОРА В ОБЛАСТТА НА ХУМАНИТАРНИТЕ И СОЦИАЛНИТЕ НАУКИ, ПОДПОМАГАНА ОТ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ, ОТ ЕДНА СТРАНА, И ДЪРЖАВНИЯ СЕКРЕТАРИАТ ПО ОБРАЗОВАНИЕ, НАУЧНИ ИЗСЛЕДВАНИЯ И ИНОВАЦИИ НА КОНФЕДЕРАЦИЯ ШВЕЙЦАРИЯ, ОТ ДРУГА СТРАНА, И ИЗПЪЛНЯВАНА ОТ ЦЕНТЪРА ЗА АКАДЕМИЧНИ ИЗСЛЕДВАНИЯ (ЦАИ) В СОФИЯ. Внася: министърът на образованието и науката 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 18 СЕПТЕМВРИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 18 СЕПТЕМВРИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 18. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ - ПОДЗЕМНИ БОГАТСТВА ПО ЧЛ. 2, АЛ.1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СВОБОДА“, РАЗПОЛОЖЕНА НА ТЕРИТОРИЯТА НА ОБЩИНИТЕ ПАНАГЮРИЩЕ, ЛЕСИЧЕВО, ПАЗАРДЖИК И СТРЕЛЧА, ОБЛАСТ ПАЗАРДЖИК. Внася: министърът на енергетиката", "date": "2018.10.09", "title": "Вижте какво решава Министерският съвет утре"}
{"url": "https://www.24chasa.bg/novini/article/7093753", "text": "Николай Нанков е подал оставка като народен представител, предаде репортер на БГНЕС. Бившият министър на регионалното развитие и благоустройството се върна в Народното събрание като депутат от групата на ГЕРБ, след като освободи министерския пост заради тежката катастрофа край Своге, в Искърското дефиле, отнела живота на 20 души. Постът му наследи доскорошният народен представител от партията Петя Аврамова, а заради катастрофата заедно с Нанков си тръгнаха министрите на вътрешните работи и транспорта Валентин Радев и Ивайло Московски. Оставката на Нанков е залегнала като първа точка в програмата за работа на парламента в сряда, мотивите ѝ обаче засега остават неизвестни. ", "date": "2018.10.09", "title": "Николай Нанков подаде оставка като депутат"}
{"url": "https://www.24chasa.bg/novini/article/7093634", "text": "Ники Хейли е подала оставка като посланик на САЩ в ООН, съобщи Ройтерс, позовавайки се на информиран източник, предаде БТА. Тръмп каза, че Хейли, която бе губернатор на Южна Каролина, преди да получи назначението в ООН от него през ноември 2016 г., му казала още преди шест месеца, че иска да се оттегли за известно време. Говорейки пред репортери в Овалния кабинет днес, той я обсипа с похвали, каза, че е свършила невероятна работа и изрази надежда, че тя ще се върне в управлението в друго качество. Президентът добави, че в идните 2-3 седмици кой ще е новият посланик на САЩ в ООН.Американските медии посочват, че оставката е неочаквана. Хейли е обсъдила оттеглянето си с него по време на среща в Белия дом.  Хейли е бивш губернатор на Южна Каролина. Тя заема поста посланик на САЩ в ОOН дни след встъпването в длъжност на Тръмп през 2017 г. Дъщеря е на индийски имигранти в САЩ.                                                                                                                                                                                                                                                   ", "date": "2018.10.09", "title": "Посланикът на САЩ в ООН подаде оставка (Oбновена)"}
{"url": "https://www.24chasa.bg/novini/article/7093769", "text": "„Най-накрая бяха поети конкретни ангажименти от изпълнителната власт с конкретни срокове. Аз ще продължа да следя как се изпълняват тези ангажименти, ще следя и как парламента ще приеме двата закона – Закона за хората с увреждания и Закона за личната помощ.“ Това каза омбудсманът Мая Манолова на брифинг в Министерството на труда и социалната политика (МТСП) минути след подписването на план за действие между изпълнителната власт в лицето на министъра на финансите Владислав Горанов и министъра на труда и социалната политика Бисер Петков, омбудсманът Мая Манолова, родителите на деца с увреждания и национално представителните организации на хората с увреждания, който трябва да гарантира, че реформата в социалната система за хората с увреждания наистина ще започне. Това съобщиха от пресцентъра на обществения защитник. Манолова бе категорична, че ще продължи да следи до последния текст приемането на законите за хората в неравностойно положение, както и че няма да допусне те да бъдат осакатени. Тя препотвърди и позицията си, че ще стои докрай до майките от протестната мрежа „Системата ни убива!“. „С тези първи стъпки, които са изключително важни, започва реформата в политиките за хората с увреждания“, обобщи омбудсманът. Министърът на труда и социалната политика Бисер Петков разясни, че планът за действие предвижда конкретни срокове за приемане на законодателството за хората с увреждания. Той подчерта, че на 11 октомври т.г. проектът на Закон за хората с увреждания трябва да влезе за обсъждане в Националния съвет за интеграция на хората с увреждания, на 16 октомври той да бъде разгледан от Националния съвет за тристранно сътрудничество, на 17 октомври да влезе за одобрение в Министерски съвет, а на 19 октомври и в Народното събрание. „Втората принципна позиция, около която се обединихме, е Законът за хората с увреждания и Законът за личната помощ да се разгледат в пакет от Народното събрание”, допълни Петков. Припомняме, че проектът на Закон за личната помощ, изготвен от омбудсмана Мая Манолова и протестиращите майки на деца с увреждания, бе депозиран в парламента още на 29 юни 2018 г. Така има възможност двата закона да бъдат приети окончателно до средата на месец декември т.г. и да влязат в сила от началото на 2019-та. „Следващият ангажимент на правителството е в Закона за държавния бюджет за следващата година да бъдат предвидени 150 000 млн. лв. допълнително от бюджета за политиките за хората с увреждания”, акцентира още министър Петков. Финансовият министър Владислав Горанов подчерта, че между отделните страни в процеса е натрупано недоверие. „Последните два дни водихме разговори с представители на хората с увреждания. Недоверието трябваше да бъде преодоляно и днешното разбиране дава първа отправна точка за структуриране на работата до края на тази година. Ние не се опитваме да избягаме от промените\", заяви Горанов. Вера Иванова беше категорична, че майките на деца с увреждания ще продължат с протестите и ще остават пред Народното събрание, докато законите за хората с увреждания не бъдат приети.", "date": "2018.10.09", "title": "Манолова, властта и протестиращите майки договориха общ план за действие"}
{"url": "https://www.24chasa.bg/novini/article/7093779", "text": "Кметът на Несебър Николай Димитров направи първа копка на нов парк със спортни съоръжения в кв. \"Черно море\" и двупосочна велоалея, която ще е с дължина близо километър. Напролет там ще започне и строителството на голям плувен комплекс, на други места също ще се изграждат още спортни бази. Освен за отдих на местните жители, идеята на общината е да възроди спортния туризъм в Несебър. \"Навремето при нас идваха много скандинавски клубове да се подготвят, тъй като през зимата нивото на морското равнище е най-подходящо за това и футболните отбори го използват. Надявам се да възстановим този спортен туризъм\", заяви Николай Димитров. И добави, че общината се стреми да създаде много спортна инфраструктура на европеско ниво, за да привлече спортни клубове от страната и чужбина да тренират в Несебър. През лятото \"Милан къп академи\" използва базата в града за детско-юношески лагер, с новите инвестиции общината очаквала и школите на други грандове. Паркът със спортният комплекс в кв. \"Черно море\" ще е на площ от 17 дка и в него ще има открити игрища за футбол, тенис, баскет, волейбол, фитнес и детски площадки. Той ще е в страни от жилищната част, за да не обезпокоява живущите в кооперациите, а към нещо ще има и паркинг. Към съоръженията ще работи и облужващо-административна сграда с офиси, съблекални, санитарни помещения и помещения за масаж. Мащабният проект ще бъде завърнеш на няколко етапа като три от тях общината ще финансира изцяло със собствени средства. След като завършат всички административни процедури ще започне и изграждането на тротоарните настилки в квартала. Димитръв съобщи, че има и работен план за строителството на Аквариум и летен театър за 1200 души.", "date": "2018.10.09", "title": "Несебър инвестира в спортен туризъм"}
{"url": "https://www.24chasa.bg/novini/article/7093808", "text": "Когато някой предлага модел, в който ще се влеят повече средства, не трябва да казваме на прима виста „Не”. Обществото трябва да се готви, че разходите за здраве ще се повишават драстично всяка година. И тази част, която ще се покрива солидарно от нас всички, трябва да расте, ако не искаме да расте другата част, която се покрива индивидуално от всеки, до който дойде този проблем. Това каза в предаването „Лице в лице” по   шефът на НЗОК д-р Дечо Дечев. По думите му, ако мерките, които ще предложи НЗОК след 10 дни, не бъдат одобрени от политиците, трябва да се готвят в следващите две години за удвояване на разходите. „Първо, защото трябва да е известно като факт, че средно всеки трети след 60-годишна възраст ще развие онкологично заболяване. С увеличаване на средната продължителност на живота броят на тези хора ще расте. На входа при нас чакат няколко много скъпи терапии, измислени в света, с ефект под въпрос, чиято стойност е от порядъка на 25 000 лв. на месец, курсът на лечение е 4 години, и ако не се въведат мерки, които да обвържат цената на даден медикамент с неговата ефективност, нещата ще останат потресаващи за нас като хора, които трябва да плащат осигуровки”. Предложенията, които ще чуят пациентите и лекарите след 10 дни, няма да лиши нито един онкоболен и нито един друг болен от всички достижения на фармаиндустрията, категоричен беше той. Готвените промени на НЗОК предвиждат за новорегистрирани болни да се заплаща на база ефективност на терапията, когато едни и същи лекарства имат едни и същи показания да се плаща този медикамент, който е най-ефективен, допълни докторът.", "date": "2018.10.09", "title": "Шефът на Здравната каса: Разходите за здраве ще се повишават драстично"}
