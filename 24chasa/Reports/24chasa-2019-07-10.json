{"url": "https://www.24chasa.bg/novini/article/7553303", "text": "Проф. Стефан Данаилов подкрепи с подписа си предложените промени в чл. 200 на действащия Закон за културното наследство за вдигане десетократно санкциите, към тези, които безразсъдно и безмилостно посягат на националното богатство на България. „Нашето Отечество е уникална територия в Света със своите природни дадености и още по-богато на наследените от дедите ни недвижими културни ценности. Вълнувам се, когато някой безотговорно и немарливо се отнася към националния ни дълг да съхраним безценните дарове на миналото ни. Би трябвало да поведем национален поход на нетърпимост към рушителите, които като собственици, ползватели, концесионери посягат волно или неволно заличават паметта на народа ни и не пазят недвижимите паметници на културата с национално и световно значение, сътворени от творческия гений на народа ни. Няма цена, която да е недопустима за наказание на тези, които посягат на свидетелствата на националната ни гордост и не се чувстват длъжни да полагат усилия да съхранят сътвореното от дедите ни или недостижимата природа. Затова се присъединих към предложените промени от колегата Вежди Рашидов и бих участвал във всяка инициатива, която ще помогне за прилагане на тези, според мен, справедливи санкции срещу вандалите. Веднъж разрушените недвижими културни ценности безвъзвратно губят своята стойност и дори да бъдат възстановени - копията не стават оригинали!”", "date": "2019.07.10", "title": "Стефан Данаилов подкрепи Рашидов за по-големи глоби срещу вандалите на културни ценности"}
{"url": "https://www.24chasa.bg/novini/article/7553273", "text": "Босненският комбинат Алуминий ще обяви несъстоятелност, след като бе затворен днес, поставяйки под въпрос 10 000 работни места, включително тези на доставчиците и дистрибуторите си, предаде Ройтерс. Комбинатът бе изключен от енергийната мрежа в полунощ заради неплатени задължения. Комбинатът Алуминий в босненския град Мостар е един от най-големите износители в Босна и Херцеговина, в който работят 900 души, предава БТА. Нермин Джиндич, министър на енергетиката, мините и промишлеността в Мюсюлманско-хърватската федерация, която е най-големият акционер в Алуминий с 44 процента от акциите, каза, че компанията ще започне процедура по несъстоятелност. Малки акционери притежават други 44 процента от акциите на предприятието, а останалата част е собственост на хърватското правителство. Комбинатът бе затворен след неуспешен опит да се намери стратегически партньор на компанията, чиито дългове възлизат на близо 380 милиона конвертируеми марки /219 милиона долара/. Джиндич каза пред журналисти, че правителството на Мюсюлманско-хърватската федерация планира да продължи преговорите с потенциалния стратегически партньор Emirates Global Aluminium и да търси нови инвеститори за комбината. Над 70 процента от дълговете на предприятието са към държавната електрическата компания, която през юни спря да го снабдява с електроенергия на преференциални цени, договорени с правителството през декември миналата година. Оттогава комбинатът беше принуден да купува електроенергия при условия, по-неизгодни от дългосрочните договори. Правителството на федерацията отказа да субсидира енергията за комбината, като заяви, че той трябва да си я набавя от свободния пазар. То преговаря с няколко фирми за възможно поемане и преструктуриране на комбината. \"Сега се нуждаем от детайлни анализи, които ще покажат дали е възможно да се преструктурира Алуминий в компания, която ще се самоиздържа и ще бъде способна да работи в пазарни условия\", каза Джиндич. Правителството е поискало от Алуминий да представи доклад за влиянието на неговото затваряне върху регионалната икономика. Представителят на синдиката на Алуминий Ромео Биокшич каза, че работниците ще бъдат пуснати в платен годишен отпуск и ще им бъде изплатена още една месечна заплата, а след това ще им бъдат връчени заповеди за съкращение. Късно снощи полицията разпръсна протест на неколкостотин работници от Алуминий, които блокираха местен път. Затварянето на комбината ще има слабо влияние на световния пазар на алуминий, но ще бъде голям удар за десетки преработвателни предприятия в Босна и Херцеговина и Хърватия, които са свързани с неговото производство. Металургичният сектор е ключов за Босна и Херцеговина и осигурява около половината от нейния износ.", "date": "2019.07.10", "title": "Единственият комбинат за алуминий в Босна и Херцеговина е пред фалит"}
{"url": "https://www.24chasa.bg/novini/article/7553163", "text": "През май 2019 г. българският туризъм преживява първия си спад от много години насам - нощувките са със 7,8% по-малко от същия месец на м.г., заетостта на хотелите е с 2,3 процентни пункта по-ниска, а приходите от нощувки падат с 2,6 на сто в сравнение с година по-рано, показват данните на НСИ, публикувани в сряда. Този спад до голяма степен се дължи на морския туризъм, тъй като приходите на хотелите в трите области, разположени по Черноморието - Бургас, Варна и Добрич, съставляват през този сезон над половината от приходите на всички хотели в България. Само че през май 2018 г. приходите на морските хотели са били 44 млн. лв., а през май 2019 г. падат на 40 млн. лв., т.е. спадът на техните приходи е 10% - по-висок, отколкото общия за страната. Това е първият спад на нощувките и приходите от тях в България от 2009 г. насам. Общият брой на нощувките във всички хотели в страната през май е бил 1,4 млн., т.е. със 7,8% по-малко, отколкото през май м.г.", "date": "2019.07.10", "title": "Първи спад в туризма от 10 години насам - хотелите с по-малко нощувки и приходи през май (Обзор)"}
{"url": "https://www.24chasa.bg/novini/article/7553284", "text": "Лондонското летище Гетуик преустанови временно полетите заради проблем със системата за контрол на въздушния трафик, предаде Ройтерс. Летищните власти работят с компанията Ей Ен Ес, която е доставчик на услугата за контрол на трафика, за да се намери възможно най-бързо решение на проблема, предава БТА. Гетуик е второто най-натоварено летище във Великобритания. Полетите към него са насочвани сега към други летища, съобщава Би Би Си.", "date": "2019.07.10", "title": "Повреда в системата за контрол спря полетите за летище Гетуик в Лондон"}
{"url": "https://www.24chasa.bg/novini/article/7553208", "text": "Правозащитничката и юрист Амал Клуни, съпруга на американския актьор и режисьор Джордж Клуни, обвини днес световните лидери, че не успяват да защитят журналистите и че колективно са игнорирали убийството на саудитския журналист Джамал Кашоги, предаде Асошиейтед прес. Клуни, която е емисар на британското правителство по въпросите за свободата на медиите, говори на конференция, посветена на темата за медийната свобода. Тя каза, че журналистите са под атака, както никога досега, и то не само тези, които отразяват военни конфликти, но и тези, които разкриват престъпления и корупция, предава БТА. \"Голяма част от убийствата на журналисти остават ненаказани\", казва Амал Клуни и допълни, че световните лидери са реагирали с подобие на колективно пренебрежение и игнориране в случая с убийството на Кашоги от агенти, близки до саудитския престолонаследник Мохамед бин Салман. Според данни на ЮНЕСКО 99 медийни служители са убити по света миналата година. Клуни разкритикува и американския президент Доналд Тръмп. Тя каза, че \"страната на Джеймс Мадисън\" - един от американските основоположници и защитник на свободата на пресата - сега има за лидер човек, който хули медиите. На конференцията, провеждаща се в Лондон, говориха и канадският външен министър Кристия Фрийланд и британският външен министър Джереми Хънт. На форума присъстват журналисти, официални представители и активисти от над 100 страни по света. На две руски медии обаче беше забранено да участват. Британското правителство каза, че медиите Спутник и телевизия Ар Ти са изключени от участие заради предполагаемата им активна роля в разпространение на дезинформация. Пълен списък на участниците във форума така й не беше разпространен, но се очаква да присъстват и представители на страни с лоши постижения в областта на свободата на словото, като Турция и Саудитска Арабия.", "date": "2019.07.10", "title": "Амал Клуни обвини световните лидери, че не могат да защитят журналистите"}
{"url": "https://www.24chasa.bg/novini/article/7553228", "text": "Три от издателствата са поправили учебниците си по история за 10-и клас, в които има уроци за комунизма. Това обяви в сряда министърът на образованието Красимир Вълчев. Тези учебници ще бъдат одобрени от образователното министерство и ще могат да се ползват от училищата. Две от издателствата обаче все още не са нанесли корекции и при тях ще има нужда от редакции, за да получат одобрението на министерството. Поправката на проектите за новите учебници за 10-и клас се наложи след обществено недоволство, че периодът на комунизма е представен меко и създава впечатление, че диктаторът Тодор Живков е полагал грижи за народа. Реакцията накара Красимир Вълчев да поиска нова редакция, въпреки че учебниците бяха минали предварително одобрение от експертите на образователното министерство. “Образованието не е само предоставяне на знания, но и възпитание и създаване на отношения и нагласи към света. Духът на програмата по история за периода 1944-1989 г. е такъв, че тя трябва да създаде отношение към базовите характеристики на режима, който е бил тогава”, коментира в сряда образователният министър Вълчев. “Ангажирали сме учени от БАН, които не са участвали в процедурата досега, да направят допълнителна дискусия и да намерят най-добрите текстове”, добави той. Учебниците трябва да бъдат готови до началото на следващата учебна година.", "date": "2019.07.10", "title": "Учебниците за комунизма вече поправени (Обзор)"}
{"url": "https://www.24chasa.bg/novini/article/7553324", "text": "Шестима пострадали от челния сблъсък край Арбанаси са приети в спешното отделение на Великотърновската болница, уточниха от пресцентъра на здравното заведение. Ранените все още се преглеждат и обработват. Двама от тях са пътували в лекия автомобил, другите четирима са били в специализиран бус, който превозва хората, които са на хемодиализа - от тях само двама са били болни, а други двама са придружители.", "date": "2019.07.10", "title": "Шестима ранени при челния сблъсък на кола с линейка край Арбанаси"}
{"url": "https://www.24chasa.bg/novini/article/7553162", "text": "Основните политически групи в Европейския парламент попречиха днес на крайната десница да получи влиятелни позиции, лишавайки я от председателските постове на парламентарните комисии, върху които тя имаше претенции, предаде Франс прес. Групата Идентичност и демокрация, в която попадат депутати от френския Национален сбор и италианската Лига, искаше председателския пост на комисията по земеделие и на тази по юридическите въпроси. Но Европейската народна партия, социалдемократите, либералите от Обнови Европа и Зелените обособиха \"санитарен кордон\", за да попречат на кандидатите на Идентичност и демокрация. Французойката Максет Пирбакас от Национален сбор не успя да получи нужните гласове, за да оглави земеделската комисия. С голямо мнозинство бе избран германецът Норберт Линс от ЕНП. По същия начин французинът Жил Льобрьотон от Национален сбор не получи председателския пост на комисията по юридически въпроси, на който бе избрана британката Луси Нетсинга, член на Обнови Европа. Льобрьотон се оплака, че е имало отказ от демократичните принципи и че петата по големина група в ЕП е трябвало да получи редица отговорни постове в съответствие с електоралната й тежест. Според основните политически групи в ЕП крайната десница няма право да иска постове в една институция, която не уважавала, предаде БТА. Парламентарните комисии играят ключова роля в работата на ЕП. Те са по-специално на първа линия в преговорите по законодателните текстове, водени с ЕК и страните членки, преди пленарните вотове.", "date": "2019.07.10", "title": "Крайната десница не успя да спечели председателски постове в комисии в ЕП, за които претендираше"}
{"url": "https://www.24chasa.bg/novini/article/7553172", "text": "Крайният срок за подаване на оферти от кандидатите в поредната, десета сесия на Националния иновационен фонд е 9 август. Това съобщи изпълнителният директор на агенцията за малки и средни предприятия Бойко Таков пред участниците в заключителната среща от тазгодишната информационна кампания в столицата. Кандидатите ще имат възможност да задават писмено въпроси до 6 август. Десетата сесия на фонда е с ресурс от 4,5 млн. лв., като максималното безвъзмездно финансиране на проект е 500 хил. лв. Финансират се до 80% от допустимите разходи на проект, като сроковете за изпълнение на всеки са максимум 18 месеца, обясниха от агенцията. Тази година са направени редица промени в правилата, като например кандидатите, отстранени още на първия етап, се уведомяват веднага, вместо да се чака краят на сесията. Освен това оценителите на проектите, които са външни на агенцията лица, са повече на брой, обясни Таков. В досегашните си девет сесии фондът е финансирал десетки проекти за създаване на иновативни продукти и услуги на стойност 49 млн. лв. Миналата година кандидатите бяха над 150. Спечелилите фирми могат да разчитат на финансиране за недостигащите им средства от микрофинансиращата институция “Джобс” - едно от петте дружества на Българската банка за развитие, обясни Детелин Цветанов, шеф на “Кредити и лизинг” в “Джобс”. Те могат да ползват тези кредити и за оборотни средства, и за купуване на активи, като обикновено срокът за погасяването им е 10 г. ", "date": "2019.07.10", "title": "Чакат оферти за  4,5 млн. лв. от  иновационния фонд до 9 август"}
{"url": "https://www.24chasa.bg/novini/article/7553171", "text": "Българският еврокомисар за цифровата икономика и общество Мария Габриел откри в Брюксел втората кръгла маса на високо равнище, посветена на развитието на електронното здравеопазване и технологиите. Във форума участваха представители на Европейската комисия, на фармацевтичната, биотехнологичната и медицинска индустрии, експерти, представители на академичните среди и неправителствени организации, съобщиха от пресцентъра на Европейската комисия. Мария Габриел направи преглед на свършеното до момента в тази област и очерта основните предизвикателства, които остават за решаване. Тя привлече вниманието върху три теми: приложението на препоръката към държавите членки за създаване на европейски формат за обмен на цифрови здравни досиета, създаване на общо пространство от здравни данни и финансовата подкрепа за тези реформи. „Обменът на здравна информация през граница е изключително важен, защото касае всеки един от нас, когато е в чужбина. За медиците ще е много по-лесно да лекуват, ако имат информация за здравните проблеми на пациента. Това е основната цел на обмена на здравни досиета през граница. Изграждането на такава трансгранична система е възможно, ако гражданите са в центъра на тези усилия. Те трябва да се чувстват сигурни, за да имат доверие. Ключово е да разполагат с контрола върху техните здравни данни - т.е. трябва да са убедени, че никой без тяхно разрешение не може да ползва информация“, наблегна българският еврокомисар. Тя поясни, че здравните данни обхващат също и резултатите от лабораторните тестове, епикризи, медицински изследвания и електронни рецепти. Специален фокус Мария Габриел постави и на необходимостта от координиране на усилията между държавите членки, за да може да бъде създадено общоевропейско пространство от здравни данни. Целта да се изградят сигурни връзки между системите от здравни данни в целия Европейски съюз. Това включва не само осигуряване на защита на данните, но и тяхната киберсигурност. „Също така са необходими ясни и ефективни механизми за контрол от страна на гражданите. Обменът на информация би позволил не само повишаване на качеството на здравната услуга, но и намаляване на разходите, развитие на персонализираната медицина и борбата с тежките заболявания. Доверието на хората ще е най-важният фактор за реализирането на тези идеи“, отбеляза комисарят. В програмите „Цифрова Европа“, „Хоризонт Европа“ и по Механизма за свързване на Европа в следващата МФР са заложени солидни финансови средства за развитие на изкуствения интелект, суперкомпютрите, научните изследвания и медицината. Това са все области, които имат пряка връзка с развитието на електронното здравеопазване. Мария Габриел даде пример с отворената вчера покана за кандидатстване, която ще подкрепи проекти за развитието на анализите на здравните образи за диагностицирането на рак въз основа на изкуствения интелект. Тази покана ще помогне за тестване и разработване на аналитични инструменти, фокусирани върху превенцията, прогнозирането и лечението на най-честите форми на рак, като същевременно ще предостави решения за безопасното споделяне на здравни образи в Европа.", "date": "2019.07.10", "title": "Мария Габриел: Гражданите трябва да могат да контролират своите здравни досиета"}
{"url": "https://www.24chasa.bg/novini/article/7553185", "text": "Кметът на Панагюрище Никола Белишки заяви, че вчерашният арест на сина му е предизборна атака срещу него. 19-годишният Иван Белишки беше задържан за 24 часа в София заради разследване за търговия с антики, предаде Прокуратурата се е самосезирала по информация на онлайн издание. На три адреса в София, Панагюрище и Перник, са извършени претърсвания. При обиска в Панагюрище са открити стари оръжия, които се ползват при възстановките по време на честванията на Априлското въстание. Никола Белишки е категоричен, че сигналът е поръчков и е провокиран от заявката му за нов кметски мандат: \"Нямам никакво друго обяснение на факта, че една онлайн-медия се опитва да създава и манипулира обществени нагласи по отношение на мен. Най-вече ме притеснява факта за това как часове преди да приключи самия обиск, тази медия излиза с информация какви са тези намерени вещи. Това или е режисирано мероприятие, или е теч на информация. Аз лично така приемам тази цялата ситуация, в която някой се опитва да ме въвлича. Да, синът ми е пълнолетен, има компетентни институции. Те ще кажат каква е истината. Аз дотогава няма да си позволя пред нито една друга медия да коментирам това\".", "date": "2019.07.10", "title": "Арестували сина на кмета на Панагюрище. Той: Предизборна атака срещу мен"}
{"url": "https://www.24chasa.bg/novini/article/7553189", "text": "Изчезналата миналата седмица на остров Крит американска изследователка вероятно е починала в резултат на извършено престъпление, предаде Асошиейтед прес, като се позова на гръцки следовател. Тя е била на острова за участие в научна конференция. Гръцката полиция съобщи за намерено тяло в пещера близо до пристанището, предаде БТА. Андонис Пападоманолакис заяви за АП, че все още се чака окончателно потвърждение на самоличността на тялото, намерено в понеделник, но допълни, че то най-вероятно е на Сюзън Ийтън. Единственото, което можем да кажем, е, че смъртта е настъпила в резултат на престъпление, посочи следователят.", "date": "2019.07.10", "title": "Следовател: Американката, изчезнала на остров Крит, е била убита"}
{"url": "https://www.24chasa.bg/novini/article/7553190", "text": "Индийските железници откриха оригинален начин да пропъдят слоновете от железопътните релси, предаде Франс прес. Когато слон доближи железопътна релса, по високоговорители се чува жужене на пчели. То го заставя да се отдалечи, защото животното се страхува, че може да бъде ужилено. Близо 70 слона са намерили смъртта си, след като били блъснати от влакове от 2013 г. до юни 2019 г., най-вече в щата Асам в Североизточна Индия и в щата Западна Бенгалия в северната част на страната, предава БТА. В рамките на инициативата \"Пчела\" 50 високоговорители, по които се чува жужене на пчели, бяха инсталирани край железопътни релси в гори в щата Асам, където се срещат близо 6000 екземпляра от вида, т.е. 20 на сто от популацията слонове в страната. Жуженето се пуска по високоговорителите, когато влак доближи района, където те са инсталирани. То се чува на разстояние 600 метра. ", "date": "2019.07.10", "title": "В Индия гонят слоновете от жп релсите с жужене на пчели"}
{"url": "https://www.24chasa.bg/novini/article/7553184", "text": "Данък “богатство” да се начислява върху допълнителни жилища, скъпи автомобили, вили, яхти. Това е едно от предложенията на КНСБ за промени в данъчната политика през 2020 г., представени в четвъртък. На 15 юли те ще се обсъдят и с финансовия министър Владислав Горанов. Според синдиката от данъка в бюджета ще влизат още 300 млн. лв. КНСБ иска и необлагаем минимален първоначален доход от 24 000 лв. годишно за млади семейства. Прeдлага се и на работещи родители до 35 г. с осигурителен стаж поне 7 г. и поне едно дете до 20 месеца след брака да се връщат 40% от данък общ доход на единия родител. При второ дете - още 35%, а при трето останалите 25%. Младите работещи семейства да ползват и безлихвен кредит за жилище при условие, че живеят и работят в страната поне 15 г. Сред предложенията е да не се облага минималната заплата, а данъкът за доходите над нея да е 10%. КНСБ иска и поетапно увеличаване на максималния осигурителен доход до 10 минимални работни заплати. Така ще се вдигне и таванът на пенсиите, който е 40% от максималния осигурителен доход. КНСБ настоява минималната заплата догодина да е 640 лв., средно доходите в бюджетната сфера да се вдигнат с 15%. 20% да е увеличението за учителите, полицаите и служителите в МВР, за администрациите и социалните работници. Общо синдикатите искат 1,27 млрд. лв. повече за заплати през следващата година. Предлагат обезщетението за отглеждане на дете да стане 415 лв. на месец догодина. Предложенията на КНСБ за промени в данъчната система обаче трудно ще намерят подкрепа в правителството; “Действащата данъчна система е постигнала баланс и събираемостта е добра. Опити да се преструктурира няма да имат положителен ефект за фиска. През данъците никой не си е оправил икономиката и не е постигнал справедливост в обществото”. Това заяви финансовият министър на последното заседание на Тристранния съвет по повод дискусиите за въвеждане на диференцирани ставки по ДДС. Преди дни премиерът Бойко Борисов също напомни, че няма да се променят данъците до края на мандата на кабинета. “Ако някой иска да променя данъчната система, да го запише в платформата си, да спечели изборите и да го направи, за да не лъже избирателите си”, заяви председателят на УС на АИКБ Васил Велев. ", "date": "2019.07.10", "title": "КНСБ иска данък “богатство”. Горанов: Ново облагане не води до справедливост (Обзор)"}
{"url": "https://www.24chasa.bg/novini/article/7553225", "text": "Червени линии за политиките, които левицата в Европа смята, че трябва да се следват пред следващите 5 г., постави президентът на ПЕС Сергей Станишев пред кандидатката за председател на Еврокомисията Урсула фон дер Лайен. Тя бе изслушана от групата на социалистите и демократите в ЕП в Брюксел по-рано днес. „В тази кампания социалистите водиха битка за фундаментална промяна в европейските политики и Франс Тимерманс беше лицето й. Резултатът от преговорите в Европейския съвет далеч не ни удовлетворява. На този етап обаче за нас е важно да обърнем дебата от обикновени пазарлъци за постове към сериозен разговор за политиките, които ЕС ще следва през следващите 5 години\", написа във фейсбук Станишев след заседанието. \"През изминалите няколко дни имахме редица подготвителни и координационни срещи на нашата парламентарна група и ПЕС, за да очертаем основните приоритети и червени линии, които бихме искали да видим в програмата на новия председател на ЕК, и от които зависи нашата подкрепа. На днешното изслушване поставихме множество конкретни теми, по които очакваме конкретни ангажименти от Урсула фон дер Лайен. На първо място е Социалният стълб – издигането на социалните права наравно с фискалните правила, които в момента връзват ръцете на националните правителства в социалната сфера и публичните инвестиции. Превръщането на Социалния стълб в задължителен план за действие би представлявал голямата промяна, за която хората ясно гласуваха на тези избори. Поисках също ясна позиция за лансирането на цялостен Младежки план, който да включва Младежката гаранция, Детската гаранция, културен чек и разширена програма „Еразъм“, с адекватен бюджет, защото за нас инвестицията в хората, особено младите, е най-добрата. Поставих въпроса и за върховенството на закона. Още преди началото на кампанията, като първи заместник-председател на Комисията, Тимерманс водеше борба за отстояването на върховенството на закона и беше „наказан“ за това от Унгария и Полша. Сега кандидатът на десните фон дер Лайен разчита на подкрепата на тези правителства и техните евродепутати в Парламента. Очакваме гаранции, че върховенството на закона в ЕС и тя лично няма да станат заложник на тази сделка. За съжаление, днес не чухме адекватен отговор на поставените въпроси, нито конкретен ангажимент към социалистите“- отбеляза още Станишев. Ръководителят на българската делегация на евродепутатите от БСП Петър Витанов пък попита Урсула фон дер Лайден какви конкретни мерки възнамерява тя да предприеме за избягване на разделението по оста Запад - Изток, по отношение на въпроси като миграция, права на работниците, доходи. В допълнение, той попита и какви са вижданията й за европейската перспектива на Западните Балкани. В отговор фон дер Лайден наблегна на единството като водещ принцип при прилагането на европейските политики и подходи, особено по ключови за европейските граждани теми. Тя отбеляза, че вратите пред нови страни членки трябва да останат отворени, при спазване на задължителните критерии. И постави акцент основно върху три аспекта от своята бъдеща програма. На първо място подчерта борбата с климатичните промени и мерките, които би следвало да бъдат реализирани в европейски мащаб - намаляване на емисиите на въглероден диоксид с 50% до 2030 година и нулеви нетни въглероден емисии до 2050 г. (т.нар. климатична неутралност). На следващо място, кандидатът за председател на ЕК обърна внимание на стремежа към укрепване на социалните права - най вече в подкрепа на баланса професионален - личен живот и увеличаване на възможностите на програма Еразъм. Не на последно място тя отбеляза и необходимостта от засилване на ролята на ЕС в световен план. Следващия вторник, 16 юли, кандидатът за председател на ЕК ще представи официално платформата си в рамките на пленарното заседание на ЕП в Страсбург.", "date": "2019.07.10", "title": "Станишев постави червени линии пред бъдещата шефка на Еврокомисията"}
{"url": "https://www.24chasa.bg/novini/article/7553226", "text": "Катастрофиралата линейка е превозвала 3-ма пациенти на хемодиализа от центъра в областната болница във Велико Търново към Горна Оряховица, когато е станал сблъсъкът край Арбанаси. Състоянието на пострадалите все още се уточнява. Движението в района на произшествието остава затворено.                                                                                                                                                                                                                                                                                                                       ", "date": "2019.07.10", "title": "Пациенти на диализа били в блъснатата линейка край Арбанаси"}
{"url": "https://www.24chasa.bg/novini/article/7553071", "text": "Санкциите срещу Иран скоро ще бъдат засилени значително, заяви президентът на САЩ Доналд Тръмп, цитиран от Франс прес и Ройтерс. \"Иран отдавна обогатява уран тайно, в пълно нарушение на ужасната сделка за 150 милиарда долара, сключена от (бившия държавен секретар) Джон Кери и администрацията на (предишния президент Барак) Обама\", заяви Тръмп в Туитър. \"Санкциите скоро ще бъдат засилени значително\", добави той, цитиран от БТА. Президентът на САЩ напомни, че срокът на подписаното през 2015 г. ядрено споразумение, от което Вашингтон се изтегли миналата година, ще изтече след няколко години.", "date": "2019.07.10", "title": "Тръмп: Иран отдавна обогатява уран тайно, санкциите скоро ще бъдат засилени"}
{"url": "https://www.24chasa.bg/novini/article/7553070", "text": "Мога да кажа, че преговорите бяха по-лесни на военно-политическо ниво, защото договорената цена беше силно подкрепяна не само от българското правителство, но и от американската администрация. Да влезем в цената беше най-големият проблем. За САЩ това не е търговска сделка, това е политическа сделка, която отвежда отношенията ни на друго ниво. Този договор е следващата стъпва в задълбочаване на отношенията ни. Това заяви за   заместник-министърът на отбраната Атанас Запрянов. Правителството гласува проекта на договор със САЩ за новите изтребители F-16. Договорът е за 8 самолета на стойност 1 милиард и 256 милиона долара.  Вземаме самолети с пълни способности за многоцелеви самолети. 6 едноместни и 2 двуместни самолета, с пълно авиационно оборудване, което позволява да се действа както в ситуация въздух - въздух, така и да поразява цели въздух - земя. Пълен комплект оборудване за критериите на НАТО, пълен набор от тренажори както за летателен, така и за инженерен състав на ВВС. Пълен комплект от спомагателни пособия за обучение на пилотите и авиационни ракети за среден и близък въздушен бой въздух - въздух и припас за въздух - земя, обясни още той. Всичко, което е свързано с обучението на пилотите, е планирано и осигурено финансово, допълни Запрянов. За времето на жизнения цикъл получаваме възможност да поддържаме самолетите в България, като и 3 години гаранция за тези машини. Получаваме и индустриален пакет, което позволява да обучаваме пилоти в бъдещето военно училище в Долна Митрополия. Да, има и компромиси. Намален е броят на ракетите от 24 на 12, но това не е огромно намаляване. Имахме желание да увеличим броя на двигателите, но трябваше да се откажем, защото това увеличаваше цената, заяви Запрянов. Трябва да платим цялата сума. Проблемът е, че България е единствената страна членка на НАТО, която не е имала нито един договор със САЩ по FMS и не можем да ползваме преференция за разсрочване, защото нямаме кредитна история, обясни зам.-министърът. Зам.-министър Запрянов коментира и започналата проверка в служба \"Военна информация\", след като преди дни стана ясно, че настоящият и бившият й началник са обвинени за престъпление по служба заради издаване на разрешения за достъп до секретна информация в нарушение на закона. Мога да кажа, че изключвам злонамерено допускане на такова нарушение. Нека да изчакаме проверката, но изключвам тези действия да са довели до изтичане на класифицирана информация, обясни зам.-министърът.", "date": "2019.07.10", "title": "Атанас Запрянов: Не можем да платим разсрочено F-16, защото нямаме кредитна история"}
{"url": "https://www.24chasa.bg/novini/article/7553079", "text": "Италианският вицепремиер и вътрешен министър Матео Салвини заяви, че никога не е получавал пари от Русия. Подобно нещо се твърди в няколко публикации, предадоха Франс прес и ДПА. Информационният сайт Бъзфийд (BuzzFeed) съобщи, че има доказателства за среща, на която помощникът на Салвини Джанлука Савоини обсъжда с руснаци нелегално финансиране за неговата партия \"Лига\". \"Завеждал съм дела в миналото, ще го направя и днес, утре и вдругиден: никога не съм вземал една рубла, евро, долар или литър водка като финансиране от Русия\", отговори Салвини, цитиран от БТА. Според Бъзфийд сделката е била обсъждана в московски хотел на 18 октомври, по време на посещение на самия Салвини в руската столица. Сайтът твърди, че тя се е базирала на тайното предаване на 4-процентен дял от продажби на гориво от руска енергийна компания на италианската ЕНИ. Партията на Салвини се е облагодетелствала с десетки милиони долари. Сайтът твърди, че има запис на срещата, но не може да идентифицира други участници или да провери дали обсъжданото е било изпълнено. Опозиционната Демократическа партия веднага призова Салвини да изясни въпроса пред депутатите. През февруари италианският седмичник \"Еспресо\" отправи подобни обвинения, също отхвърлени от Салвини. Те се отнасяха до среща между Салвини и руснаци на 18 октомври миналата година, припомня ДПА. Салвини е известен с това, че харесва руския президент Владимир Путин, но той винаги е отричал нелегални споразумения с Москва. Италианският вътрешен министър заяви, че по време на посещението си в Русия през октомври \"се е чувствал у дома\", подчертавайки, че \"в някои европейски страни не се чувствам така\".", "date": "2019.07.10", "title": "Салвини: Никога не съм вземал 1 рубла, евро, долар или литър водка от Русия"}
{"url": "https://www.24chasa.bg/novini/article/7553112", "text": "Катастрофа затвори временно пътя В. Търново - Г. Оряховица през с. Арбанаси, съобщи полицията. Сигнал за проишествието е получен в 18,17 ч. По първоначална информация са се ударили челно лек автомобил и линейка. Четирима, пътували в линейката, са откарани в Спешна помощ. Екипи на полицията пренасочват автомобилите през с. Шереметя.", "date": "2019.07.10", "title": "Челна катастрофа с линейка затвори пътя Велико Търново - Горна Оряховица"}
{"url": "https://www.24chasa.bg/novini/article/7553113", "text": "Младият актьор Камерън Бойс е починал от епилептичен припадък, съобщи в. \"Мирър\".  Говорител на семейството му каза, че \"трагичната му смърт се дължи на припадък, който е резултат от заболяване, а това заболяване е епилепсия\". Аутопсията на тялото е направена в понеделник, но официалният доклад още не е обявен, предава БТА. Камерън Бойс дебютира в киното едва на 9 години. Има над 20 роли в пълнометражни филми, сред които е \"Дърти хлапета\" с Адам Сандлър. Снимал се е и в сериали на \"Дисни\". ", "date": "2019.07.10", "title": "Камерън Бойс починал от епилептичен припадък"}
{"url": "https://www.24chasa.bg/novini/article/7553131", "text": "Диви животни от семейство котки, примати, костенурки, птици, влечуги дори акули - хиляди животни бяха конфискувани по време на зрелищна операция срещу незаконния трафик на диви животни и диви растителни видове, при която бяха арестувани по целия свят близо 600 души, предаде Франс прес, като се позова на съобщение на Интерпол. По време на операцията, координирана през юни от Интерпол и Световната митническа организация в 109 страни, полицията е арестувала 582 души и е конфискувала 440 слонски бивни, както и над половин тон предмети от слонова кост, 2550 кубика дърва и 2600 растения, предаде БТА. Арестите и конфискациите са били задействани от международен екип от разследващи и митнически агенти от представителството на Интерпол в Сингапур. Други арести могат да последват в идните седмици и месеци, предупреждава Интерпол. Като цяло в операцията са конфискувани 23 примата, 30 диви животни, над 4300 птици, близо 10 000 морски обитатели, сред които корали, водни кончета, делфини и акули, близо 10 000 костенурки и около 1500 други влечуги. Конфискувани са били и половин тон люспи от панголини, на които китайската традиционната медицина приписва много свойства. При операцията са разбити и няколко незаконни мрежи за търговия онлайн, като са арестувани 21 души в Испания и са конфискувани 1850 птици в Италия. Това е третата подобна мащабна операция, извършена от Интерпол след тези в предишните две години.", "date": "2019.07.10", "title": "Конфискуваха хиляди диви животни при мащабна операция срещу незаконния трафик"}
{"url": "https://www.24chasa.bg/novini/article/7553137", "text": "Правната комисия към парламента одобри на първо четене поправката в Изборния кодекс, която предвижда отпадане на машинното гласуване за предстоящите местни избори. То ще се използва само за гласуване на европейски и президентски избори. Против промените в Изборния кодекс категорично беше омбудсманът Мая Манолова. \"Властта гласува да няма машини на предстоящите местни избори и на парламентарните избори. Като омбудсман аз нямам повече законови правомощия, с които да се противопоставя на тази подигравка към българския гражданин, но съм сигурна, че няма да остане без последствия това действие. Ще търся други начини да се боря за честния вот\", заяви Мая Манолова по  . Близо 30% от избирателите в секциите с машини гласуваха машинно, въпреки това, че ЦИК и държавната администрация направиха всичко възможно да саботират това. Доверието в този начин на изразяване на вота е много голямо - машините не могат купени, да бъдат повлияни, категорична е Манолова. По цял свят машинното и електронното гласуване са по-евтини, само в България не, защото ние всеки път купуваме, допълни омбудсманът. \"Аргументите, свързани със сложността на предстоящия вот, всъщност са в полза на машините. Колкото е по-сложно е, толкова по-добре е да използваш калкулатор, някаква машина. Машините се явиха свидетел на кражбата на вот от страна на изборната администрация. От 3000 секции с машини, в 1200 има неотчетени, откраднати гласове - за кандидати или за партия\", каза още омбудсманът. Това действие - да се откажем от машините, е от дигиталния век ние да се върнем в каменната епоха. Това е спор за честността на вота. Подигравките с гражданите преди изборите обикновено се наказват, коментира в заключение Манолова.", "date": "2019.07.10", "title": "Манолова: С отпадането на машинния вот се връщаме в каменната епоха"}
{"url": "https://www.24chasa.bg/novini/article/7553155", "text": "Страните членки на ЕС обсъдиха днес възможни действия срещу Турция в отговор на сондажните дейности на Анкара край бреговете на Кипър, смятани от блока за незаконни, съобщава ДПА. Членката на ЕС Република Кипър призова блока да предприеме действия срещу Турция, която неотдавна изпрати два сондажни кораба в район, който според Никозия е част от нейната изключителна икономическа зона и е богат на газови залежи. Турция твърди, че действията й в Източното Средиземноморие са законни от гледна точка на международното право. Турският външен министър Мевлют Чавушоглу подчерта отново днес, че кипърските турци са дали лиценз на турската държава за проучвания за природен газ, предаде БТА. Представители на 28-те членки на ЕС обсъдиха днес списък от възможни мерки, заявиха европейски дипломати, цитирани от ДПА. Тези мерки включват замразяване на някои дипломатически канали с Анкара, орязване на еврофондове или санкции за отделни лица или отделни сектори на икономиката. Външните министри на ЕС може да се върнат към този въпрос на срещата си в понеделник, заяви източник от ЕС, пожелал да остане анонимен, съобщава ДПА. \"Няма да помогне, ако ЕС направи стъпка против нас. Ще предизвика обратна реакция\", заяви Чавушоглу пред репортери в Анкара. По думите му Турция има суверенно право да извършва сондажи. Турският външен министър заяви, че Анкара е отворена за решение чрез диалог и \"конструктивен подход\" и предложи създаване на международна комисия за разрешаване на спора за разпределението на кипърските енергийни запаси. Турция също така смята, че ЕС е пристрастен в спора. \"Ясно е, че ЕС не може да играе ролята на безпристрастен посредник в разрешаването на кипърския въпрос\", заяви по-рано днес Мевлют Чавушоглу и обвини блока, че фаворизира кипърските гърци. Брюксел отдавна призовава Анкара да спре сондажните работи край кипърските брегове. В понеделник върховният представител на ЕС по въпросите на външната политика и сигурността Федерика Могерини каза, че турските сондажи ще имат \"сериозни негативни последици\" за отношенията Турция-ЕС, но не навлезе в повече подробности, припомня ДПА. Турският кораб \"Фатих\" вече започна сондажи край западните брегове на Кипър. Втори кораб - \"Явуз\", пристигна край полуостров Карпасия и се очаква да започне скоро проучвания, обяви турското външно министерство. Според Анкара кипърските турци трябва да участват във вземането на решения как да се разпределят приходите от въглеводородните залежи. Експерти смятат, че край бреговете на Кипър има залежи от около 227 млрд. куб. м. природен газ. Вчера Държавният департамент на САЩ призова Анкара да спре проучванията, като ги нарече \"провокативна стъпка, която увеличава напрежението в региона\". Израел и Египет също изразиха безпокойство от турските действия, допълва Ройтерс. \"Израел следи със сериозна загриженост неотдавнашните стъпки, предприети от Турция във водите край североизточния кипърски бряг\", заяви говорителят на израелското външно министерство Емануел Нахшон и изрази пълна подкрепа за Кипър в упражняването на суверенните му права, информира Ройтерс. Вчера египетското външно министерство заяви, че турските планове за сондажи \"представляват продължение на едностранните действия, които служат за увеличаване на напрежението в региона на Източното Средиземноморие\". Израел и Египет са сред източносредиземноморските държави, които се договориха тази година да създадат форум за създаване на регионален газов пазар и за намаляване на инфраструктурните разходи, припомня Ройтерс. Кипърският правителствен говорител Продромос Продрому заяви пред гръцката държавна телевизия: \"Република Кипър със сигурност няма да се откаже от суверенните си права и нашето правителство пуска в действие законовите и дипломатически средства, с които разполага\". Островът е разделен от 1974 г. на международно признатата Република Кипър на юг и т. нар. Севернокипърска турска република на север, призната единствено от Турция. Република Кипър, която не е призната от Турция, стана член на ЕС през 2004 г., припомня ДПА.", "date": "2019.07.10", "title": "ЕС обмисля санкции за Турция заради спора около сондажите за газ край Кипър"}
{"url": "https://www.24chasa.bg/novini/article/7553153", "text": "„Моята позиция е ясна отдавна, от самото начало на този процес - правителството е длъжно да осигури оперативните способности и техническата поддръжка на този самолет така, както те бяха разработени от Министерството на отбраната, приети от Министерски съвет и утвърдени от Народното събрание“. Това заяви президентът Румен Радев днес в отговор на журналистически въпрос за одобрения от правителството доклад за покупка на изтребители F-16 за българските Военновъздушни сили, съобщиха от прессекретариата на президентството. Държавният глава посочи, че към момента има чувствително разминаване с първоначално заложените от страната ни параметри и способности. Налице е тотална доминация на политическите мотиви над оперативните способности, а условията за техническа поддръжка на този самолет, които се отлагат във времето и ще се оскъпяват значително, могат да обезсмислят проекта. Запитан дали обявената цена от 1.256 млрд. долара е голяма или малка за покупката на 8 изтребителя, президентът коментира, че това зависи от включеното в тази цена. „Ако вътре има всичко необходимо така, както е разработено и изпратено от нас в искането за предоставяне на оферта и така, както беше публикувано от американското правителство с всички пакети и пълни способности - цената е приемлива, но ако ги няма тези неща – проектът губи смисъл“, заяви държавният глава. Демокрацията и възможността всеки гражданин да изрази свободно своя вот, без да бъде манипулиран, нямат цена, подчерта още Румен Радев в отговор на въпрос за намерението на управляващото мнозинство да отмени предвидената в изборното законодателство възможност за машинно гласуване. „Не машините са виновни, а ниската ефективност на администрацията и по отношение на подготовка и цена на обществената поръчка, и по отношение на организацията за използване на машините“, посочи президентът. Държавният глава определи като крайно нелепо непрекъснато да се изтъкват като пример други европейски държави и особено Холандия, в които няма машинно гласуване. „Когато нашата изборна администрация и власти постигнат такъв нисък процент на недействителни бюлетини и осигурят условия да няма манипулация на изборите, както е в тези държави, аз съм съгласен да премахнем машинното гласуване“, заяви президентът. По думите му отмяната на машинното гласуване е удар и по нашите сънародници зад граница, които все повече очакват да бъде чут техният глас, а с този отказ всъщност се отдалечава към хоризонта електронното дистанционно гласуване. Румен Радев осъди наложилата се практика няколко месеца преди всеки избор да се прави ремонт на изборното законодателство, което „затвърждава убеждението, че това се прави с някаква цел“.", "date": "2019.07.10", "title": "Радев: Проектът за нов изтребител губи смисъл, ако самолетът е лишен от способности"}
{"url": "https://www.24chasa.bg/novini/article/7553160", "text": "Украинската пропрезидентска партия \"Слуга на народа\" се подкрепя от половината избиратели в навечерието на изборите за Върховна рада (парламент), сочи проучване на общественото мнение на социологическата група \"Рейтинг\", чиито резултати бяха представени днес, предаде ТАСС. Сред тези, които са решили за кого ще гласуват и ще се явят пред урните, 50 процента отдават предпочитание на \"Слуга на народа\" - партията на новия президент Володимир Зеленски. \"Опозиционна платформа - За живот\" на Виктор Медведчук, Юрий Бойко и Вадим Рабинович се подкрепя от 12 процента от избирателите, партия \"Глас\" на Святослав Вакарчук - от 8 процента, а \"Европейска солидарност\" на бившия президент Петро Порошенко - от 7 процента, предаде БТА. Сред тези, които според анкетата ще преодолеят 5-процентната бариера за влизане в Радата, е и \"Отечество\" на Юлия Тимошенко с резултат от 6 процента, предаде БТА. Останалите политически сили нямат шансове да я прескочат. Допитването е проведено от 12 до 23 юни сред 2400 жители на Украйна. Предсрочните парламентарни избори ще се състоят на 21 юли.", "date": "2019.07.10", "title": "Анкета: Партията на Зеленски ще събере 50% от гласовете на парламентарните \nизбори в Украйна"}
{"url": "https://www.24chasa.bg/novini/article/7553249", "text": "Шестима души загинаха и най-малко десет бяха ранени днес при верижна катастрофа в западния турски окръг Маниса, съобщи турската телевизия СиЕнЕн-Тюрк. При инцидента са се ударили пътнически автобус, микробус и камионетка. Катастрофата в станала в град Салихли, предава БТА. На мястото на инцидента са изпратени много линейки.", "date": "2019.07.10", "title": "Верижна катастрофа в турския окръг Маниса взе 6 жертви, най-малко 10 ранени (Видео)"}
{"url": "https://www.24chasa.bg/novini/article/7553270", "text": "Урсула фон дер Лайен, предложена за следващ председател на Европейската комисия, премина тази вечер през трудно изслушване в групата на Зелените в Европейския парламент. Тя получи множество язвителни въпроси - от опазването на околната среда, заплащането на труда, условията за земеделие, до търговията с оръжие. Тя предложи група от учени да подава на институциите на ЕС доказани данни за състоянието на природата. По нейните думи е необходимо ЕС да има единна политика за продажбата на оръжие. Лайен се обяви за възобновяването на европейската спасителна операция за мигранти в Средиземно море \"София\", предава БТА. Според нея е необходимо работещите в ЕС със законен договор да получават възнаграждение, достатъчно поне за да живеят. Тя заяви, че е невъзможно въвеждането на минимална заплата в ЕС и не се обвърза с обещание за намаляване на отровите, използвани в земеделието. Лайен подкрепи възможността Великобритания да получи допълнителна отсрочка за решението си дали напуска ЕС и при какви условия. На много от поставените от Зелените въпроси тя не даде ясен и еднозначен отговор, и получи много нападки от евродепутатите. По-рано днес парламентарните групи на социалистите и \"Обнови Европа\" съобщиха, че нямат единодушно решение дали да подкрепят Лайен. След вчерашното изслушване в групата \"Европейски консерватори и реформатори\" бе разпространено становище, че не всички виждания на Лайен се възприемат. Утре предложената за следващ председател на ЕК ще бъде изслушана от групата \"Европейска обединена левица\".", "date": "2019.07.10", "title": "Множество язвителни въпроси към Урсула фон дер Лайен на изслушването й в групата на Зелените"}
{"url": "https://www.24chasa.bg/novini/article/7553062", "text": "Кандидатката за председател на Европейската комисия Урсула фон дер Лайен се обяви за минимална надница във всяка страна членка на ЕС, предаде  . В съвместно изявление с председателя на Европейския парламент Давид Сасоли след среща с конференцията на председателите на политическите групи, тя заяви: \"Хората имат своите опасения и надежди и това, което Европа може да им даде, е отговорът. Тя може да даде работа, перспективи, стабилност и сигурност. Аз съм убедена, че Европа може да направи това. Във всяка страна човек трябва да може да си изкарва прехраната с работа и това важи за всеки, който е нает на пълно работно време. Затова ще се боря за минимална надница във всяка страна членка\". Урсула фон дер Лайен заяви, че е задължително ЕС да постигне въгледорен неутралитет до 2050. Тя определи себе си като \"европейка по сърце и убеждения\".", "date": "2019.07.10", "title": "Урсула фон ден Лайен иска минимална надница във всяка страна членка на ЕС"}
{"url": "https://www.24chasa.bg/novini/article/7552917", "text": "Предложението, което внесоха ГЕРБ, Обединени патриоти и ВОЛЯ, касае премахване на машинното гласуване за местните предстоящи избори и за парламентарните такива, за президентските и европейските избори машинното гласуване ще функционира. Това заяви депутатът от ГЕРБ Десислава Атанасова в предаването \"Лице в лице\" по Би Ти Ви. \"Аргументите не са измислени от ГЕРБ, те са аргументи, водили ни от доклада на ЦИК, изслушването, което направихме в комисията по правните въпроси, където присъстваха всички политически партии. В доклада ЦИК акцентира на слабостите и проблемите. Оказа се, че най-сериозното притеснение пред ЦИК е, че на престоящите местни избори има много населени места, където биха се провели избори, първо в два тура, второ, няколко по своя вид - за кмет на голяма община, на район, на кметства, за общински съветници\", каза още тя. \"Факт е, че данъкоплатците платихме 7 милиона и половина за изминалите европейски избори и за съжаление машинно са гласували само 150 000 български граждани, тоест, очевидно изводът е, че е много минимален интересът за гласуване с машини. За първи път машините се появиха през 2015 година, бяха 50 броя в София, тогава беше експериментално. На президентските избори се появиха по закон 500 машини, тогава гласуваха около 30% избиратели, които имаха право да гласуват. Сега се оказва, че от имащите право да гласуват на 3000 машини 73% са отказали да го направят. Ако водещото е цената, а аз мисля, че не е, то следва да предположим, че за 6000 машини ще се дадат около 20 милиона лева, само за машинните, а има и хартиени бюлетини. Нека да кажем, че по изчисление именно на ЦИК един глас на машина струва около 58 лв, един глас със хартиена бюлетина - около 70 стотинки\", коментира Атанасова.  \"Честността на изборите може да се оспорва съгласно закона и това неведнъж се е правело. Демокрацията е най-доброто измислено нещо и ако искаме да живеем в нея, трябва да си платим цената. Въпросът е дали това машинно гласуване гарантира, че изборът е демократичен\", каза още Атанасова. Не мога да се съглася, че то е единственото, което гарантира сигурността на вота\", допълни тя. \"В момента всички собственици на кучета са задължени да ги извеждат на повод, без значение дали са голяма или малка порода. Всички собственици на агресивни кучета са длъжни да ги извеждат с намордник. Ние само увеличаваме глобите\", коментира Атанасова въпроса за промените в закона за ветеринарномедицинската дейност.  \"Всеки собственик на куче е отговорен за домашния си любимец. Няма агресивни породи по презумпция, те или така са възпитани, или нещо ги е принудило към агресия. Собственикът носи цялата отговорност - ако той вземе решение, че кучето му може да се движи без намордник, но то ухапе човек, то тогава санкцията е 1000 лв. Няма нищо драматично\", каза още Атанасова. \"Намордници за всички кучета няма да има, ние от ГЕРБ ще се противопоставим. Моля да се успокоят всички собственици. Между другото, аз също съм собственик на куче, над 5 кг е кучето ми, тоест, знам какво означава и за собственика, и за кучето това нещо, завърши Атанасова.", "date": "2019.07.10", "title": "Десислава Атанасова: Намордници за всички кучета няма да има, ние от ГЕРБ сме против"}
{"url": "https://www.24chasa.bg/novini/article/7552992", "text": "Превантивните действия по отношение на заболяването Африканска чума по свинете бяха обсъдени на извънредно заседание на Областната епизоотична комисия в областната администрация в Монтана. Заседанието бе ръководено от Зам.-областния управител на област Монтана инж. Цветко Цветков и в него взеха участие представители на Областната дирекция по безопасност на храните, ведомствените териториални структури, имащи отношение към превантивната дейност на областно ниво, Държавните горски стопанства и Ловно-рибарските дружества. Провеждането на събитието бе продиктувано от усложнената епизоотична обстановка, свързана с установените в страната огнища на Африканска чума по свинете и необходимостта своевременно да бъдат взети нужните мерки за недопускане на заболяването на територията на област Монтана. Участниците в заседанието се запознаха с актуална информация относно констатираните случаи на АЧС, след което обсъдиха възможностите за предприемане на навременни и координирани действия, свързани с превенцията и насочени преди всичко към провеждане на активна информационна кампания сред населението, упражняване на контрол в животновъдните обекти, а също и взаимодействие със структурите на Изпълнителната агенция по горите във връзка с дейностите в горските територии. Съгласно указанията на МЗХГ и БАБХ превантивните действия в национален мащаб следва да бъдат концентрирани основно в Северна България, приоритетно около огнищата и десеткилометровата гранична зона с р. Дунав, както и около свинекомплексите. Мерките ще бъдат насочени към засилване отстрела на дива свиня чрез постоянен индивидуален лов, както и провеждане на активен обход на заразените зони. Засега няма регистриран случай в област Монтана, но Плевен е близо. Пробите, взети от диви свине са отрицателни. Според д-р Антов, началник „Здравеопазване на животните“ в Областната дирекция по безопасност на храните в Монтанско 3 500 майки водят между 8 до 12 прасета, а във Вършечко 5 свине майки водят 51 прасета, т.е. наблюдава се изключително голяма популация. Това, което ни притеснява е близостта до Румъния. Там са регистрирани 1387 огнища. Ловците ще могат да ползват мобилно приложение, чрез което да проверяват резултатите от пробите по електронен път. Загубите ако заразата се разпространи ще бъдат 2 милиарда лева. Препоръчва се на кметовете да уточнят списъците с регистрация на свинете до 27 юли. Актуална информация за заболяването Африканска чума по свинете можете да получите в интернет страниците на МЗХГ и БАБХ", "date": "2019.07.10", "title": "Превантивни мерки против африканската чума по свинете и в Монтана"}
{"url": "https://www.24chasa.bg/novini/article/7553051", "text": "Девет елена в парка Нара в Западна Япония са умрели напоследък, след като са погълнали найлонови пликчета, съобщи Асошиейтед прес. В парка живеят повече от 1000 елена. От март са умрели 14 животни, като в стомасите на девет от тях са намерени остатъци от найлон. Най-голямото количество пластмасови отпадъци, открито в едно животно, е 4,3 кг, предаде БТА. Ветеринарят Рие Маруко каза, че елените са били толкова измършавели, че е можел да усети костите им. Елените се смятат за пратеници на боговете в шинтоизма. Те се движат съвсем свободно в парка в префектура Нара. Туристите могат да ги хранят със специални бисквити без захар, които се продават в магазините в него. Те не са опаковани в найлонови пликчета, но хората носят друг багаж в такива торбички. Вероятно елените ги асоциират с храна.", "date": "2019.07.10", "title": "Елени в японски парк умират, защото ядат найлонови пликчета"}
{"url": "https://www.24chasa.bg/novini/article/7552838", "text": "Украинският президент Володимир Зеленски подписа днес указ, с който се отменят редица забрани за посещения в забранената досега зона около Чернобилската АЕЦ, предаде ТАСС. Създава се и \"зелен коридор\" за туристи, съобщи държавният глава. \"Ние трябва да покажем Чернобил на света: на учените, на еколозите, на историците, на туристите. . . Днес подписах указ, който ще сложи начало на преобразуването на недостъпната зона в един от пунктовете за икономически растеж на нова Украйна. Преди всичко ще създадем \"зелен коридор\" за туристите и ще премахнем предпоставките за корупция. . . Забрани няма да има\", каза президентът, цитиран от БТА. Зеленски взе участие и в днешната церемония, с която Европейският съюз официално предаде на Украйна за експлоатация новия безопасен саркофаг, издигнат над разрушения при ядрената авария през 1986 г. четвърти реактор на Чернобилската АЕЦ, съобщи ТАСС, цитирайки представителството на ЕС в Украйна. \"От днес Украйна ще отговаря за обслужването на съоръжението, а също и за демонтажа на първичния саркофаг, построен веднага след аварията\", съобщи представителството във Фейсбук. То отбеляза също, че очаква в най-скоро време завършването на строителството на ново временно хранилище за отработено ядрено гориво. \"Това ще е още една голяма крачка към превръщането на епицентъра на трагедията от 1986 г. в стабилно и безопасно от екологична гледна точка място\", подчерта представителството на ЕС. Изграждането на новия саркофаг започна през 2012 г. след мащабни подготвителни работи на площадката на авариралия реактор. Заради големите размери на саркофага се наложи той да бъде строен на две части, които съединени през 2015 г. Под огромната му арка е монтиран кран за демонтаж на стария саркофаг и на остатъците от 4-ти енергоблок. Новият саркофаг има срок на експлоатация 100 години и струва 1,5 млрд. евро. Според държавната агенция за управление на зоната с ограничен достъп около централата благодарение на саркофага равнището на гама лъченията около централата са се понижили с 10 пъти в сравнение с периода преди изграждането му. Украински медии съобщават, че новият саркофаг е най-голямото в света подвижно съоръжение. То може да се види от разстояние 45 км. Височината на арката е 106 м, ширината - 257 м, дължината - 162 м. На площадката, която саркофагът покрива, могат да се поберат четири футболни игрища. Съоръжението тежи 36 200 тона.", "date": "2019.07.10", "title": "Зеленски прави \"зелен коридор\" за туристи в  забранената зона около Чернобил"}
{"url": "https://www.24chasa.bg/novini/article/7552847", "text": "20 години лишаване от свобода при строг режим даде днес разградският окръжен съд на 34-годишният Владислав Ф. Той бе предаден на съд от Окръжната прокуратура в Разград за грабежа, придружен с убийството на  , баща на съдия от Софийски градски съд, съобщиха от държавното обвинение. Представителят на обвинението поиска доживотен затвор без замяна за тежкото криминално престъпление, извършено на 25 декември 2014 г., и припомни в обвинителната си реч, че произнасянето на присъдата от първата съдебна инстанция повече от 4 години след извършване на деянието се дължи на назначените множество експертизи, отсъствието на свидетели от страната и разпита им чрез видеоконферентни връзки, както и на укриването на подсъдимия. Протестът срещу размера на наложеното наказание с присъдата ще бъде внесен в Апелативния съд във Варна. Пресцентърът на Апелативната прокуратура във Варна припомня, че Владислав отнел от възрастния човек 220 лева и мобилния му телефон.  За да не бъде разкрит, той удушил жертвата си, а тялото изхвърлил в намиращ се близо до град Завет язовир. По сигнал на близките на убития започнало издирване. Тялото му обаче било открито два месеца по-късно – на 22 февруари 2015 год., от рибар, дошъл да лови риба от замръзналия язовир. В   бил уличен Владислав Ф., който се укривал в Германия. Това наложило да бъде привлечен като обвиняем задочно. С европейска заповед за арест на Окръжната прокуратура в Разград Владислав бил задържан в Берлин на 24 юни 2015 г. и предаден на българските власти на 21 октомври същата година за провеждане на наказателното преследване.", "date": "2019.07.10", "title": "20 години затвор за убиеца на бащата на съдия от Софийски градски съд"}
{"url": "https://www.24chasa.bg/novini/article/7552831", "text": "Министър-председателят Бойко Борисов коментира в социалните мрежи  \"По последни данни от Лятната икономическа прогноза на European Commission за 2019 г. се очаква растежът на БВП на България да бъде съответно 3,3% през 2019 г. и 3,4% през 2020 г. Това ни нарежда на 7-мо място в ЕС по растеж тази година и на 4-то следващата. Очаква се още понижаване на инфлацията в ЕС. В доклада на ЕК се посочва, че рисковете, свързани с глобалните икономически перспективи, са тясно взаимосвързани и имат предимно отрицателни последици\", написа Борисов във фейсбук.", "date": "2019.07.10", "title": "Борисов се похвали с доклада на Еврокомисията във фейсбук"}
{"url": "https://www.24chasa.bg/novini/article/7552856", "text": "Областният управител на Русе Галин Григоров обяви, че до края на днешния ден ще издаде заповед всички домашно отглеждани прасета на територията на областта да бъдат изклани в 10 дневен срок от своите стопани. След този период, на 12-тия ден ще се премине към принудително умъртвяване на прасетата в задните дворове на стопаните. „Ако болестта влезе в свинекомплексите, то икономическите загуби ще бъдат катастрофални. Преди година и половина ние говорихме много по тази тема. Проблемът е, че тя не се приеме достатъчно сериозно. При първите заседания на областната междуведомствена епизоотична комисия относно заразата основният въпрос, който поставихме, беше не дали заболяването ще влезе в страната, а кога ще се случи това! Досега акцентът беше върху провеждането на засилена информационна кампания, но ето, че и тя се оказа недостатъчна, затова е необходимо да се предприемат по-крути действия“, призна Григоров. Той категорично подчерта, че по този начин се бранят българските производители, защото последиците за индустрията ще бъдат изключително тежки при констатиране на случаи на африканска чума в близост до свинекомплексите. Галин Григоров обяви крайната мярка по време на заседание на общинската епизоотична комисия в град Сливо поле. Той подчерта, че е в постоянен контакт както с всички заинтересовани страни, така и с другите областни управители от Северна България, като до няколко дена в граничните райони с Румъния очаква вероятността за навлизане на заболяването да бъде намалена максимално, тъй като и там трябва да бъдат предприети подобни мерки. Не по-малко внимание е било отделено и на отстрела на диви свине, като областният управител припомня, че отдавна е настоявал да бъде увеличен отстрела на диви свине чрез удължаване периода на груповия лов. „Надявам се индивидуалният лов, който се практикува към момента, да даде резултат! Припомням, че е предвиден финансов стимул от 50 лв. на отстреляно животно! Подобна мярка се обмисля и при подаден сигнал за намерено умряло диво прасе!“ поясни Григоров. Също така той подчерта, че в община Сливо поле са се справили отлично, предприемайки всички възможни мерки за недопускане на заболяването, включително и умъртвяване на прасетата в личните стопанства.", "date": "2019.07.10", "title": "До 10 дни трябва да бъдат изклани всички домашни прасета в Русенско"}
{"url": "https://www.24chasa.bg/novini/article/7552873", "text": "Румънският президент Клаус Йоханис заяви на пресконференция днес, че правителството пренебрегва волята и интересите на румънците като не прилага препоръките на антикорупционния орган на Съвета на Европа (ГРЕКО), предадоха Асошиейтед прес и информационният сайт Зиаре. Според Йоханис е \"изключително притеснително\", че Румъния е все още във фокуса на европейските институции, предава БТА. Антикорупционният орган на Съвета на Европа (ГРЕКО) оповести вчера два критични доклада за Румъния, в които се посочва, че страната е изпълнила само четири от общо 13 препоръки за справяне с корупцията по високите етажи на властта. \"Правителството отново получи червен картон, този път от ГРЕКО\", заяви Йоханис на пресконференцията. Той обвини кабинета на Виорика Дънчила в опит за манипулиране на общественото мнение чрез твърдението, че не може да коригира констатираните недостатъци, защото не бива да издава извънредни правителствени постановления в сферата на правосъдието. (Честото използване на извънредни правителствени постановления за внасяне на важни промени в правосъдното законодателство е сред основните критики в докладите на ГРЕКО. Практиката е критикувана и от Европейската комисия - бел. ред.) \"Госпожа премиерът казва, че не може да приема извънредни правителствени постановления в сферата на правосъдието. Тя игнорира факта, че правителството има възможност да изготвя нормативни актове, които да бъдат в съответствие с европейските препоръки. (...) Настоявам правителството бързо да изготви законопроект в съгласие с волята на народа и с препоръките на ГРЕКО, като включи в изготвянето му и Висшия съвет на магистратурата като гарант на независимостта на съдебната система\", каза Йоханис. Държавният глава заяви още, че Специалният отдел за разследване на престъпленията в съдебната система, който ГРЕКО определи като аномалия, може да бъде премахнат чрез закон. Новосъздаденият отдел трябва да разследва престъпления, извършени от магистрати. Той вече започна разследване срещу бившата ръководителка на Националната дирекция за борба с корупцията Лаура Кодруца Кьовеши. Според критици новият орган служи за сплашване на магистратите. На пресконференцията Клаус Йоханис заяви също, че на вчерашната му среща с лидерите на опозиционната Национално-либерална партия (НЛП) е било решено той да се кандидатира за втори президентски мандат с подкрепата на либералите. Във връзка с очаквания референдум за промяна на конституцията с цел прилагане на резултатите от референдума за правосъдието, произведен заедно с евроизборите на 26 май, Йоханис каза, че най-добрият вариант е допитването да се състои едновременно с президентските избори. Изборите за държавен глава в Румъния ще се състоят на 10 ноември т.г.", "date": "2019.07.10", "title": "Клаус Йоханис: Правителството отново получи червен картон"}
{"url": "https://www.24chasa.bg/novini/article/7552883", "text": "Най-острите и осезаеми проблеми, които се усещат в сферата на производството на малини и ягодоплодни и тази година е недостигът на работна ръка. Това каза министърът на земеделието, храните и горите Десислава Танева при откриването на петото издание на Националното изложение и Фестивал на малината в гр. Лозница, предаде БТА. Тя посочи, че предстоят срещи с Министерството на труда и социалната политика, където ще бъдат обсъдени предложения от браншови организации в тази област за това могат ли да се намерят мерки и инструменти, с които на практика да се улесни възможността за достъп до работна ръка. Всичко останало е въпрос на договаряне, каза министър Танева и изрази надежда, че ще се постигнат определени резултати. Десислава Танева заяви още, че от 2016 година насам площите и с малини и с ягодоплодни в страната отчитат устойчив ръст. Тя подчерта, че кампанията по прибирането на малините е все още в началото си, като са реколтирани около 15 процента от всички насаждения. При ягодоплодните кампанията е към края си с отчитане на добри резултати, отбеляза министърът. Танева посочи, че Лознишка община е с най-голям ръст с насаждения от малини през последните три години и по думите й районът може да се кръсти като \"мястото на малината в България\". Министър Десислава Танева пожела успех на производителите, добра реколта и добра цена. Гостите на фестивала разгледаха и дегустираха различните сортове малини. Те ще участват и в среща, на която ще бъдат обсъдени проблемите в сектора. По-късно ще посетят малинови насаждения и иновативни опитни полета, и предприятие за замразяване и преработка на конвенционални и био малини и ягодоплодни.", "date": "2019.07.10", "title": "Танева: Недостигът на работна ръка е най-големият проблем за производителите на малини"}
{"url": "https://www.24chasa.bg/novini/article/7552882", "text": "На местните избори наесен няма да има машини за гласуване. Това решиха депутатите от правната комисия, които с 12 гласа \"за\" и 9 \"против\" приеха промени в Изборния кодекс на първо четене. Те бяха внесени от ГЕРБ, \"Обединени патриоти\" и \"Воля\" и предвиждат отпадането на машините за гласуване за местни и парламентарни избори. Против промените гласуваха ДПС и БСП. Промените ще се гледат в пленарна зала в петък.", "date": "2019.07.10", "title": "На местните избори - без машини за гласуване"}
{"url": "https://www.24chasa.bg/novini/article/7552870", "text": "Съсед на новозеландската премиерка Джасинда Ардърн, който имал угризения, призна публично, че е виновен за смъртта на Падълс, първата котка на Нова Зеландия, предаде Франс прес. Котката умря през ноември 2017 г., малко след идването на власт на Ардърн, но обстоятелствата около смъртта й не бяха разкрити. Падълс бе като член на семейството на премиерката и имаше над 11 000 последователи в Туитър. Американското сп. \"Венити феър\" писа, че Падълс помогнала на Ардърн да стане партньорът, който САЩ искат да имат. Падълс - полидактилна котка, т.е. писана, която има допълнителен пръст, привлече също вниманието, когато прекъсна телефонен разговор между премиерката и американския президент Доналд Тръмп, скачайки върху маса. Съседът на Ардърн, идентифициран само като Крис, разкри пред сайта stuff.co.nz, че котката изненадващо се оказала под колелата на автомобила му, докато го връщал на заден ход пред дома си. \"Беше шокиращо. Почувствах се зле, защото знаех, че Падълс има значимо присъствие в социалните мрежи. Знаех също, че тя е любимка на Джасинда и партньора й Кларк.\" Навремето той разказал на двамата за случилото се и по думите му, премиерката демонстрирала разбиране. Децата му поднесли съболезнованията си на г-жа Ардърн, настоявайки баща им да не бъде пъхнат зад решетките.", "date": "2019.07.10", "title": "Съсед убил Падълс - котката на новозеландската премиерка Джасинда Ардърн"}
{"url": "https://www.24chasa.bg/novini/article/7552886", "text": "Мъж, който открадна статуя на Мерилин Монро от върха на инсталация в Холивуд, беше осъден на една година затвор и трябва да плати 14 000 долара за възстановяване на щетите, съобщи Асошиейтед прес. Остин Клей, който е на 25 години, не оспори обвиненията за кражба и вандализъм. Той беше видян от свидетел как се качва върху инсталацията \"Дамите на Холивуд\" в началото на Алеята на славата и отрязва с трион статуята миналия месец. Изображението на Мерилин Монро от сцената над отдушника на метрото от филма \"Проклетите седем години\" беше на върха й, предаде БТА. Статуята така и не беше открита и полицията се опасява, че тя е била повредена по време на кражбата и се е разпаднала на парчета. Клей беше осъден на три години пробация за оскверняването на звездата на Доналд Тръмп през 2018 г.", "date": "2019.07.10", "title": "Осъдиха мъжа, откраднал статуя на Мерилин Монро в Лос Анджелис"}
{"url": "https://www.24chasa.bg/novini/article/7552891", "text": "Президентът на Северна Македония Стево Пендаровски заяви, че разбира, че в момента Европейският съюз се занимава със себе си, но той трябва да знае, че Западните Балкани вече 30 години са в преход и трябва накрая да видят светлина в тунела, предаде агенция МИА. В интервю за телевизия Ен1, дадено по време на срещата на Процеса за сътрудничество в Югоизточна Европа в Босна и Херцеговина вчера, Пендаровски каза, че очаква Северна Македония наесен да започне преговори за членство в ЕС. Той каза, че всички в Северна Македония са разочаровани от противоречивите обещания на ЕС. Президентът припомни, че миналата година на среща в София страната е получила уверения, че заедно с Албания ще получи дата за преговори с ЕС през юни. Това обаче не стана и сега трябва да чака решението на германския Бундестаг през септември и на целия ЕС през октомври, предаде БТА. \"Ние обаче питаме какво ще стане, ако междувременно някой друг парламент, също по технически причини /като Бундестага/, отложи процеса, защото ЕС решава по принципа на консенсуса. Достатъчно е една държава да каже не\", каза Пендаровски. Той подчерта, че Скопие е направило безпрецедентна стъпка - сменило е името на държавата, като е срещнало значителен отпор от част от населението. \"Ние постоянно обясняваме на нашия електорат. Преди два месеца бях в предизборна кампания за президент, когато ме питаха трябва ли да правим това, защо го правим. Аз им казах, че го правим заради нашата перспектива в обединена Европа. Сега ме питат къде е Европа? Отлага се за октомври. А ако се отложи още една година?!\" Президентът каза още, че всеки нов следващ кандидат за членство в ЕС преговаря по-дълго от предишния, като посочи за пример, че Черна гора преговаря вече 7 години и още не е отворила всички глави. Пендаровски попита каква перспектива той или който и да е политик може да предложи на своя народ, ако процесът на европейска интеграция продължава 10 или 15 години. \"Знам, че Европейският съюз се занимава сам със себе си, със своята вътрешна архитектура, но ЕС трябва да знае, че ние в Западните Балкани сме общо 30 години в преход и трябва да видим, ама наистина трябва да видим светлина в края на тунела\", каза Пендаровски, като подчерта, че вътрешната трансформация на ЕС и преговорите със страните кандидатки трябва да се извършват паралелно.", "date": "2019.07.10", "title": "Пендаровски: Западните Балкани са 30 г. в преход, трябва да видят светлина в тунела"}
{"url": "https://www.24chasa.bg/novini/article/7552888", "text": "Иран обогатява уран до 4,5 процента, което превишава ограничението от 3,67 процента, предвидено в ядрената сделка със световните сили, съобщи днес Международната агенция за атомна енергия (МААЕ) на среща на страните членки, провела се при закрити врата, предаде Ройтерс. В понеделник МААЕ заяви само, че Иран е надвишил ограничението от 3,67 процента, второ по ред нарушаване на сделката от 2015 г. в рамките на няколко седмици. Ирански представител пък заяви в понеделник, че страната е надвишила нивото от 4,5 процента, предава БТА. На 1 юли МААЕ удостовери, че иранските запаси от обогатен уран са 205 кг., което е повече от максималните 202,8 кг., разрешени в споразумението. На днешната среща представители на МААЕ съобщиха, че иранските запаси от обогатен уран са вече 213,5 кг. Иран казва, че отговаря по този начин на икономическите санкции, които САЩ му наложиха, след като се оттеглиха от ядрената сделка преди година. Вашингтон заявява, че е отворен за диалог за сключване по-широкообхватно споразумение, но според Техеран първо трябва да му бъде позволено да продава повече петрол, както беше преди въвеждането на санкциите.", "date": "2019.07.10", "title": "Международната агенция за атомна енергия: Иранските запаси от обогатен уран са 213,5 кг"}
{"url": "https://www.24chasa.bg/novini/article/7552895", "text": "Експерти от Североизточното държавно предприятие и Областните дирекции по безопасност на храните започват обучения с членовете на ловните сдружения и дружините, заради новите случаи на африканска чума по свинете. Първите събирания ще бъдат в стопанствата, където има доказани случаи на африканска чума по свинете и са обособени санитарни зони за достъп и лов. През тази седмица експертите ще се срещнат с представители на 28 ловни сдружения, след това ще има срещи с ловците от 388 ловни дружини на територията на Северероизточното държавно предприятие. Обученията започват от Шумен. Ще бъдат обсъдени новите случаи на заразата, както и мерките за биосигурност и ограничаване разпространението на болестта. Обсъжда се и идеята на дружините да бъде предоставена безвъзмездно едра и средна строителна дървесина за изграждане на чакала, за да може да се улесни индивидуалния лов. Чрез него ще се намали количеството дива свиня по места и щетите от заболяването ще бъдат по-малки, смятат експертите.", "date": "2019.07.10", "title": "Започват срещи с ловци за африканската чума по свинете"}
{"url": "https://www.24chasa.bg/novini/article/7552900", "text": "По-малко регистрирани случаи на изхвърлени мъртви делфини по българското крайбрежие на Черно море са констатирани от началото на 2019 г. спрямо предходни години, показват данните на Регионалните инспекции по околната среда и водите (РИОСВ) в Бургас и Варна, съобщават от пресцентъра на екоминистерството. От началото на 2019 г. до настоящия момент по актуална информация от страна на РИОСВ - Бургас и Варна общият брой регистрирани мъртви китоподобни е 38 екземпляра, като сред тези случаи няма такива със следи от човешка намеса, насочваща към умишлено умъртвяване. За сравнение, през същия период на 2015 г. са регистрирани 41 екземпляра, 2016 г. – 150, 2017 г. – 81 , а през 2018 г. – 74 екземпляра. Тези данни показват тенденция за трайно намаляване на броя на изхвърлените мъртви делфини по българското черноморско крайбрежие. В Черно море се срещат три вида делфини – обикновен делфин, муткур и афала. Те са защитени видове съгласно българското законодателство, като за тях се забранява обезпокояване, преследване, улавяне, убиване, както и вземането на намерени мъртви екземпляри. На основание Закона за опазване на околната среда във връзка с прилагането на Закона за биологично разнообразие е издадена Инструкция за взаимодействие при случаи на изхвърлени китоподобни по българското черноморско крайбрежие. Тя регламентира административните процедури, реда и начина за осъществяване на ефективно взаимодействие между държавните и общинските органи, научни институции и неправителствени огранизации по отношение на случаите на изхвърлени на сушата китоподобни. С цел да се проучат възможните причини за наблюдаваната през 2016 г. необичайно висока смъртност на делфини по българското черноморско крайбрежие и в резултат на взаимодействието между институциите през септември 2016 г. бяха събрани две тела от видовете обикновен делфин и муткур в подходящо състояние за извършване изследвания, именно в ненапреднал стадий на разлагане – във фаза 2-2,5 до 3 по скалата на MEDACES. През ноември същата година МОСВ организира извършване на аутопсия и постмортални изследвания, като по препоръка на Секретариата на ACCOBAMS (Споразумението за опазване на китоподобните бозайници в Черно море, Средиземно море и съседната акватория на Атлантическия океан) ангажира едни от най-добрите специалисти в Европа - д-р Сандро Мазариол (Dr. Sandro Mazzariol), асистент професор от Университета в Падуа, Италия, Департамент по сравнителна медицина и биология, и координатор на екипа за спешно реагиране и действия с изхвърлени китоподобни (Cetaceans Strending Emergency Response Team /C.E.R.T./) към същия университет, и д-р Чинция Четеллеге (Dr. Cinzia Centelleghe), асистент от същия университет, специалист по морбиливирус по делфините и други инфекциозни заболявания. Събрани бяха проби за изследвания за жизнена история, хистология, вирусология (морбили, бруцелоза), паразитология (токсоплазма), биотоксини и други свързани анализи, които бяха анализирани в лаборатория на Университета в Падуа. Постморталните изследвания подкрепиха хипотезата за вирусно заболяване сред китоподобните в Черно море, тъй като и при двете животни резултатите за наличие на морбиливирус по китоподобните (CeMV) бяха положителни. Това е първото доказано съобщаване на морбиливирус по китоподобните, регистриран в Черно море след 1994 (Birkun et al., 1999). През последните години силно увеличен брой на изхвърлени делфини се наблюдава през летните месеци (с пик през юли 2016 г. и август 2015 г.). Това явление - т.нар. феномен „необичайно смъртно събитие“, се наблюдава по същото време по турското крайбрежие на Черно море и по италианското крайбрежие на Йонийско море.", "date": "2019.07.10", "title": "Намаляват случаите на мъртви делфини\nпо крайбрежието"}
{"url": "https://www.24chasa.bg/novini/article/7552898", "text": "Турските митничари на ГКПП Капъкуле са заловили в два тира с българска регистрация големи количества нелегални стоки при опит да бъдат внесени в Турция. Полицията е арестувала общо осем души, български граждани. По данни на представител на областната дирекция за борба с наркотрафика в Одрин, екипите на Капъкуле са разкрили в тир с българска регистрация, който влязъл в Турция от Капитан Андреево, големи количества нелегални стоки, като джиесеми, чай, мотор за луксозен автомобил и др. Операцията е била предприета по подаден сигнал. Във втори тир, който също влязъл в Турция от Капитан Андреево, екипите на Капъкуле разкрили друга пратка със забранени за внос предмети - хиляди електронни цигари, филтри и хартия за цигари, различни маркови питиета, лекарства, 2 500 телефонни екрана, 1 600 броя джиесеми, слънчеви очила, автомобилни части, големи количества чай. Полицията установила, че регистрационният номер на тира бил сменен преди да влезе на Капъкуле. Българските граждани са задържани от полицията в Одрин за нелегален трафик през границата. Следствието продължава.", "date": "2019.07.10", "title": "Турски митничари арестуваха на Капъкуле българи за нелегална търговия"}
{"url": "https://www.24chasa.bg/novini/article/7552903", "text": "40-годишна жена от Пловдив скочи от 9-ия етаж на блок, но оцеля по чудо, предаде  Сигналът е подаден около 4.30 ч. в събота, съобщиха от Областната дирекция на МВР. Жената е скочила от прозореца на жилището на родителите си, което е в блока, известен като Големия гигант в район Северен. Паднала в градинката, а дърветата омекотили падането. Съседите повикали линейка и полиция, след като чули виковете й. Пострадалата е настанена в Клиниката по ортопедия и травматология на УМБАЛ \"Св. Георги\" с множество наранявания, като най-тежка е травмата на гръбначния й стълб. В момента жената е стабилизирана, като се е разминала на крачка от смъртта. Според лекарите в момента опасност за живота й няма. По случая се води разследване.", "date": "2019.07.10", "title": "Пловдивчанка скочи от 9-ия етаж, оцеля по чудо"}
{"url": "https://www.24chasa.bg/novini/article/7552907", "text": "САЩ призоваха световните сили, които са страни по ядреното споразумение с Иран, да не се поддават на неговото изнудване и да не му предоставят икономически стимули, предаде Асошиейтед прес, цитиран от БТА. Джаки Уолкот, представителката на САЩ в международните организации, базирани във Виена, говори на събрание на управителния съвет на Международната агенция по атомна енергия (МААЕ) и каза, че последните действия на Техеран за обогатяване на уран над допустимите според споразумението норми, са равнозначни на \"ядрен шантаж\". Подобно поведение \"не трябва да бъде възнаграждавано\", подчерта тя. \"Няма логична причина Иран да разширява ядрената си програма и това не може да се тълкува по друг начин, освен като груб и прозрачен опит да се изтръгнат пари от международната общност\", посочи Уолкот, цитирана от Ройтерс. Същевременно тя даде да се разбере, че САЩ остават \"отворени за преговори без предварителни условия\" и предлагат на Иран \"възможността за пълна нормализация на отношенията\".", "date": "2019.07.10", "title": "САЩ обвиниха Иран в ядрен шантаж"}
{"url": "https://www.24chasa.bg/novini/article/7552426", "text": "Районната прокуратура във Велико Търново внесе в съда обвинителен акт срещу  рецидивист за извършена телефонна измама, предадоха от държавното обвинение. Обвинението срещу Я.Н. е за това, че на 15.12.2018 г. в гр. Велико Търново в съучастие като извършител с А. П. – помагач, представяйки се за длъжностно лице – служител на МВР, възбудил и поддържал заблуждение у Д. Н., че трябва да съдейства на органите на МВР за залавяне на престъпник, занимаващ се с телефонни измами, като за целта остави всичките си пари в торба пред входната врата на къщата си.  Така причинил на възрастната жена имотна вреда в размер на 6 780 лева.  Измамата представлява опасен рецидив – престъпление по чл. 211, вр. чл. 210, вр. чл. 209, вр. чл. 20, вр. чл. 29 от НК, уточняват от прокуратурата. Обвиняемият е от гр. Левски и е част от криминален контингент по линия телефонни измами. Известен е на органите на МВР от 2010 г. във връзка със серия от удари срещу наивни жертви. Осъждан е многократно. След излизането си от затвора се свързал с А. П., като му предложил да го ползва за „муле“. Обвиняемият провеждал разговорите с пострадалите от територията на Румъния, от където закупувал предплатени сим-карти на румънски оператори. На 14.12.2018 г. Я.Н. от румънска сим-карта дал указания на А.П. да отиде в гр. В. Търново. На следващият ден, набирайки произволни номера в гр. В. Търново от румънска сим-карта, той попаднал на пострадалата. Успял да я заблуди, че е служител на криминална полиция и че са заловили измамници, като в намереното у тях тефтерче бил записан нейният телефонен номер, ограден с червено. Това означавало, че е следващата им жертва. Казал ѝ, че трябва да им съдейства, като сложи всичките си пари, скъпоценности и злато в торбичка и я изнесе пред входната врата. Веднага след това от същата румънска сим-карта отново набрал номера ѝ, представил се за лекар и ѝ казал, че синът ѝ си е счупил крака и че трябва да му даде сумата от 29 800 лв. за лечението му, започнал да я заплашва и обижда. Секунди по-късно отново ѝ се обадил - този път като полицая, с когото говорила преди това. Пострадалата му разказала какво се е случило и той ѝ наредил да търси парите, като ѝ казал да не затваря телефона. Жената събрала всичките си спестявания от пенсията си и ги остави пред външната врата на дома си, убедена, че съдейства на полицията. Междувременно от друга сим-карта обвиняемият казал на А.П. от къде да вземе парите. Предстои насрочване на делото за разглеждане от съда.", "date": "2019.07.10", "title": "Изправят на съд ало измамник от Левски, ужилил търновка с 6780 лв."}
{"url": "https://www.24chasa.bg/novini/article/7552490", "text": "Самолет на авиокомпанията\"Монтенегро еърлайнс\", изпълняващ полет от Тиват към Москва, кацна аварийно на летището в Калуга, съобщава БГНЕС. По информация на РИА Новости първият пилот е получил сърдечен пристъп по време на полета и е изгубил съзнание. На борда на самолета е имало 85 пътници и 5 души екипаж. На пилота е оказана първа помощ, след което е откаран в местната болница. Там той е дошъл в съзнание. Няма информация за пострадали пътници.", "date": "2019.07.10", "title": "Пилот изгуби съзнание по време на полет"}
{"url": "https://www.24chasa.bg/novini/article/7552505", "text": "Съюзът на българските автомобилисти категорично не подкрепя драстичното увеличение на броя на часовете в курсовете за подготовка на водачи. Увеличението на броя на часовете не е подкрепено с актуална статистика за увеличаване броя на ПТП, причинени от новообучени водачи. Това се казва в позиция на СБА във връзка с предложените промени за увеличаване на часовете за практическо обучение на бъдещи шофьори. От съюза на автомобилистите допълват, че след проведена анкета сред преподавателите инструктори от СБА, става ясно, че може да се предвиди увеличение на часовете по практика, но с не повече от 5 часа. За същото обучение в ЕС са предвидени средно 22-25 часа. Не трябва с безопасност да се оправдаваме и да правим рекорди по часове за обучение, вместо да увеличим качеството, както и да търсим отговорност от всеки инструктор и всяка школа. Друг основен проблем, който остава незасегнат, е самият изпит за придобиване на свидетелство за управление на МПС. Тук е важно да изтъкнем, че както и да е обучаван един курсист, изпитът е решаващият етап, след който той получава шофьорска книжка. В това отношение е много по-важен контролът върху самите изпити и правилната преценка на изпитващите, а не броят часове, през които курсистът се е подготвял за изпита. СБА подкрепя увеличение на часовете по практика, но не с повече от 5 часа, както и използване на симулатори за обучение, но не повече от 4 часа. Часовете по теория могат да се намалят с 1/3 и да се намери възможност за онлайн обучение по теория. Трябва задължително да се публикува успеваемостта на всеки инструктор и школа, като ПТП на техни курсисти. В самото обучение и изпит трябва по-малко да се намесва държавата. Обучението за водачи на МПС би могло да поскъпва, но не по този начин. Трябва повече свобода на инструктора, включително да преценява колко учебни часа са необходими за добра практическа подготовка в зависимост от качествата на обучаемия. В някои от страните, където има доста добра безопасност на пътя няма задължително обучение, а скъп и непробиваем за купуване изпит.", "date": "2019.07.10", "title": "СБА: Не повече часове кормуване, а по-строг контрол на инструкторите"}
{"url": "https://www.24chasa.bg/novini/article/7552495", "text": "Предстои начално училище в Холандия да затвори врати – децата в него били твърде шумни. Едно от училищата в град Неймеген има срок до края на месеца да затвори игралната площадка за децата или да плати глоба от 10 хил. евро., пише Би Би Си. Местните жители се оплакали, че децата надвишавали позволения лимит на шума от 70 децибела в жилищни райони. След измерване, властите установили, че нивата достигат 88 децибела, информира  Решението среща много съпротива. Повече от 4 хил. души са подписали петиция, в която се иска градския съвет да не затваря 40-годишната площадка. Директорката на училището сподели, че това е необичайна ситуация, в която най-ощетени са децата. „Ситуацията е в момент, в който караме непрекъснато децата да излизат навън и да тренират”, допълни тя. За да удовлетворят местните училището мести откритите музикални занятия вътре в сградата. Според статистики на ООН холандските деца са сред най-щастливите в света. Причини са по-малко академично напрежение при изпити и обучение чрез различни активности.", "date": "2019.07.10", "title": "Затварят училище в Холандия, децата били много шумни"}
{"url": "https://www.24chasa.bg/novini/article/7552499", "text": "Норвежки учени са измерили нива на радиация 100 хил. пъти над нормата близо до потънала съветска ядрена подводница, пише „Москау таймс”, като се позовава на норвежката TV2. Подводницата „Комсомолец” потъва преди 30 години в Баренцово море. На борда загиват 42-ма от 69-те души екипаж, предаде  Новата проба е взета с робот близо до вентилационна шахта, която периодично изхвърля облаци от прах. Според експертите шахтата води директно до реактора. Те са на мнение, че на този етап няма пряка опасност за риболова в региона. Данните са взети като част от съвместна експедиция между Норвегия и Русия. Кадри показват потъналия съд на дълбочина от 1700 метра. Преди години руски учени също са измерили радиоактивни течове, но не с такава интензивност.", "date": "2019.07.10", "title": "Радиация 100 000 пъти над нормата край потънала съветска подводница"}
{"url": "https://www.24chasa.bg/novini/article/7552516", "text": "Британската министър-председателка Тереза Мей изрази съжаление, че  , предаде Ройтерс, цитирана от БТА. Дарък подаде оставка днес, след като президентът на САЩ Доналд Тръмп го нарече \"глупав\" и \"чалнат\" след изтичането в пресата на поверителни документи, в които дипломатът окачествява като \"неспособно\" правителството на американския президент. \"Тази сутрин разговарях със сър Ким Дарък. Казах му, че много съжалявам, че е почувствал необходимост да напусне поста си\", заяви Мей пред парламента.", "date": "2019.07.10", "title": "Тереза Мей за оставката на британския посланик в САЩ: Много съжалявам"}
{"url": "https://www.24chasa.bg/novini/article/7552471", "text": "Районната прокуратура във Велико Търново внесе обвинителен акт срещу рецидивист за кражба, повреждане на чужда вещ и противозаконно отнемане на автомобил, предадоха от Апелативната прокуратура. Срещу И.Л. са повдигнати три обвинения. Подсъдим е за това, че на 03.03.2019 г., в гр. В. Търново, при условията на опасен рецидив, чрез използване на техническо средство – отнел от владението на жена акумулатор от лек автомобил на стойност 42 лева - престъпление по чл.196, вр. чл. 195, вр. чл.194, вр. чл.29от НК. Повдигнато му е обвинение за това, че на 04.03.2019 г., в гр. В. Търново, противозаконно повредил чужда движима вещ - врата на входа на кооперация, с което причинил вреди на собствениците на стойност 31,60 лева - престъпление по чл.216 от НК. Трeтото обвинение е за това, че на същата дата, при условията на повторност, противозаконно отнел чужд товарен автомобил „Фолксваген Кади“ на стойност 2500 лева, като е последвала повреда в размер на 780 лева и го е изоставил без надзор, и деянието е извършено в пияно състояние – престъпление по чл.346 от НК. В ранните часове на националния празник обвиняемият имал нужда от акумулатор за автомобил и решил да си го набави чрез кражба. Отишъл в автосервиз и от оставен за ремонт лек автомобил взел акумулатора. На следващият ден се разхождал в гр.В. Търново. Бил ядосан и минавайки покрай кооперация, с крак повредил входната врата. Малко след това отишъл до заведение, пред което имало паркиран и отключен товарен автомобил, ползван от управителката на заведението. Обвиняемият искал да се повози, влязъл в автомобила, запалил го с ключовете, които стояли на таблото и потеглил. Преди това бил употребил алкохол. Загубил контрол над возилото и допуснал ПТП, като се блъснал в два паркирани автомобила. От катастрофата последвала повреда на моторното превозно средство и И.Л. го изоставил, като избягал от мястото на произшествието. Обвиняемият е осъждан многократно и към момента изтърпява присъда в Затвора гр.Ловеч. Предстои насрочване на делото за разглеждане от съда.", "date": "2019.07.10", "title": "Пандизчия от затвора в Ловеч на съд за нови три престъпления в Търново"}
{"url": "https://www.24chasa.bg/novini/article/7552525", "text": "Зловещ черен облак слезе до земята, а свирепият вятър откъм морето буквално свести и издуха плажуващите на адриатическия бряг в Торторето Лидо, централна Италия. Това разкриват заснети кадри, публикувани от Notizie meteo Italia във фейсбук. Бурята връхлита плажната ивица, паникьосаните туристи се спасяват, докато във въздуха летят чадъри, възглавници и други предмети, се вижда от 41-секундното видео.", "date": "2019.07.10", "title": "Как зловещ облак издуха всички на плаж в Италия (Видео)"}
{"url": "https://www.24chasa.bg/novini/article/7552527", "text": "Икономическият растеж в България остава 3,3% за 2019 г. и 3,4% за 2020 г. Инфлацията ще бъде 2,4% през тази и 1,7% през следващата година. Това сочат данните в лятната икономическа прогноза на Европейската комисия, цитирани от  През тази и следващата година се очаква БВП да нарасне във всички държави членки на ЕС. Вътрешното търсене, по-специално потреблението на домакинствата, продължава да бъде движеща сила за икономическия растеж в Европа благодарение на продължаващото увеличаване на пазара на труда. През първото тримесечие на годината растежът в еврозоната беше по-голям от очакваното поради редица временни фактори, като например меката зима и увеличаването на продажбите на автомобили. Растежът беше благоприятстван също така от мерките на фискалната политика, благодарение на които разполагаемият доход на домакинствата в редица държави членки нарасна. Краткосрочните перспективи пред европейската икономика обаче са помрачени от външни фактори, включително напреженията в световната търговия и значителната политическа несигурност. Тези фактори продължиха се отразяват отрицателно на доверието в производствения сектор, който е изложен в най-голяма степен на международната търговия, като се очаква това да доведе до намаляване на перспективите за растеж през останалата част от годината. Прогнозите за общата инфлация в ЕС и в еврозоната бяха понижени с 0,1 процентни пункта през тази и следващата година, главно поради по-ниските цени на петрола и малко по-слабите икономически перспективи.", "date": "2019.07.10", "title": "Еврокомисията: 3,3% ръст на икономиката в България т.г., 3,4% - догодина"}
{"url": "https://www.24chasa.bg/novini/article/7552497", "text": "На обслужваната от ЧЕЗ Разпределение територия в Западна България дружеството разполага с 18 000 км електропроводи и стотици стълбове. Тази система осигурява тока за населението от тази част на страната, но пък е основната опасност за живота на дивите птици. Според съвременните изследвания в различни страни смъртността на птиците заради рисковите надземни електропроводи е основния проблем, водещ до загуба на биологичното разнообразие. За да спаси живота на прелетните и гнездещите у нас птици през 2017 г. ЧЕЗ Разпределение започна с европейско финансиране изпълнението на проекта \"Опазване на застрашени видове птици чрез обезопасяване на опасни за тях въздушни електропроводи в защитените зони в Западна България. Целта е да се намали смъртността на птиците от токови удари и осигуряването на безопасни места за гнездене на белия щъркел. Днес екологичния проект \"Живот за птиците\" на електроразпределителното дружество бе представен във Враца, която се намира в близост до голям защитен природен район. Преди да започне изпълнението на този проект бяха извършени теренни проучвания заедно с партньорите на ЧЕЗ от дружеството за защита на птиците и бяха определени най-рисковите места за птиците. \"Около Враца бяха идентифицирани над сто щъркелови гнезда, които за заплаха за живота на птиците и крият опасност от пажари по електромрежата, каза ръководителката на проекта и шефка на секткор \"Екология\" в дружеството Мария Георгиева. - ЧЕЗ започва монтирането на специални изолациинни платформи за гнездата за да спаси живота на двойките щъркели и безопасното отглеждане на техните малки.\" Като цяло хуманния проект на ЧЕЗ Разпределение за Западна България е финансиран с 2,65 млн. евро и трябва да се реализира до 2022 г. Дотогава компанията ще инсталира общо 4000 предпазни съоръжения по стълбовете на далекопроводите и ще постави 3600 маркери на самите проводи, за да бъдат забелязвани от птиците при полет и да ги предпазват от токов удар. Ръководителят на отдела за качество в компанията Крум Гледжарски съобщи и за нова инициатива а ЧЕЗ Разпределение. Целта е да се проектират нов вид стълбове да далекопроводите, които ще предоставят висока степен на безопасност на дивите птици. През 2020 г. ще бъде обявена и оществена поръчка, чрез която ще се търси производител на подобни съвременни стълбове. За да привлече общественото внимание на врачани към опазването на биологичното разнообразие и за подобряване на градската среда, дружеството организира конкурс за рисунки върху разпределителните табла във Враца. Млади художници от началното училище \"Св. Софраний Врачански\" претвориха с красиви рисунки идеите на кампанията за спасяването на птиците.", "date": "2019.07.10", "title": "Как ЧЕЗ Разпределение спасява дивите птици във Врачанско"}
{"url": "https://www.24chasa.bg/novini/article/7552567", "text": "Президентът Румен Радев насрочи със свой указ избори за общински съветници и кметове да се състоят на 27 октомври 2019 г., съобщиха от прессекретариата на държавния глава. Указът на държавния глава е на основание чл. 98, т.1 от Конституцията на Република България във връзка с чл. 4, ал.1 от Изборния кодекс.                                                                                                                                                                                                                                                                                                                       ", "date": "2019.07.10", "title": "Президентът Радев насрочи кметските избори за 27 октомври"}
{"url": "https://www.24chasa.bg/novini/article/7552571", "text": "Германската канцлерка Ангела Меркел увери днес, че е \"много добре\", малко след като отново започна да трепери по време на официална церемония, предаде Франс прес, цитирана от БТА.  \"Много съм добре, не се тревожете\", каза Меркел, която след седмица ще стане на 65 години. Тялото на Меркел трепереше по време на церемонията на открито за посрещането на финландския премиер Анти Рине с военни почести пред канцлерството в германската столица. Това е трети подобен пристъп на германската канцлерка за последния месец, отбеляза Ройтерс. След преговорите с Рине в Берлин Меркел изрази на пресконференция увереност в собствената си работоспособност. Тя се усмихваше и говореше гладко. Говорителката на германското правителство Улрике Демер по-рано отказа да отговори на журналистически въпрос дали Меркел е била на медицински изследвания заради това треперене, отбеляза ТАСС.", "date": "2019.07.10", "title": "Меркел: Добре съм, не се тревожете"}
{"url": "https://www.24chasa.bg/novini/article/7552566", "text": "Президентът Румен Радев удостои днес в Гербовата зала на „Дондуков“ 2 с държавни отличия дейци на културата и изкуството. С орден „Стара планина“ първа степен бяха наградени театралните и филмови актьори Васил Михайлов и Ириней Константинов за заслуги в областта на културата и изкуството. С орден „Св. Св. Кирил и Методий“ първа степен беше удостоен художникът Христо Панев. Това съобщиха от прессекретариата на президентството. На церемонията актьорът и театрален режисьор Андрей Аврамов и председателят на гражданско сдружение \"Епископ Йосип Щросмайер“ Трифон Павлов бяха наградени с ордени „Св. Св. Кирил и Методий“ втора степен. Румен Радев връчи орден „Св. св. Кирил и Методий“ огърлие на клавирния педагог, преподавател и дългогодишен директор на Националното музикално училище „Любомир Пипков“ Милка Митева. „За мен е чест да връча висши държавни отличия на творчески дейци и общественици с безспорен авторитет, чиито имена се превърнаха в символ на цяла епоха от културното развитие на страната“, заяви държавният глава в словото си на церемонията. Президентът подчерта, че отличията отразяват признателността, респекта и обичта на цялото ни общество към личностите, които са вложили огромна творческа енергия, съграждаща сила и лично достолепие в образа на съвременна България. „Примерът на културната ви мисия е респектиращ и вдъхновяващ не само у нас, но и отвъд пределите на страната. Вашите постижения са повод за лично удовлетворение, но също така са обществен капитал с висока стойност“, обърна се Румен Радев към наградените и гостите на церемонията. Ириней Константинов благодари от името на удостоените с висши държавни отличия. „Нашата работа е свързана с публиката, която през цялото време ни е вдъхновявала, критикувала и ни е гледала със затаен дъх. От нея сме черпили вдъхновение, тя е била и наш съдник, но времето ще отсъди колко дълго ще останем в нейната памет“, заяви Ириней Константинов.", "date": "2019.07.10", "title": "Румен Радев награди с орден \"Стара планина\" Васил Михайлов и Ириней Константинов (Снимки)"}
{"url": "https://www.24chasa.bg/novini/article/7552549", "text": "Съединените щати искат одобрено от Конгреса споразумение с Иран да замени ядрената сделка от 2015 г., от която Доналд Тръмп се изтегли миналата година. Това заяви днес специалният американски представител за Иран Брайън Хук пред телевизия \"Ал Джазира\", цитиран от Ройтерс и БТА. Правителството на Тръмп отдавна твърди, че един от недостатъците на сделката, договорена от предшественика му Барак Обама е, че тя не е била официално ратифицирана от Конгреса. САЩ могат да наложат нови санкции на Иран, каза също Хук. Той отбеляза, че арабските страни от Персийския залив могат по-успешно да се противопоставят на Иран, ако са единни.", "date": "2019.07.10", "title": "Американски дипломат: Вашингтон иска одобрена от Конгреса сделка с Иран"}
{"url": "https://www.24chasa.bg/novini/article/7552568", "text": "Днес бе проиграна симулация в тунел \"Ечемишка\" на тежка пътна катастрофа между лек и товарен автомобил и последващ пожар на около 200 м от изхода на съоръжението в посока Варна, съобщиха от МВР. Шофьорите на двата автомобила загиват на място, а пътнически микробус, преминаващ покрай пожара, катастрофира на около 120 м след него. Следва и верижна катастрофа между 5 леки автомобила на 400 м от изхода на тунела в посока Варна. В превозните средства има пострадали и затиснати пътници. По време на учението бяха проведени действия по гасене на пожара и спасяване на хората. На пострадалите бе оказана първа медицинска помощ, психологическа подкрепа на място и транспортиране до болнично заведение. Бе създадена временна организация за регулиране на движението в района на произшествието, управление на светофарната уредба.   \"Най-важното бе да се проиграе и установи нивото на взаимодействие между всички служби и институции, които участват при кризисни ситуации. Това е правилният път, за да реагираме по най-добрия начин\". Това каза главният секретар на МВР Ивайло Иванов на днешното учение в района на тунел \"Ечемишка\". Той сподели, че за първи път е наблюдавал в реално време работата на щаба на ГДПБЗН, как се наблюдават действията на колегите, защото в такава реална ситуация те реагират под напрежение, а ръководителят им може отстрани да направи правилна оценка, да реагира и своевременно да коригира забелязаните слабости. Предстои да направим анализ от проведеното днес учение, да отсеем положителните и отрицателните страни, за да уточним и какво трябва да се промени, отбеляза главният секретар на МВР в края на проведеното днес занятие в района на тунел „Ечемишка“. Той припомни, че екипите днес са пристигнали много бързо, но при условия на учение и осигурено трасе.  Не така стоят нещата в реална ситуация. При нея възникват редица фактори, на които не винаги можем да окажем влияние. Именно затова са и мерките, които предприема МВР, насочени към спазване на правилата на движение и указанията на органите на реда, защото при една такава ситуация при верижно ПТП, ако не е освободена аварийната лента, не можем да достигнем до там колкото и да бързаме. Затова бяха повишени драстично и глобите за шофиране в аварийната лента, посочи главен комисар Ивайло Иванов. Той даде висока оценка на днешните действия на екипите и обясни, че самото учение е доста сложно, тъй като при произшествие в тунел има задимяване и ако този дим не бъде изведен от съоръжението, може да нанесе сериозни поражения както на пътниците, така и на спасителните екипи. Главният секретар поясни, че ГДПБЗН разполага със специална техника, която да създаде чиста обстановка за реакция на екипите, ако в съответния тунел няма вентилационна система. Главен комисар Николай Николов разграничи две основни цели на днешното занятие - от една страна да видим дали екипите са подготвени за правилна и бърза реакция, от друга – координацията на органите за управление –съответните щабове на място, взаимодействие между институциите. Той благодари на всички участници в учението и за енергичната подкрепа на Агенцията за пътна безопасност и категорично заяви, че това е пътят, за да може екипите да са подготвени и да знаят какво може да ги очаква. Повече от 300 души, включително и доброволни формирования взеха участие в днешното учение. В действията участваха и служители на ГДПБЗН, агенция „Пътна инфраструктура“, Държавна агенция „Безопасност на движението по пътищата“, Областна администрация и общините на територията на София област, Центъра за спешна медицинска помощ, Българския Червен кръст, доброволци. Целта е повишаване на готовността за действие на силите и средствата от Единната спасителна система за реагиране при бедствия и извънредни ситуации. Експерти от Швейцария наблюдаваха учението, те са всъщност едни от най-добрите в Европа при справянето с кризисни ситуации в тунели.", "date": "2019.07.10", "title": "Вижте симулация на тежка пътна катастрофа и пожар в тунел \"Ечемишка\" (Видео, снимки)"}
{"url": "https://www.24chasa.bg/novini/article/7552576", "text": "По повод медийни публикации, с твърдения за упражнено въздействие и „репресия“ спрямо Радиана Абдулова – следовател при СО-СГП, ръководството на СГП уведомява, че разглежда същите, инспирирани от следовател Абдулова и нейния адвокат, като защитна позиция, целяща да насочи общественото внимание в посока, различна от приетите от СГП действия за ангажиране на дисциплинирната отговорност на магистрата за проявено от него недопустимо поведение, изразяващо в явяване на работа в нетрезво състояние, съобщиха от прокуратурата. На 26.06.2019г. до административния ръководител на Софийска градска прокуратура е постъпил сигнал от завеждащ следствен отдел при СГП. В него са изложени данни за нарушаване на трудовата дисциплина от страна на следовател Абдулова, изразяващо се в явяване същия ден на работа в нетрезво състояние, като е отразено, че не се касае за изолиран случай. На 28.06.2019г. е образувано дисциплинарно производство срещу следовател Абдулова за нарушаване на Кодекса за етично поведение на българските магистрати, което накърнява престижа на съдебната власт- нарушение съгласно чл. 307 ал.3 ,т.3 от Закона за съдебната власт. Същия ден по нейно настояване е проведен разговор с разширен състав на ръководството на СГП, в който тя е изложила лични проблеми и е изразила съжаление за поведението си. На 07.07.2019г. следовател Абдулова е дала интервю за медиите, в което е посочила, че на 01.07.2019г. е подала искова молба пред съда за обезщетение по реда на ЗОДОВ за нерегламентирано използване на специални разузнавателни средства срещу нея в периода от 5 години. Визираното нея досъдебно производство е образувано през 2012г. и прекратено през 2014г. Пред медиите тя е обвързала образуваното срещу нея дисциплинарно производство с депозираната пред съда претенция. Изложената хронология на събитията ясно сочи, че образуването на дисциплинарно производство спрямо следовател Абдулова предшества сезирането на съда с искова молба, а основанието за образуването му е несъвместимо с трудовите й задължение поведение, констатирано към конкретна дата. Горните констатации отразяват липсата на достоверност в изявлението на следовател Абдулова пред медиите и освен с недопустими внушения относно работата на държавното обвинение, то е изпълнено и с фактологически неточности.", "date": "2019.07.10", "title": "Прокуратурата: Лъжа е, че са подслушвани следователи,Абдулова беше пияна на работа"}
{"url": "https://www.24chasa.bg/novini/article/7552207", "text": "Турция ще продължи сонаджите за природен газ край бреговете на Кипър въпреки предупрежденията от страна на Атина и ЕС, заяви днес турското външно министерство, предаде АФП. Анкара \"отхвърля\" критиките на гръцки и европейски отговорни представители, се посочва в съобщение на министерството. В текста се казва, че един турски кораб вече е започнал сондажи през май, а втори, който се намира край полуостров Карпасия, се готви също да започне проучвателна дейност, предава БТА. В съобщението не се посочва кога ще започне тази дейност, но турският министър на енергетиката Фатих Сьонмез обяви в събота, че тази дейност ще започне до седмица. Върховният представител на ЕС по външната политика и сигурността Федерика Могерини заяви в понеделник, че ЕС, който заплаши Турция със санкции след съобщението за изпращането на сондажния кораб \"Явуз\", ще отговори \"по подходящ начин, в пълна солидарност с Кипър\". Но турското външно министерство отхвърли това предупреждение, като изтъкна, че ЕС не може да поема \"роля на безпристрастен посредник\" по този въпрос. Турското външно министерство изтъкна, че Турция ще продълги усилията да защитава правата на кипърските турци, докато те бъдат включени в механизмите за взимане на решения на острова, включително и относно разпределението на ресурсите на острова, съобщава Асошиейтед прес. Кипър реагира остро на турските проучвания на въглеводороди в региона, като заявява, че те нарушават суверенните му права.", "date": "2019.07.10", "title": "Анкара: Ще продължим сондажите за газ край Кипър въпреки предупрежденията на Атина и ЕС"}
{"url": "https://www.24chasa.bg/novini/article/7552220", "text": "Правителството одобри допълнителни разходи по бюджета на Министерството на външните работи за 2019 г. в размер на 1 906 834 лв. за плащания към Механизма за бежанците в Турция. Средствата ще бъдат изплатени на три вноски. Размерът на първия транш за 2016-2018 г. по Механизма е 3 млрд. евро, а на втория - също 3 млрд. евро. Българският принос е 9 075 527 евро за целия период, или 0,15% от сумата. След влизането в сила на Механизма миграционният натиск на границата между Република България и Република Турция е намалял значително.", "date": "2019.07.10", "title": "Правителството одобри 1 906 834 лв. за бежанците в Турция"}
{"url": "https://www.24chasa.bg/novini/article/7552237", "text": "Депутатът от БСП Кристиян Вигенин стана зам-председател на парламента. Това решиха депутатите със 106 гласа “за”, 4 “против” и 4 “въздържали се”. БСП остана без представител в ръководството на Народното събрание за повече от година. Тогава от поста бе освободен Валери Жаблянов заради написана от него декларация, в която се казва, че “ Народният съд е необходимо и неизбежно правосъдие”.", "date": "2019.07.10", "title": "Кристиян Вигенин стана зам.-шеф на парламента"}
{"url": "https://www.24chasa.bg/novini/article/7552200", "text": "Гражданската испанска гвардия е задържала брата на   Обвиняват го, че е упражнявал сексуално насилие над своята снаха, пише periodistadigital.com. Двамата братя тормозели словесно и физически жертвата си обичайно в дома й и затова никой друг не подозирал за случващото се, каза представител на управата в Бургос. Той заяви, че има доказателства, че братята, които днес се изправят пред съда, са могли да упражняват насилие и срещу двете непълнолетни дъщери на жертвата. В понеделник в 10 часа сутринта Бисер нападнал Моника с огромен нож. В борбата тя успяла да стигне до прозорец към вътрешния двор и се опитала да извика за помощ, но тогава мъжът й я наръгал в сърцето и я блъснал през прозореца. Докато младата жена агонизирала, той ненадейно изскочил и се предал на полицията, а след това направил пълни самопризнания.", "date": "2019.07.10", "title": "Българинът, който уби жена си в Бургос, и брат му тормозели сексуално нея и децата й"}
{"url": "https://www.24chasa.bg/novini/article/7552231", "text": "Македонски тир се обърна край Шумен. Пътят за Ришки проход прз Смядово е затворен. Полицията пренасочва трафика. Камионът натоварен с прах за пране криволичел по пътя. На прав участък се е обърнал. Шофьорът му е 1,79 промила алкохол.                                                                                                                                                                                                                                                                                                                       ", "date": "2019.07.10", "title": "Македонски тир с почерпен шофьор се обърна край Шумен (Снимки)"}
{"url": "https://www.24chasa.bg/novini/article/7552209", "text": "За масов мор на риба в река Кентъки алармират американски медии. Причината за смъртта на водните животни е изливането на милионите литри бърбън (американско уиски) след  . Мълния бе поразила склад с огромното количество от алкохола, което е замърсило водния басейн. Разливът с вкус и мирис на спиртното питие се е разпространил на разстояние 37 километра. Жители на столицата на Кентъки град Франкфорт са оплакали от влошено качество на чешмяната вода, пише weeklytimesnow.com.au. Властите са посочили, че предприемат всички мерки по отстраняване на щетите от аварията.", "date": "2019.07.10", "title": "Разлятото уиски от мълнията изби рибата в река Кентъки (Видео)"}
{"url": "https://www.24chasa.bg/novini/article/7552159", "text": "Инцидент е белязал визита на Владимир Путин в централния руски град Екатеринбург, написа в. Комерсант, цитиран от  Докато държавният глава е излизал от сграда на Уралския федерален университет, момиче се е хвърчило под гумите на един от автомобилите от кортежа на президента. Заради инцидента движението в района е било спряно. Путин е излязъл от колата си, оказал помощ на момичето и си поговорил с граждани. На този етап не са публикувани данни за състоянието на момичето и какви са били причините за постъпката.", "date": "2019.07.10", "title": "Кремъл мълчи за инцидент с кортежа на Путин в Екатеринбург (Видео)"}
{"url": "https://www.24chasa.bg/novini/article/7552242", "text": "Над 90 кг марихуана задържаха бургаски полицаи при акция в поморийското село Бата. Голямото количество дрогата била открита изсушена в бидони, кашони и вакуумирани пакети в дома на бившия 57-годишен моряк Тодор Стамов, отделно униформените открили и плантация със 100 кг растения, които отглеждал. Стамов е задържан за 72 часа и му бе повдигнато обвинение за държане и разпространение на високорискови наркотични вещества. Пред полицаите Стамов обяснил, че отглежда марихуаната, за да се лекува и показал специални масла, които забърквал от нея. Според шефа на ОД на МВР-Бургас комисар Калоян Калоянов обаче \"част от сухата листна маса е пакетирана по начин, който предполага друга цел\". И добави, че плантацията с дрога била грижлива поддържана, имала специална поливна система, а отглежданата в нея трева била с доста висок процент наркотик. \"Растенията са много добре подредени, със спазени отстояния, което означава, че целенасочено са отглеждани, за да дадат добра реколта. Такова количество показва, че то е отглеждано за продажба, а се само за държане\", каза ръководителят на Окръжна прокуратура в Бургас Георги Чинев. Днес следобед прокуратурата ще иска удължаване на мярката на Стамов.", "date": "2019.07.10", "title": "90 кг дрога задържаха в Бургас"}
{"url": "https://www.24chasa.bg/novini/article/7552160", "text": "Да му мислят моите директори - тъпаците, подписвали от страна на КТБ, и онези цървули, подписвали за фирмите. Това казал банкерът Цветан Василев на главния си счетоводител Бисер Лазов при последната им среща на 23 юни 2014 година във Виена. Лазов отишъл в австрийската столица със самолет, хванат в 13:45 часа, като носел два документа. Единият бил, че всички кредити се прехвърлят на фирмата на Василев \"Бромак\", а другият - бележка с липсите в КТБ. Подобна справка за наличностите Лазов правел всеки ден през годините, в които работел за Василев.  Подготвената справка към дата 20 юни 2014 г. показвала, че задълженията на фирми към КТБ са 3 544 375 929 лева. От главната каса пък липсвали 206 милиона лева. Това били преки задължения на Василев към КТБ, обясни Лазов в специализирания съд, където дава показания.  Василев бил направил и своя справка, в която имало информация за инвестициите под негов контрол, финансирани със средства от банката. Според Лазов оценките били малко оптимистични.  Общата сума на всички активи по справката на банкера била 1 100 000 000 eвро.  Когато съпоставили разликата между липсите и активите, се оказало, че разликата е 1 760 587 000 лева.  \"Василев се смути и известно време не знаеше какво да каже. В един момент се сепна, потупа ме по рамото и приповдигнато започна да ми говори, че ще възложи на експерти, които се занимават с оценки, да надуят активите, така че да изглежда, че има развенство между активите и задълженията\", обясни Лазов. Срещата се състояла в къща извън Виена. На нея присъствал още и дългогодишният адвокат на Цветан Василев Любомир Денев и още един служител на банкера. Адвокатът останал потресен от това, което чул, и с разтреперен глас попитал: \"Вярно ли е?\". Василев отговорил: \"Да, взимал съм пари от касата\". И допълнил, че не може да си спомни конкретните суми и имената на всички дружества\". \"Любомир Денев се разрева и започна да се вайка\", добави Лазов.  Главният му счетоводител настоял Василев да подпише документа, че всички задължения се прехвърлят на \"Бромак\". Банкерът обаче му отговорил, че с това \"искат да го окачат на въжето\". После добавил, че не мисли да се връща в България. \"Видях уплашен, жалък човек, седнал превит, стиснал два телефона в ръцете си, който изглеждаше толкова пресиран, че не познах онзи властелин\", описа Лазов банкера.  В един момент Василев се сепнал, погледнал го \"втренчено и хитро\". Приближил се до Лазов, побутвал го по лакътя и започнал настоятелно да го пита: \"Нищо не съм подписвал лично, нали? Нищо не съм направил, нали?\". \"Спестявайки нецензурните изрази, точните му думи бяха: \"Да му мислят моите директори - тъпаците, подписвали от страна на КТБ, и онези цървули, подписвали за фирмите\", добави Лазов. Той уточни, че думите прозвучали ужасно цинично и гадно.  \"Видях една мекушава личност, която с един замах отхвърли всичко, което твърдеше, че е негова бизнес философия\", добави свидетелят. Той се почувствал предаден.  \"В онзи момент умрях. Това, че съм жив, е, защото нещо ме е върнало. Усетих сякаш, че времето спира, усетих хладина и отрезвяване. Светът изглеждаше различно\", описа Лазов състоянието си в онзи момент.  Оттогава той вече не бил същия човек, който 19 години работил с Цветан Василев. Цялото му уважение към доскорошния му шеф изчезнало. Тогава поискал да проведе един последен разговор с банкера. С делови тон му казал да се върне в България и да търсят заедно решението на проблема. Казал му, че ако не се прибере и не подпише документите, това ще значи край на техните отношения.  Лазов уточни, че с това си поведение Василев поставял своите служители в нова ситуация и те се оказвали собственици на всичко,  с произтичащите от това проблеми.  Василев му казал да остави документите, които носел, и да предаде на хората, че ги подкрепя. Лазов се прибрал в София с вечерния полет.  На 24 юни имали последен разговор по телефона, на който банкера му казал, че не мисли да се прибира в България, а Лазов му отговорил, че няма какво повече да си кажат. Оттогава двамата не са се чували.  \"За мен този момент, в който банката спря да фукционира, е преломен в моя живот. Видях много хора в нова светлина\", заключи Лазов. ", "date": "2019.07.10", "title": "Да му мислят моите директори - тъпаци и цървулите от фирмите, казал Цветан Василев на 23 юни 2014 г."}
{"url": "https://www.24chasa.bg/novini/article/7552259", "text": "Правителството одобри допълнителен трансфер в размер на 5 611 лв. по бюджета на държавното обществено осигуряване за 2019 година. Със средствата ще се разплатят извършени разходи за престой и ползване на дейности и услуги в базите на „Профилактика, рехабилитация и отдих“ ЕАД от правоимащи лица по Закона за военноинвалидите и военнопострадалите.", "date": "2019.07.10", "title": "Отпускат се 5 611 лева за рехабилитация на военноинвалиди"}
{"url": "https://www.24chasa.bg/novini/article/7552202", "text": "Двама родители ще бъдат съдени, защото помогнали на сина си да заживее с малолетно момиче. И.Д., на 37 г. и Е.Б., на 38 г. от с. Черниче са обвинени, че са улеснили непълнолетно момче и малолетно момиче да заживеят на съпружески начала, без да са сключили граждански брак. Родителите осигурили на младите самостоятелна стая в кравеферма, намираща се м. Кантона, землище на гр. Симитли.", "date": "2019.07.10", "title": "Съдят родители, помогнали на сина си да живее при тях с малолетно момиче"}
{"url": "https://www.24chasa.bg/novini/article/7552255", "text": "Групата на социалистите и демократите в Европейския парламент все още няма решение дали да подкрепи предложената от Европейския съвет за следващ председател на Европейската комисия Урсула фон дер Лайен. Това съобщи председателят на парламентарната група Ираче Гарсия. Тя уточни, че днес в продължение на два часа представители на групата са разговаряли с Лайен и са й поставили няколко условия. Гарсия посочи като ключови за социалистите въпросите за опазването на околната среда, социалните права, миграцията и равенство на половете. Искаме феминистка Европа, добави Гарсия, предава БТА. Ще изчакаме отговорите по въпросите, които поставихме и следващата седмица ще решим. Ще опитаме следващата седмица да имаме обща позиция, поясни тя. За да бъде утвърдена, Лайен има нужда от поне 376 гласа в Европейския парламент. Засега е неясно дали друга група, освен Европейската народна партия, би подкрепила изцяло предложението на Европейския съвет. По-късно днес Лайен ще отговаря в открити заседания на въпроси на евродепутати от групите \"Обнови Европа\" и \"Зелени\".", "date": "2019.07.10", "title": "Социалистите в ЕП още не са решили дали да подкрепят Урсула фон дер Лайен за шеф на ЕК"}
{"url": "https://www.24chasa.bg/novini/article/7552265", "text": "Санкции за телеком операторите при евентуално нарушение на пределните цени на дребно за международни мобилни и фиксирани разговори и текстови съобщения към страни от ЕС, предвижда одобреният от Министерския съвет проект на Закон за изменение и допълнение на Закона за електронните съобщения. Текстовете гарантират ефективното прилагане на национално ниво на пределните стойности на цените за тези услуги, като въвеждат система от ефективни, пропорционални и възпиращи санкции при нарушения. Съгласно европейски регламент, от 15 май 2019 г. се прилагат цени на дребно (без ДДС), които не трябва да надвишават 0.19 евро на минута за повиквания и 0,06 евро за текстови съобщения. В случай, че телеком оператор продължава да прилага по-високи тарифи след тази дата, той може да бъде глобен между 20 000 и 400 000 лв. От 5 000 до 50 000 лв. е санкцията в случай, че операторът не осигури активирането на тарифата в рамките на един работен ден, без това да води до определени негативни последици за потребителите.", "date": "2019.07.10", "title": "До 400 000 лв. глоби за телеком оператори, предлагащи разговори с ЕС над 0,19 евро на минута"}
{"url": "https://www.24chasa.bg/novini/article/7552275", "text": "В петък започва дезинсекционна кампания по поречието на река Дунав, съобщиха от пресцентъра на Агенцията по храните. Унищожаването на насекомите ще се осъществи чрез инсектицидна обработка на засегнатите площи по цялото поречие на реката. Първото пръскане против комари ще бъде реализирано на територията на община Козлодуй. Кампанията ще се извърши чрез авиационно третиране с цел масовото унищожаване на комарите и предотвратяване разпространението на болести по хората и животните в тези рискови региони. Българската агенция по безопасност на храните напомня, че при пръскане срещу инсектициди е необходимо пчеларите да предприемат мерки по опазване здравето на пчелите. По отношение на предстоящото мероприятие в петък, общинската администрация в град Козлодуй организира информирането на пчеларите.", "date": "2019.07.10", "title": "Пръскането срещу комари по поречието на Дунав стартира в петък от Козлодуй"}
{"url": "https://www.24chasa.bg/novini/article/7552278", "text": "На лъжата краката са къси, на Зоран Заев също - така започва постът във Фейсбук на депутата от ВМРО-ДПМНЕ Антонио Милошоски, съобщава сайтът МКД. В опит да скрие срама и нанесените на авторитета на Македония щети Зоран Заев публично излъга, че е имал среща с украинския президент Петро Порошенко в Давос /на икономическия форум от 21-26 януари 2019 г./, пише Милошоски. На пресконференцията в правителството вчера, журналистка постави въпроса имало ли е преди комуникация между кабинетите, за да има такъв разговор /с фалшивия Порошенко/? Заев отговори: \"Разбира се, на официалните срещи, които имахме като срещата, която проведох с президента Порошенко в Давос например, разговоряхме, че изборът и на Украйна е за НАТО, а е нормално, защото той е смятан за един от собствениците на големи фабрики за шоколад, да го поканя да инвестира в нашата страна, това е чудждестранна инвестиция.\", предаде БТА. В поста си по-нататък Милошоски пише, че в правителствено съобщение за участието на премиера Зоран Заев и правителствената делегация на форума в Давос не фигурира среща с Петро Порошенко. С оглед на скромния списък държавници, с които Заев и министрите Кочо Ангушев и Бектеши са се срещнали, ако такава среща е имало, със сигурност щеше да бъде съобщено на обществеността, посочва Милошоски. Ако Заев наистина се бе срещнал с Порошенко в Давос, сигурно щеше да му се похвали с дългия телефонен разговор по WhatsApp от преди шест месеца, щеше да разбере, че това е измама и поне следващите два компрометиращи телефонни разговори нямаше да се случат, пише Милошоски. Но тъй като Заев неуспешно се опитва да скрие старите скандали с нови лъжи, а с това съзнателно да манипулира журналистите и граждание на Македония, най-добре е да подаде оставка като премиер и с това да намали щетите за авторитета на държавата, които й нанася с дипломатическите си скандали, посочва депутатът от ВМРО-ДПМНЕ Милошоски.", "date": "2019.07.10", "title": "Политик от ВМРО-ДПМНЕ: На лъжата краката са къси, на Заев също"}
{"url": "https://www.24chasa.bg/novini/article/7552284", "text": "Вчера в полицията бил получен сигнал за жена, пострадала от куче. По първоначални данни, към 10.20 часа, докато чистела тротоар в с. Рилци, била ухапана през ограда от свободно пуснато в двора куче. Пострадалата е с охлузни рани по главата, транспортирана е в болнично заведение и след преглед освободена за домашно лечение, без опасност за живота. По случая е образувано досъдебно производство.                                                                                                                                                                                                                                                                                                                       ", "date": "2019.07.10", "title": "Куче захапало жена по главата през оградата на двор"}
{"url": "https://www.24chasa.bg/novini/article/7552298", "text": "Турция ще използва системите С-400 в случай, че бъде нападната, заяви турският президент Реджеп Тайип Ердоган, предаде ДПА, цитирана от БТА.  Ако някой ни атакува, ще активираме тази система за въздушна отбрана, заяви Ердоган пред репортери на борда на самолета си, с който се завръщаше от Босна, съощава вестник \"Хабертюрк\". \"Поради това правим такава инвестиция. Турция ще използва С-400, когато и както са ни необходими\", каза Ердоган за руската отбранителна система, която доведе до раздор между съюзниците в НАТО Анкара и Вашингтон. Американското правителство силно се противопоставя на купуването и използването на тези системи във въздушното пространство на НАТО и заплаши Турция със санкции. Вашингтон се опасява, че Русия може да шпионира модерните американски изтребители F-35 чрез радарите на С-400. Турция е партньор в производството на F-35 и очаква да купи над 100 такива самолета. В понеделник Ердоган потвърди, че подготовката за доставката на системата е в ход. Още не е ясно кога и къде ще бъде инсталирана системата.", "date": "2019.07.10", "title": "Ердоган: Турция ще използва системите С-400 в случай, че бъде нападната"}
{"url": "https://www.24chasa.bg/novini/article/7552299", "text": "Вече има доста сериозен диалог с превозвачите след 3 месеца експертни срещи и анализи. Техните предложения варират между 3 и 10 стотинки за километър толтакса, нашите - от 25 - 35 стотинки за тежките категории - евро 1, движещи се по автомагистрали и повече от 12 тона. Това заяви зам.-министърът на регионалното развитие Николай Нанков в кулоарите на парламента след приемането на законодателни промени, с които се отлага таксуването чрез толсистема до март 2020 г. Нанков подчерта, че с въвеждането само на техническата експлоатация на системата на 16 август, държавата ще може да придобие представа какви средства да очаква след въвеждането на толтаксуването с \"разлика от 5-10%\". Зам.-министърът уточни, че от първоначалния обхват на мрежата от 10 800 км, те ще бъдат намалени до някъде около 6000 км. Очакванията са 48% от приходите от ползване на мрежата да са от български превозвачи, а останалите чуждестранни.", "date": "2019.07.10", "title": "Нанков: Превозвачите искат от 3 до 10 ст. толтакса за километър, а ние - 25-35"}
{"url": "https://www.24chasa.bg/novini/article/7552315", "text": "От дружеството \"Еврохолд\" са предлагали финансова подкрепа на \"Инерком\", докато компанията на Гинка Върбакова имаше статут на ексклузивен кандидат за активите на ЧЕЗ в България, съобщи за   говорителят на чешката компания Алис Хоракова. Тя допълни, че информацията в стенограмата, публикувана от Чешката пиратска партия, че холдингът стои зад \"Инерком\", е невярна: \"Когато \"Инерком\" се опитваше да намери финансови партньори сред банките и инвестиционните фондове, \"Еврохолд\" беше един от потенциалните партньори. До сделка между \"Инерком\" и \"Еврохолд\" никога не се стигна\". От \"Еврохолд\" потвърдиха, че са водили разговори, но до сделка не се е стигнало.", "date": "2019.07.10", "title": "ЧЕЗ: Невярна е информацията, че \"Еврохолд\" стои зад \"Инерком\""}
{"url": "https://www.24chasa.bg/novini/article/7552324", "text": "Вторият национален доставчик на електронни винетки - \"Телетол\" - поиска от прокуратурата да започне разследване срещу председателя на УС на АПИ Георги Терзийски и директора на Националното тол управление - Олег Асенов - за действия и бездействия, които умишлено облагодетелстват трети страни и които нарушават правата и законните интереси и свободите на гражданите и потребители на електронни винетки. Това пише в съобщение на фирмата до медиите. На прокуратурата е предаден и детайлен доклад, съдържащ информация, факти, документи в подкрепа на твърденията за извършване на действия от гореспоменатите лица. Сигналът до прокуратурата е за злоупотреба с власт, манипулиране и прикриване на публична информация и документи, ощетяване на потребителите на е-винетки и сериозни нарушения на договора за изграждане на тол-системата. В сигнала са посочени и факти, доказващи незаконосъобразността на договора за опериране на единствения действащ национален доставчик - \"Интелигентни трафик системи\" ЕАД, който и до момента продължава да е монополист. “Сезираме прокуратурата, след като ни бе оказан административен натиск в продължение на 6 месеца, целящ да се откажем да бъдем доставчик на електронни винетки и да не ги разпространяваме чрез изработеното от нас мобилно приложение. Дързостта на държавни служители да препятстват дейност, която подлежи единствено на регистрационен режим, е в пълен разрез с принципите на свободния пазар и е груба демонстрация на административен произвол. Това е липса на елементарен морал в институциите и използване на методи като сплашване и принуда, за да се подчинят бизнеси и реално да се ограничат правата на гражданите”, каза Мартин Димитров от \"Телетол\". “Очакваме от прокуратурата да започне незабавно производство по този особено важен за националната сигурност въпрос, който засяга пряко всеки един гражданин на България и всеки един икономически оператор, било български или чуждестранен”, допълни съоснователят на \"Телетол\" Лиляна Деянова. В сигнала до прокуратурата \"Телетол\" прилага документи и сочи конкретни данни и доказателства, които недвусмислено показват, че: - АПИ не е собственик и реално няма достъп към момента до собствената си система за електронни винетки, която e в експлоатация от януари 2019г. и би трябвало правата да са предоставени на българската държава. Това е нарушение на Договора за изпълнението на ТОЛ системата, сключен след проведена обществена поръчка, както и на Закона за пътищата, тъй като в последния изрично е регламентирано, че преди стартиране на експлоатация само АПИ трябва да притежава достъп до системата без да има съвместно опериране, с което и да било трето лице. - Българската система за електронни винетки е създадена за аржентинско дружество Kapsch TrafficCom Argentina, а избраният след проведената обществена поръчка изпълнител - консорциум на дъщерни фирми на австрийското дружество Капш - е уредил за себе си пълните права върху българската система чрез основния си подизпълнител. В договора на Капш с АПИ изрично е посочено, че собствеността на системата трябва да принадлежи на българската държава и системата не може да се предоставя или използва от трети страни. - Договорът на единствения засега национален доставчик на услуга, “свързан” със системата на АПИ - \"Интелигентни трафик системи\" ЕАД е нищожен, тъй като е сключен един ден преди да бъдат приети и публикувани правилата и общите условия за регистриране на други желаещи доставчици. Това еднозначно показва, че същият договор е подписан в резултат на предварителни противоправни уговорки. В допълнение са предоставени доказателства, че монополистът ИТС АД не използва собствена система, каквото е изискването за всеки регистриран доставчик, а реално използва същата система, която Капш е разработила за АПИ. Това категорично потвърждава, че Капш действа като напълно незаконен оператор, работейки в сянка и осъществявайки чрез монополиста разпространението на е-винетките, а в бъдеще - и на тол таксите. “Предоставените от нас документи и записи на практика показват, че с действие и бездействие отговорните за това институции умишлено не допускат \"Телетол\" до този реално отворен пазар и по този начин тези институции противозаконно действат в полза на определени частни интереси. Така те създават предпоставки за безконтролно изтичане на стотици милиони левове от винетките и в бъдеще от тол таксите към една частна фирма”, уточнява Мартин Димитров и допълва: “Предоставили сме и доказателства за конкретни държавни служители на високи постове, които са в преки и непреки връзки и може би дори в сътрудничество с представители на дружеството-монополист до момента.” Също днес \"Телетол\" сезира Европейската комисия за нарушаване на европейското право. “Очакваме на българското правителство да бъде наложено да поправи порочната си практика, която е в разрез с европейските правила”, каза Лиляна Деянова В случай, че правителството откаже да направи това, Европейската комисия ще заведе дело в Европейския съд и не е изключена възможността българската тол система, от която е част и електронната винетка да последва съдбата на германската тол система, която беше спряна от Европейския съд, именно заради дискриминационна практика, а договорът с Капш - избран за оператор на системата там - бе незабавно прекратен. От \"Телетол\" допълват още: Не можем да не изразим и съжалението си от това, че се стига до това една софтуерна компания, вместо да изгражда продуктите си, за да участва на един законово регламентиран свободен пазар, да се налага да се бори с една прогнила система, която не позволява на реалния бизнес да участва на състезателен пазарен принцип в икономиката на страната. Това противоречи на базисните принципи на съвременното демократично общество и ние се чувстваме длъжни да отстояваме тези принципи докрай с всички предвидени от закона средства. В тази връзка, не намираме за наивна вярата ни във върховенството на закона и сме убедени, че ако не българските институции, то европейските, ще пречупят гръбнака на една голяма корупционна схема. И ние ще съдействаме за това, защото такъв е и обществения интерес. Призоваваме АПИ и МРРБ да подкрепят подхвърлените в различни медии твърдения с доказателства и документи така, както повелява ролята им на официални български институции. Нека покажат: Поне 1 протокол, от който е видно, че допускат Телетол до свързване със системата или че софтуерът ни е преминал проверка, която да установи дали е или не е технически съвместим. Държавните институциите е редно да говорят с актовете си (протоколи, документи, решения) или с понятия като “изпълнение” и/или “неизпълнение”, а не с режисирани медийни изяви. Заявяваме отново, че: \"Телетол\" не е допуснат до това да бъде тествана нашата система за продажба на е-винетки за съвместимост, нито ни е бил предоставен “ключ”, за да бъде осъществено включване към опериращата в момента система (контролирана от частното дружество ИТС ЕАД). Припомняме, че АПИ дори няма как да направи това, при положение, че директорът на Националното ТОЛ управление - проф. Олег Асенов - признава в официалната си кореспонденцията с нас, че агенцията няма достъп до собствената си система. \"Телетол\" не е получила решението на УС на АПИ за прекратяване на договора, под претекст, че АПИ не предоставя решенията нито един акт от АПИ, който да представлява по същество решение за прекратяване на договора за национален доставчик на услуги. В допълнение, призоваваме МРРБ да уважат искането на транспортния сектор и да предоставят карта на изградените пътни рамки/портали, която не само не би следвало да е тайна, но и следва да бъде публично достъпна като задължение за изпълнителя на обществената поръчка за проектиране и създаване на националната тол система. В противен случай, ще е ясно на всички, че тази институция е силна на думи, но когато трябва да доказва твърденията си, гузно мълчи, завършват от фирмата.", "date": "2019.07.10", "title": "\"Телетол\" сезира ЕК и прокуратурата за злоупотреба с власт, престъпление по служба, съмнения за кражба и корупция от страна на АПИ и МРРБ"}
{"url": "https://www.24chasa.bg/novini/article/7552326", "text": "Гневът на Доналд Тръмп след публикуването на дипломатическа кореспонденция на британския посланик във Вашингтон илюстрира рискованото положение, в което се намират дипломатите. Тази професия, предполагаща използването на протоколен цивилизован език, стана потенциално взривоопасна в ерата на изтичането на информация в интернет. Американският президент нарече вчера недипломатично посланик Ким Дарък \"надут глупак\". Според съдържанието на телеграмата, разкрито в събота от в. \"Мейл он сънди\", британският посланик, макар и представител на правителство, ухажващо старателно американския милиардер, за да запази \"специалната връзка\" между Вашингтон и Лондон, описва Тръмп като \"нестабилен\" и \"некомпетентен\". Дипломатите полагат усилия да се усмихват учтиво, да демонстрират такт и известна емоционална стабилност, когато представляват страните си в чужбина. Но същевременно изпълняват и по-дискретна мисия: изготвят откровени и неразкрасени доклади за своите правителства. Най-сензационните разкрития от кухнята на дипломатическия занаят бяха направени при публикуването през 2010 г. от сайта \"Уикилийкс\" на 250 000 телеграми на американски дипломати, разкриващи техните мнения за чуждестранни лидери. Според Брет Бруън, бивш американски дипломат от правителството на Барак Обама, инцидентът с Дарък ще има последици за начина, по който дипломатите работят. \"Ще видим как все повече посланици и дипломати сдържат критичните си коментари в телефонни разговори и видеоконферентни връзки. Последните - извършвани по сигурни канали - досега не са били хаквани\", обясни той. Според Бруън, ръководещ консултантска фирма, Доналд Тръмп, който като че ли е вярвал на приятелските чувства към него от страна на британците, опънали в негова чест червен килим по време на държавната му визита миналия месец, се е сблъскал със суровата дипломатическа действителност. \"Страните и посланиците правят през повечето време нещата, които са в техен интерес и ще ви кажат всичко, което е необходимо да ви кажат, за да си спечелят вашето доверие и подкрепа\", заяви той. Дипломатическите телеграми са наследство на европейската дипломация от времето, когато пратениците, пътуващи от един кралски двор в друг, са запечатвали съобщенията в дипломатически куфари. Тези куфари все още са защитени от международното право и САЩ използват все още стотина куриери за доставяне на поверителна и строго секретна информация. Изобретяването на минаващите по дъното на морето кабели довежда до създаването на дипломатическите \"кабелограми\". В Държавния департамент на САЩ, както и в много страни, писането на тези съобщения постепенно се превърна в изкуство, което се преподава на начинаещи дипломати, които знаят, че една интересна и уместна бележка може да им помогне да се издигнат в йерархията. Някои от телеграмите, публикувани от \"Уикилийкс\", предизвикаха и комплименти за литературните си качества, които техните автори не са очаквали. Например написаното от помощника на посланика на САЩ в Москва, който сравнява Дмитрий Медведев, тогавашния президент на Русия, с помощника на Батман, Робин, по отношение на Владимир Путин. Сред най-тежките ответни действия, свързани със световния скандал, Еквадор - който по-късно даде подслон на основателя на \"Уикилийкс\" Джулиан Асандж - изгони тогавашния посланик на САЩ заради кабелограми, според които началникът на националната полиция е участвал в незаконни дейности. Неловкото положение, предизвикано от тези гръмки разкрития, постави някои дипломати в непоносима ситуация. Американският посланик в Мексико се оттегли след публикуването на телеграми, в които той поставя под съмнение ангажимента на армията да се бори с наркокартелите. Американският пратеник в Либия напусна страната след забележки за увлечението на Муамар Кадафи по \"руса\" и \"сладострастна\" украинска медицинска сестра. Държавният секретар на САЩ Хилари Клинтън се опита да сведе до минимум последиците от тези изтичания, които за Доналд Тръмп заемат съвсем друго измерение десетилетие по-късно. \"Трябва да видите какво ние говорим за вас\", й доверил, според нея, чуждестранен лидер.", "date": "2019.07.10", "title": "Интернет скандалите ще направят дипломатите по-предпазливи и сдържани"}
{"url": "https://www.24chasa.bg/novini/article/7552390", "text": "Жители на района на Белащица, Гълъбово и околните селища поднесоха като специален подарък на посланика на конфедерация Швейцария у нас Н.Пр. Мюриел Берсе Коен чували с прах, който се стеле над населените места в Западните Родопи заради дейността на швейцарската компания \"Холсим\". Тя е концесионер на находището за скални материали \"Белащица\" и според организацията \"Екогласност\" и жителите на района извършва тежки нарушения и добива природни богатства извън границите на концесията. В края на декември миналата година жители на селищата в близост до кариерата на „Холсим” България - Гълъбово, Белащица, Марково, Брестник, Куклен, Цар Калоян, и ПК \"Екогласност\" имаха среща с посланичката на Швейцария у нас, на която я запознаха с вредите, които швейцарската компания нанася на региона - запрашаване, липса на задължителното по предписания оросяване на терена, значително увеличение на респираторните заболявания, застрашени водоизточници, липса на рекултивация, работа извън координатите на разрешената концесия. Посланичката обеща да отиде на място, да се запознае с проблемите на хората и да съдейства в диалога по разрешаването им. Повече от половин година след срещата в посолството нищо не се е променило освен призананието на Министерството на енергетиката, че концесионерът „Холсим” добива материали извън разрешените граници, което става ясно от наказателно постановление на министъра на енергетиката от 21.05.2019 и наложена санкция от 50 000 лв. \"Тъй като г-жа посланичката не намери време да дойде да разгледа на място Западните Родопи и да се полюбува на резултата от дейността на швейцарската компания „Холсим” на място, решихме да й донесем специален дар, това което местните хора получават редовно като резултат от работата на кариерата до Белащица - прах!”, заяви Емил Георгиев от \"Екогласност\". На чувалите бяха поставени надписи на английски език „Произведено от швейцарска фирма в България”. Подаръкът беше придружен от папка, в която са събрани всички писма, които протестиращите са изпратили до институциите до сега - Прокуратурата, НАП, ДАНС, министерствата на енергетиката и околната среда и водите. „Няма да се изморим, вече 3 години протестираме и сигнализираме държавните институции по екологичните проблеми в района на Белащица. Ще продължим тръгнахме от Родопите, стигнахме до София, ще отидем и в Брюксел!” категоричен беше Емил Георгиев. Той обеща, че ще поискат среща и с министър-председателя Бойко Борисов. Тъй като никой от посолството не излезе да приеме подаръка, чувалите с прах бяха оставени пред вратата на сградата, а папката със сигналите - в пощенската кутия.", "date": "2019.07.10", "title": "Жителите на Белащица дариха Швейцарско посолство с чували с прах от близката кариера"}
{"url": "https://www.24chasa.bg/novini/article/7552338", "text": "Германската канцлерка Ангела Меркел беше забелязана да трепери за трети път от един месец насам. Това стана при срещата й в Берлин с гостуващия премиер на Финландия Анти Рине, предаде Ройтерс, цитирана от БТА. Тялото на Меркел трепереше по време на церемонията на открито за посрещането на Рине с военни почести пред канцлерството в германската столица.  Ангела Меркел е добре. Разговорите с Рине продължават, заяви говорител на германското правителство. Подобни епизоди имаше на 18 и на 27 юни, като и в двата случая 64-годишната Меркел бързо преодоляваше треперенето, щом започваше да ходи, припомня Асошиейтед прес. При първия случай в горещо време тя самата по-късно каза, че се чувства добре след като изпила три чаши вода. Днес времето в Берлин беше хладно. По време на срещата на върха на Г-20 в Япония в края на юни Меркел каза, че разбира интереса към здравословното й състояние, но настоя, че се чувства добре.", "date": "2019.07.10", "title": "Меркел за трети път трепери неконтролируемо на официално събитие (Видео+снимки)"}
{"url": "https://www.24chasa.bg/novini/article/7552367", "text": "Експерти анализираха разкази на хора, завърнали се от \"другия свят\". Всеки десети, намиращ се на ръба на смъртта, изпитва необичайни усещания, според списание \"Frontiers in Human Neuroscience\", цитирано от  . През 2017 г. изследователи от университета в Лиеж изучават писмени свидетелства на 154 пациенти. Те са оцелели след клинична смърт. Оказва се, че почти всеки описва три еднакви преживявания: тунел, ярка светлина и чувство на покой. Според разказите на някои от участниците, те напуснали тялото си и се срещнали с ангели и духове. Предсмъртното състояние при всеки е различно. При много от тях става дума за халюцинации. Те зависят от езика и културата на човека. Авторите на изследването не вярват, че тези свидетелства са доказателство за съществуването на живот след смъртта. Според експертите, преживените усещания показват, че известно време след спиране на съцето, човешкият мозък все още функционира. Според учените мозъкът в този случай работи с двойна скорост. Освобождаването на допамин се увеличава 12 пъти. Този хормон на удоволствието играе важна роля за имунната система и когнитивните процеси. Поради тази причина хората имат усещане за покой.", "date": "2019.07.10", "title": "Всеки десети, намирал се на ръба на смъртта, изпитал нещо необичайно"}
{"url": "https://www.24chasa.bg/novini/article/7552350", "text": "Цветан Василев се свързал по видеоконферентна връзка с няколко от служителите си след краха на банката. По това време той бил във Виена. Те били повикани в кабинета му на 12-ия етаж, а компютърът донесъл икономът му Георги Запрянов. По видеовръзката Василев уверявал хората си да не се притеснявал, обещал им, че ще има нов офис, ще дойде нов счетоводен екип и ще им осигури нова работа. Обещавал им, че макар и че остава извън България, ще бъде с тях. Споменавал още, че Бисер Лазов е полудял и не трябва да му вярват, ако им казва, че във фирмата е вършено нещо нередно. Преди това служителите имали мотивационни срещи и с адвокатите Лазар Караделиев и Мартин Апостолов. Последният казал, че Лазов бил извършвал предателство, от което последвало затварянето на банката.  По това време самият Лазов вече нямал достъп до сградата на \"Цар Борис III\". При последното му отиване той с удивление видял, че в кабинета на Василев на 12-ия етаж се били разположили адвокатите от кантората на Караделиев, а самият Караделиев седял на стола на Василев.  Тогава той му показал пълномощно, подписано от Василев, и заверено от консула във Виена. Караделиев започнал да управлява фирмата от 12-ия етаж в сградата и отнел достъпа на Лазов до нея. Пак в този период 30-ина служители на Цветан Василев изготвили едно спонтанно обръщение, в което казвали, че са единни и се чувстват подведени. Въпреки че служителите бяха притеснени и стресирани, те бяха единни, че Василев трябва да си вземе дружествата като юридеическа собственост, обясни Лазов. По време на разпитите в следствието адвокати от кантората на Караделиев придружавали служителите. Такъв бил осигурен и на Лазов. Адвокатите записвали кой за какво е питан и какво е отговарял . \"Така се създаде една база данни на всички разпитвани\", уточни свидетелят.  Днес Лазов трябва да приключи с обясненията, а след съдебната ваканция ще отговаря на въпросите прокуратурата и адвокатите. ", "date": "2019.07.10", "title": "След фалита на КТБ Цветан Василев обещавал нова работа и офис на служителите си по видеовръзка"}
{"url": "https://www.24chasa.bg/novini/article/7552439", "text": "По-високи глоби и по-солени наказания да има за фалшификаторите на българско изобразително изкуство. Това каза днес пред журналисти главен инспектор Ангел Папалезов, началник на сектор \"Престъпления с културно-исторически ценности\" в Главна дирекция \"Национална полиция\". Той обясни, че в момента се предвижда до 1 година затвор и до 20 хил. лв. глоба за фалшификаторите на изкуство. В работната среща днес в Министерството на културата /МК/, са участвали представители на ангажираните по темата институции, организации и експерти от Главна прокуратура, Главна дирекция \"Национална полиция\", Съюза на българските художници, Националната художествена галерия, Съюза на колекционерите и Асоциацията на търговците на произведения на изкуството. До няколко месеца работната група ще излезе с конкретни законодателни и наказателни предложения за промени. От МК обясниха, че много малко са действащите експерти в България, които могат да помогнат за решаване на проблемите с фалшифициране на изкуство. В други европейски държави се инвестира доста в тази насока, а ние сме изостанали, както се оказа, добави Папалезов. Той даде информация и по случая с галерия \"Структура\", в която преди няколко месеца бяха изложени фалшификации на видни български автори. По думите му в момента се разпитват свидетели по случая и до два-три месеца ще има конкретни резултати.", "date": "2019.07.10", "title": "Експерти предлагат по-солени наказани за фалшификаторите на изкуството"}
{"url": "https://www.24chasa.bg/novini/article/7552413", "text": "Британският посланик в САЩ Ким Дарък подаде днес оставка след полемиката с американския президент Доналд Тръмп, съобщи Франс прес, цитирана от БТА. \"След изтичането на официални документи от това посолство се появиха много спекулации за моя пост и продължителността на мандата ми на посланик. Искам да сложа край на тези спекулации. Сегашната ситуация ме възпрепятства да изпълнявам ролята си по начина, по който бих желал\", обясни той в писмо до Саймън Макдоналд, началник на британските дипломатически служби. \"При тези обстоятелства най-отговорният път, който мога да следвам, е да позволя назначаването на нов посланик\", добави той. Тръмп нарече Дарък \"глупав\" и \"чалнат\" след изтичането в пресата на поверителни документи, в които дипломатът окачествява като \"неспособно\" правителството на американския президент, отбеляза Ройтерс. \"Чалнатият Посланик, когото Обединеното кралство пробута на Съединените щати, не е човек, от когото се вълнуваме, много глупав човек\", написа Тръмп в \"Туитър\". \"Не познавам посланика, но са ми казвали, че е надут глупак\".", "date": "2019.07.10", "title": "Посланикът, когото Тръмп нарече надут глупак, подаде оставка"}
{"url": "https://www.24chasa.bg/novini/article/7552458", "text": "Лидерът на \"Атака\" Волен Сидеров обвини коалиционните партньори, че рушат управлението с отстраняването му от председателския пост на парламентарната група на \"Обединени патриоти\". Същевременно потвърди, че той самият държи да бъде довършен управленският мандат. \"Решението анулира управленската коалиция, заличава една част от нейното заглавие\", заяви Сидеров пред  . По думите му отстраняването му е подготвяно месеци преди това. \"Да пораснат\", препоръча лидерът на \"Атака\" на коалиционните си партньори от ВМРО и НФСБ. Сидеров отрече обвиненията на ВМРО и НФСБ, които им послужиха като аргументи за свалянето му от лидерството на ПГ на ОП с 20 гласа \"за\" срещу 7 отсъстващи народни представители от \"Атака\". \"Това не е вярно\", отвърна атакистът на твърденията, че не е събирал редовно групата и е бил пасивен като председател на ПГ. \"Аз, напротив, положих страшно много усилия да стиковам тази група. Аз лично направих най-много компромиси, за да съществува тази група. Винаги можеш да намериш предлог, когато искаш да направиш нещо разрушително\", заключи той. Каракачанов и Симеонов демонстрирали с отстраняването му \"комплекса към родителя, който е създал нещо\". Всички тийнейджъри минават тази фаза, бунтуват се към родителя\", анализира психологията на скандала Сидеров. \"Аз го разглеждам като инфантилна фаза, психологически, а политически аз ще търся мнението на ГЕРБ и лидера Борисов\", каза още Сидеров. Сидеров ще пита премиера Борисов дали се отказва от неговия подпис под коалиционното споразумение. \"Тук са нашите три подписа. Той трябва да отговори на въпроса отказва ли се от подписа на \"Атака\". Не са въпроси до мен. Аз обяснявам действия на други хора. Аз не съм направил нещо, тях ги питайте дали това е краят\", коментира той бъдещето на коалицията.", "date": "2019.07.10", "title": "Отстраненият Сидеров: ВМРО и НФСБ анулират управленската коалиция"}
{"url": "https://www.24chasa.bg/novini/article/7552548", "text": "По инициатива на Югозападното държавно предприятие в Изпълнителната агенция по горите се проведе първа работна среща за обсъждане на предложения за регламентиране на моторните спортове в горите около София. Многофункционалното стопанисване на горските територии предполага намирането на решение за съвместното им ползване от туристи, колоездачи, офроуд-деятели и ловци. Във фокуса на срещата беше създаването на информационна платформа, с която да се регламентират зоните, трасетата и времето, необходими за ползване от различните страни. Това предложиха представителите на офроуд общността, туристическите и колоездачни сдружения и ловно-рибарски дружества. Коментиран беше и въпросът за въвеждане на такса при движението по специализираните трасета, която да позволи тяхното опазване и поддържане. ЮЗДП сподели досегашния си опит при организирането на спортни състезания и изрази готовност да съдейства при обособяването на територии за различните видове спорт. Поет бе ангажимент и за надграждане на уеб-базираната горска карта на предприятието, която да информира за режима на ползване на спортните трасета. Експерти припомнят, че съгласно горското законодателство движението на пътни превозни средства, с изключение на велосипедите, е забранено извън горските пътища или обозначените за целта трасета. Това налага обособяването на специални маршрути извън горските пътища, които да са подходящи за упражняването на моторни спортове.", "date": "2019.07.10", "title": "Горски обсъждат дали да има трасета за офроуд край София"}
{"url": "https://www.24chasa.bg/novini/article/7552274", "text": "Повечето мъже превъзхождат жените умствено, заяви главата на патриаршеската комисия по въпросите на семейството, майчинството и закрилата на децата към руската православна църква протоиерей Дмитрий Смирнов. \"Жените са по-слаби умствено. Разбира се, има там и някакви си Марии Кюри, но това е рядкост\", обяснява Смирнов в ефира на радио \"Радонеж\", като го цитира и \"Интерфакс\". Началникът на комисията по семейните въпроси все пак отбелязва, че жените са по-търпеливи и в тях има повече любов. \"Не сравнявайте грижата, която жената предоставя на децата с това, което мъжът носи вкъщи. Зад работата на всички жени има подвиг (...) точно това, което Господ очаква от всеки човек - първо, от мъжете, естествено, но те се отдръпват, ”обясни Смирнов. Че жените са по-търпеливи той илюстрира с пример от енорийския си живот. Той разказа за семейна двойка, дошла в църквата. Жената обяснила на мъжа си \"толкова ме боли мене\", а той отвърнал: \"не може да го изрече с думи\". \"Стои като паметник ..., мига с очи и нищо не можа да каже\", казал Смирнов. По отношение на умствените способности на мъжа заместник-председателят на синодалния отдел Вахтанг Кипшидзе отбеляза, че това е чисто лично мнение на Смирнов и че руската православна църква не си поставя за задача да сравнява представителите на двата пола. Междувременно прот. Всеволод Чаплин предложи феминистите да използват думите на свещеника, извадени от контекста. „Първо, руската православна църква не си поставя за задача да определя кой е по-умен - жените или мъжете. Ние разглеждаме и тези, и другите като уникални божествени творения, които - всеки по свой начин - правят своя уникален принос за развитието на обществото ”, каза Чаплин пред РИА \"Новости\". Кипшидзе предполага, че свещеникът Дмитрий Смирнов реагира с изявлението си на тенденцията за \"абсолютно изравняване на половете и заличаване на разликата между мъж и жена\". Ако обществото не изтрие тази \"разлика\", то според Кипшидзе тя ще може да предостави възможности за творческо развитие както за мъжете, така и за жените, а също така ще им позволи да \"имат принос във вселената в съответствие със своите способности\". \"Изглежда, че общоприетите критерии за определяне на това кой е по-умен и кой е по-глупав не съществуват\", каза заместник-председателят на синодалния отдел в разговор с ТАСС. Той добави, че \"мъжът и жената са уникални и всеки от половете носи специални таланти от Бога.\" \"По-скоро той говори за специалната харизма на жените, която е свързана със семейния и духовен подвиг, когато жените водят съпрузите си в храма и са много по-грамотни в религиозно отношение от мъжете\", посочи Чаплин. Що се отнася до „нивото на разузнаването“, той отбеляза, че жените често са по-умни от мъжете. „Трудно е да се каже, че жените са по-глупави от мъжете. Често - по-умни. Друго нещо е, че жените по своя характер са насочени не към глобалните постижения, а към брак, да поддъжат семейството, да раждат и гледат деца\". И затова почитайте жените и ги хвалете\", казва събеседникът на агенцията. Има \"естествена разлика\" между представителите на двата пола, \"дори ако феминистите твърдят обратното.\" Жените биха искали да насочат енергията си към кариерно развитие, често безсмислено, печелене на пари, обществено внимание, а след това, с напредване на възрастта и стихване на емоциите, не са в състояние да имат деца. Ето защо не е вярно, че жените имат слаб ум, казва Всеволод Чаплин. Междувременно Държавната Дума смята, че изявлението на протоиерей Дмитрий Смирнов обижда руските жени. Това заяви в разговор с радиостанция \"Москва говори\" заместник-председател на комисията по култура на Държавната Дума Елена Драпеко. \"Мисля, че той без разсъдък е казал това. Най-вероятно, той ще трябва да се извини  във всеки случай пред нашите жени, които работят на висши ръководни постове”, каза тя, отбелязвайки, че тези жени са „не по-лоши от мъжете ”, които си вършат работата. В края на юни представител на руската православна църква заяви, че злоупотребата с интернет и други технологии отдалечава човека от църквата и от бога.", "date": "2019.07.10", "title": "Руската православна църква: Мъжете превъзхождат жените по ум"}
{"url": "https://www.24chasa.bg/novini/article/7552652", "text": "Спешни мерки за надзор и предотвратяване на разпространението на африканска чума по свинете на територията на страната са разписани в заповед на министъра на земеделието, храните и горите Десислава Танева днес, съобщиха от пресцентъра на земеделското министерство. Ежедневно постоянно наблюдение е разпоредено да се осъществява в 2-километровата зона (зона А) около установените огнища на АЧС. Обходите ще се осъществяват по график от държавните горски, ловни и учебни стопанства и всички ловни сдружения и други юридически лица, на които е учредено право на ползване в горски територии и извършват горска и ловно-стопанска дейност. През ден ще се наблюдават териториите в 20-километровата зона (зона Б) около огнищата на АЧС. За всички останали ловностопански райони на Северна България – обходи за надзор ще се осъществяват веднъж седмично, както и в ловностопанските райони, граничещи с Република Сърбия и Република Турция. Разпорежда се и веднъж на две седмици да се обхождат и всички останали ловностопански райони в страната. Целта на постоянното наблюдение на ловностопанските територии в страната е да се установи евентуалното наличие на умрели диви свине или такива с нетипично поведение. Във връзка с разпоредените дейности е предвидено областните дирекции по безопасност на храните, заедно с държавните горски предприятия и регионалните дирекции по горите да организират и проведат съвместни информационно-образователни курсове по места на всички ловни дружини и държавните горски и ловни стопанства. В районите около констатираните огнища е предвидено тези обучения да стартират незабавно и да приключат в кратки срокове. Разпоредено е и стриктно да се следи за достигане на съответната по-ниска плътност на популацията при изпълнение на плановете за ползване на дива свиня в ловностопанските райони. Служителите на трите държавни предприятия в Северна България – Северозападно, Северноцентрално и Североизточно ще трябва да обхождат и проверяват това изпълнение. Съгласно заповедта в 20-километровата зона (зона Б) около установените огнища на болестта Африканска чума по свинете тази плътност трябва да достигне под 0.3 броя на 100 ха. За останалите ловностопански райони прореждането на популацията ще е по-малко, като е предвидено да достигне до 0.5 броя на 100 ха. Предприятията ще имат ангажимент да изплащат по 50 лева за всяка отстреляна при подборен лов дива свиня или намерен труп на дива свиня при съответно предадените задължителни проби за лабораторни изследвания. Ще се заплащат и по 10 лева за всяка отстреляна лисица или чакал, а също и по 100 лева за отстрелян вълк, които се считат за преносители на заразата. В заповедта на министъра е разпоредено още изследването на пробите за АЧС от отстреляни диви свине да се извършва за сметка на БАБХ.", "date": "2019.07.10", "title": "Танева разпореди спешни мерки за африканската чума по свинете"}
{"url": "https://www.24chasa.bg/novini/article/7552646", "text": "Министърът на вътрешните работи Младен Маринов смята, че извънредният труд, полаган от служителите на ведомството, трябва да бъде сведен до минимум. И обясни, че има спор в тълкуването за закона кое точно се нарича извънреден труд. Той посочи, че например е неясно дали започната задача от полицай в работно време, работата по която продължава след 17.30 ч., е извънреден труд, при положение, че става дума за ненормиран работен ден, предава БТА. Маринов потвърди казаното от полицейски синдикати, че при достигане на максимума позволен извънреден труд, полицаите могат да откажат да работят. Иначе трябва да подпишат изрична декларация. Колкото до нощния труд, Маринов обясни, че най-рано при следващия бюджет може да се мисли за увеличаването им. Главният секретар Ивайло Иванов обясни, че вчера в Самоков, при акция, шофьор на микробус не се подчинил на полицейско разпореждане. Последвали светлинни и звукове, на които отново шофьорът не реагирал. Така се наложило ползването на гумени патрони. Маринов участва в заседание на парламентарната вътрешна комисия, пред чиито членове обясни как в годините назад е решаван въпросът с плащането на пари за извънреден и нощен труд. На въпрос за евентуално преструктуриране на полицейски сили в страната, по повод възникнало напрежение в Роман, Маринов обясни, че доскоро не е имало патрул в града. Така било и по-ефективно, защото униформените са из населеното място, а не стоят в дежурна част на полицейското управление, където могат само да приемат сигнали.", "date": "2019.07.10", "title": "Маринов: По-високо заплащане за нощен труд - най-рано при следващия бюджет"}
{"url": "https://www.24chasa.bg/novini/article/7552644", "text": "Британският външен министър Джереми Хънт каза днес, че е възмутен от изтичането на поверителен документ, изготвен от посланика на Обединеното кралство в САЩ Ким Дарък, довело впоследствие до оставката му, предаде Ройтерс. \"Когато посещавах Вашингтон като външен министър, бях поразен от професионализма и интелекта на сър Ким\", каза в писмено изявление Хънт. Държавният министър за Европа в британското министерството на външните работи Алън Дънкан изрази мнение, че Борис Джонсън е извършил предателство спрямо посланика, като не го е подкрепил в спора с Тръмп, предаде БТА. \"Той на практика предаде този фантастичен дипломат, за да обслужи своите лични интереси\", каза Дънкан в ефира на Би Би Си. Джонсън е фаворит да стане следващият премиер на Обединеното кралство.", "date": "2019.07.10", "title": "Хънт: Възмутен съм от изтичането на документа, довело до оставката на посланика ни в САЩ"}
{"url": "https://www.24chasa.bg/novini/article/7552683", "text": "Обезщетението за отглеждане на дете от една на две години да се вдигне с 35 лв. и да стане 415 лв. догодина. Това е едно от предложенията на КНСБ към проекта за Държавното обществено осигуряване за 2020 г. То бе вдигнато за последно през 2017 г. с 40 лв. и се даде възможност на майките, които се върнат по-рано на работа да получават 50% от обезщетението. Максималният осигурителен доход да расте, като пенсиите- по т.нар. швейцарско правило, като достигне 10 работни заплати. Така за следващата година той трябва да се вдигне от сегашните 3000 на 3160 лв. Според КНСБ това ще доведе до нарастване на приходите от осигурителните вноски в бюджета на ДОО с поне 40,1 млн. лв. Това ще доведе и до вдигне и тавана на пенсията, който по закон е 40% от максималния осигурителен доход и от 1 юли 2020 г. да стане 1264 лв. Увеличението със 64 лв. на най-високите пенсии би струвало допълнителни 12,9 млн. лв., показват сметките на синдикатите. Тежестта на година осигурителен стаж за трета категория да се вдигне от 1,2 до 1,27 в пенсионната формула, предлагат още от КНСБ. Ефектът от това предложение в разходите за фонд \"пенсии\" за 6-те месеца възлиза на 10,4 млн. лв, а ако се приложи по отношение на всички пенсии- около 183 млн. лв., обясни националният секретар на КНСБ Ася Гонева. Синдикатите ще настояват да се вдигне и обезщетението за безработица от 9 на 12 лв. на ден. Това ще струва около 10,9 млн. лв. на ДОО, пресметнаха синдикатите. С 50 лв. да е по-висока и помощта при смърт на осигурено лице, е друго искане на КНСБ. За пореден път синдикатите настояха и за ваучерr за вода на социално слаби.", "date": "2019.07.10", "title": "415 лв. обезщетение за майчинство, иска КНСБ"}
{"url": "https://www.24chasa.bg/novini/article/7552697", "text": "До 10 дни да бъдат изклани всички домашни прасета в Русенско, отглеждани в животновъдни обекти тип \"заден двор\" - това гласи заповедта на областния управител на Русе Галин Григоров, която ще бъде издадена официално до края на деня, съобщи Григоров, предаде БТА. Причината е влошената епизоотична обстановка в съседни на Русе области. Отделно, около 25 процента от свиневъдството в България е в Русенския регион. В свинекомплексите в областта се отглеждат около 100 000 прасета. Три от тях, които са и едни от най-големите в България, се намират в община Сливо поле, където всички домашни прасета бяха изклани превантивно през миналата година. Григоров каза още, че след 10-дневния срок, ако заповедта не бъде спазена, ще се премине към принудително умъртвяване на домашните прасета на стопаните. По думите на областния управител, ако болестта влезе в свинекомплексите или бъде констатирана в близост до тях, икономическите загуби ще бъдат катастрофални. Григоров коментира, че опасността от заразата не се приема достатъчно сериозно в малките населени места. Досега се е разчитало на засилена информационна кампания, но и тя се е оказала недостатъчна. По тази причина е необходимо да се предприемат по-крути действия. Григоров обясни, че е в постоянен контакт както с всички заинтересовани страни, така и с другите областни управители от Северна България. По думите му очакванията са до няколко дни в граничните райони с Румъния вероятността за навлизане на заболяването да бъде намалена максимално, тъй като и там трябва да бъдат предприети подобни мерки. Григоров заяви, че в област Русе досега няма регистриран случай на болестта.", "date": "2019.07.10", "title": "Колят домашните прасета в Русенско до 10 дни заради африканската чума"}
{"url": "https://www.24chasa.bg/novini/article/7552699", "text": "Европейската комисия /ЕК/ одобри за финансиране нова европейска програма, инициирана от Андрей Новаков, евродепутат от ГЕРБ/ЕНП. Това съобщиха от пресцентъра на ГЕРБ. Проектът, който е получил оценка \"А\" - най-високата възможна, представлява безвъзмездно финансиране за онлайн медии, информационни агенции и сайтове с цел подобряване на капацитета им да се борят с дезинформацията и фалшивите новини. Дейностите по проекта предвиждат също създаване на технология за идентифициране на фалшиви новини и за по-качествена журналистика. \"Както в Европа, така и в световен мащаб, дезинформацията е способна да влияе на избори и на работата на правителства. Новата програма ще е в подкрепа на медийната среда в Европа, включително и в България. Предложеният бюджет е в размер на 2.5 млн. евро, които ЕС ще инвестира именно там, където има най-голяма нужда\", е заявил Новаков след обявяването на решението на ЕК. Одобрението от страна на ЕК представлява първия етап от осъществяването на новата европейска програма. На втори етап Европейският парламент и Съветът следва да одобрят бюджета, след което ЕК ще разработи в подробности условията и правилата за работа на новата програма. Последният етап е публикуването на обява за набиране на проектни предложения и финансиране, за което всички новинарски сайтове и онлайн медии в България и останалите държави в ЕС ще могат да кандидатстват. Очаква се именно този етап да започне през пролетта на 2020 г. Очаква се с отпуснатото финансиране, медиите да могат да наемат допълнително капацитет и експерти, за да реагират и оборват фалшиви новини, както и да разработят механизъм за антитрол дейности.", "date": "2019.07.10", "title": "ЕК ще финансира проект на Новаков за борба с фалшивите новини"}
{"url": "https://www.24chasa.bg/novini/article/7552736", "text": "ДПС няма да подкрепи отмяната на машинното гласуване за местните и парламентарните избори, както предлагат ГЕРБ, ОП и \"Воля\" с промени в Изборния кодекс. Това заяви зам-шефът на групата на ДПС Йордан Цонев на заседанието на правната комисия, която обсъжда промените. Така той опроверга твърденията на депутати от ГЕРБ, че ДПС ще ги подкрепи. Цонев обясни, че е участвал във всички избори от 1990 г. насам и основният и най-тежкият проблем на изборния ни процес е броенето на бюлетините в Секционните избирателни комисии (СИК). Затова ДПС поиска да има машинно броене на бюлетините. В СИК освен некомпетентност, се извършват и най-тежките манипулации на вота - от дребни балкански хитринки до много тежки манипулации, обясни Цонев. И критикува управляващи и експерти, които обясняват, че има проблем със софтуера за машинното гласуване. Българските IT специалисти вече участват в изработването на изкуствен интелект, този сектор бележи бурен ръст, обясни Цонев. Процесът на машинното гласуване на тези избори бе съзнателно компрометиран, критикува още зам.-шефът на ПГ на ДПС. И предупреди ГЕРБ, че ако на следващите парламентарни избори няма машини, а само броене в СИК, ще срещнат сериозен отпор от партията им. Протоколите на СИК са срам за България, те са едни парцали, поправяни стотици пъти, допълни Цонев. Не искаме човешки ръчички да пипат хартийки и да правят манипулации, искаме машини за броене, категоричен бе той.", "date": "2019.07.10", "title": "ДПС е против отмяната на машините за гласуване"}
{"url": "https://www.24chasa.bg/novini/article/7551055", "text": "Пикът на мигрантската вълна в Европа през 2014-2016 г. създаде впечатлението, че гражданите на Сирия, Афганистан и Близкия изток са залели страните от Европейския съюз и България в частност. Европа по принцип е континент на кръстопът и доста народи минават през нея, а на представителите на някои от тях им харесва и се заселват тук за постоянно. От 512-милионното население на ЕС през 2018 г. 7,8% са граждани, които са се родили в други държави. 3,4% са имали преди това гражданство на друга държава - членка на ЕС, и едва 4,4%, т.е. 22 милиона и половина, идват от държава, която не е членка на ЕС, съобщи във вторник Евростат в изследване, посветено на миграцията на Стария континент. Тези дялове обаче са много различни в различните държави от общността. През 2018 г. Люксембург например има най-голям дял граждани на друга страна от ЕС – цели 41% от нейното население, следвана от Кипър (13%) и Ирландия (9%). (14%) и в Австрия (8%). Това е като дял от населението на съответната държава. Иначе като абсолютен брой най-много бежанци са получили гражданство в големите страни членки: Германия, Великобритания, Франция, Италия и др. ( България стои на завет от тези процеси – у нас едва 1% от притежателите на български лични карти са се родили в държава извън ЕС и едва 0,2% са дошли от друга страна-членка. По-хомогенни държави от нас в момента са само Литва, Полша и Румъния. Освен това отличителната черта на българското гражданство е, че с него през последните години са се сдобивали не представителите на народи, които напуснаха на вълни своите собствени държави поради войни, а съвсем други. През периода 2012-2017 г. най-много български документи за самоличност са издадени на руснаци – 1432 ( Следват украинците с 1042 паспорта и много по-малко от тях са издадени на граждани на Турция, на Северна Македония и на Молдова. Сирийци, иракчани, иранци, мароканци и други народи, които съставляваха основната бежанска вълна през 2014-2016 г., подминаха България и получилите гражданство между тях са единични случаи. Истината е, че паспортите, издавани на руски граждани, спадат малко през 2017 г., което сигурно е свързано с отлива от българския имотен пазар. Инвестицията в имот е най-разпространеното средство за получаване на българско гражданство от руски и украински граждани. Според последните данни на БНБ за периода януари - април 2019 г.  Същата сума са дали за български имоти и граждани на Казахстан. Присъствието на турски граждани в топ 5 на народностите, получаващи българско гражданство, също е обяснимо – очевидно това са хората, които са се изселили от България при т.нар. голяма екскурзия след възродителния процес, които след пенсионирането си се връщат да живеят в България. Или тъй като те никога не са губили българското си гражданство, то това са членове на техните семейства, които са се родили в Турция. Данните на НСИ за населението вече показаха процес на заселване на тези хора в област Кърджали. Над три четвърти от гражданите на държави извън ЕС, които са се заселили и получили гражданство, са в трудоспособна възраст, отделен е въпросът дали наистина се трудят, или не. Броят на хората, емигриращи от една държава, членка на ЕС, в друга, се колебае през последните години. Например най-голям дял сред пришълците, съставляващ хора от друга страна членка, се наблюдава в Люксембург и Австрия. Което е нормално предвид това, че в тези две страни са седалищата на много европейски и дори световни институции. Но в Чехия и в Кипър делът на хората от страни извън общността сред имигрантите е значителен – в Чехия той е 65% от всички имигранти, а в Кипър – 60%. България е сред страните, които са приели и признали за свои граждани най-малко неевропейци – едва 4211. Което обаче, съотнесено към мащабите на страната, не е чак толкова малко, особено ако се сравни с Румъния, която е с три пъти по-голямо население от нашето, но е приела 2157 човека през 2016 г. ( Делът на мъжете и жените имигранти е почти еднакъв, независимо откъде са дошли. По-забележителни отклонения в това отношение има в Румъния, където 75% от имигрантите са мъже, докато  Ако се вземат само имигрантите от страни извън общността, само в Литва и Словения делът на мъжете имигранти е забележимо по-висок от този на жените – по 65% и в двете държави, докато в Кипър и Румъния жените имигранти съставляват около 60% от всички имигранти. Данните от изследването показват и характерните особености на миграцията в ЕС, които нямат нищо общо с бежанската вълна от 2015 г. Например Полша приема доста украинци за свои граждани, което е нормално, при положение, че границата между двете държави се е местила няколко пъти за последните два века. Великобритания пък приема огромен брой граждани на Пакистан и Индия за свои граждани, т.е. бившите колонии продължават да са източник за трудовата имиграция на Острова. Мароканците и алжирците предпочитат винаги Италия или Франция. Първото предпочитание на бразилците, които се заселват в Европа, е Португалия, а второто – Италия.", "date": "2019.07.10", "title": "Евростат: Най-много руснаци с нови BG паспорти, следват ги украинците"}
{"url": "https://www.24chasa.bg/novini/article/7552719", "text": "Председателят на Европейския съвет Доналд Туск прикани Армения да сложи край на конфликта си с Азербайджан заради спорния регион Нагорни Карабах, предаде ДПА. \"Конфликтът няма военно решение и се нуждае от политическо решение в съответствие с международното право и принципи\", заяви днес Туск в изявление в Ереван след среща с арменския премиер Никол Пашинян. ЕС е обезпокоен по повод неотдавнашните жертви в конфликта и \"ескалиращата реторика\", се казва в изявлението, поместено на уебсайта на ЕС. \"Двете страни трябва да проявяват сдържаност и да предприемат мерки за възстановяването на благотворна атмосфера за мир и действителни разговори\", каза Туск, който тази седмица обикаля бивши съветски републики, включени в програмата на ЕС \"Източно партньорство\". Вчера той беше в Баку, където също подчерта, че конфликтът с Армения може да бъде решен само с политически средства и отбеляза, че ЕС подкрепя териториалната цялост на Азербайджан, предаде БТА. Нагорни Карабах е международно призната част от Азербайджан, но се контролира от арменски сепаратисти. След разпадането на СССР придобилите независимост Армения и Азербайджан водят война за тази територия, в която загиват около 30 хиляди души. Оттогава напрежението спада, но спорадични сблъсъци продължават да вземат жертви.", "date": "2019.07.10", "title": "Туск в Ереван и Баку: Политическо решение е единственият изход от конфликта за Нагорни Карабах"}
{"url": "https://www.24chasa.bg/novini/article/7552795", "text": "Ким Дарък е превъзходен дипломат и държавните служители не трябва да бъдат въвличани в политически игри. Това заяви днес главният претендент за премиерския пост във Великобритания Борис Джонсън, цитиран от Ройтерс. Дарък подаде оставка като посланик на Великобритания в САЩ, , припомня БТА. Джонсън не изрази подкрепа за Дарък на вчерашния телевизионен дебат между него и другия основен претендент за нов лидер на британската Консервативна партия и министър-председател Джереми Хънт. Но на друга проява днес той окачестви Дарък като \"превъзходен дипломат\" и добави, че който и да е отговорен за изтичането на документите, \"е направил лоша услуга на нашите държавни служители, на хората, които дават безпристрастни съвети на министрите\". \"Не е редно кариерите и бъдещето на държавните служители да бъдат въвличани в политическия дневен ред\", добави той. Безпрецедентно е лидерът на приятелска държава да откаже да работи с британски пратеник, каза днес пред депутати началникът на дипломатическата служба към Форин офис Саймън Макдоналд.", "date": "2019.07.10", "title": "Борис Джонсън за подалия оставка посланик в САЩ: Той е превъзходен дипломат"}
{"url": "https://www.24chasa.bg/novini/article/7552905", "text": "Италианският министър по въпросите на семействата Лоренцо Фонтана беше назначен за министър по европейските въпроси, предаде Франс прес. Досега изпълняващ длъжността министър по европейските въпроси беше премиерът Джузепе Конте, след като икономистът евроскептик Паоло Савона напусна през февруари. Предложението за смяната е дошло от влиятелният министър на вътрешните работи и вицепремиер Матео Салвини, който е и лидер на партията \"Лига\", предава БТА. Фонтана е един от приближените сътрудници на Салвини. Премиерът Конте заяви пред медиите, че е приел предложението със задоволство. Мястото на Фонтана като министър на семействата ще заеме Алесандра Локатели, депутатка от партията \"Лига\". Двамата ще положат клетва днес. 39-годишният Фонтана е католик с твърди разбирания, яростен противник на абортите и на сурогатната бременност. Той има диплома по политически науки и история. На 27 години беше избран за общински съветник в родния си град Верона, а на 29 - за евродепутат.", "date": "2019.07.10", "title": "Лоренцо Фонтана заема мястото на Конте като министър по европейските въпроси"}
{"url": "https://www.24chasa.bg/novini/article/7552913", "text": "Полицаи стреляха по микробус в ромската махала на Самоков по време на акция. В него обаче вместо следи от престъпление – униформените откриват кон, предаде  От МВР обясниха, че стрелбата е била с гумени патрони и предприета, след като шофьорът не се подчинил на полицейско разпореждане. В момента тече проверка на действията на униформените. Докато собственикът на буса беше разпитван, близките му се събраха в негова подкрепа пред районното полицейско управление в Самоков.", "date": "2019.07.10", "title": "Докато търсят престъпници, полицаи намериха кон"}
{"url": "https://www.24chasa.bg/novini/article/7552921", "text": "„България поиска новопроизведен съвременен многофункционален боен самолет със способности, които да отговарят на изискванията и очакванията на българските военновъздушни сили. Получаваме това при едно добро съотношение между цена и способности”, коментира бившият военен министър Ангел Найденов в предаването „Плюс-Минус. Коментарът след новините” по  . По думите му самолетите ще са четвърто поколение с пето поколение оборудване. „Не е имало колебание, че тази машина е най-подходяща за нуждите на българските военновъздушни сили”, коментира бившият посланик на страната ни в САЩ Елена Поптодорова. Тя бе категорична, че не е възможно разсрочване на плащанията за изтребителите, защото става дума за несъществуващи до този момент подобни отношения между Щатите и България. „Предварително беше ясно, че разсроченото плащане не е възможно точно при този модел самолет”, заключи Ангел Найденов.", "date": "2019.07.10", "title": "Ангел Найденов за F-16: Получаваме добро съотношение между цена и способности"}
{"url": "https://www.24chasa.bg/novini/article/7552922", "text": "18 души са потърсили медицинска помощ заради получени рани и травми вследствие на силна буря, която удари италианския град Пескара. Вятър, проливен дъжд и градушка се изсипаха над адриатическото крайбрежие на страната, съобщава  Лошото време донесе проливни дъждове в областта Абруцо. Размерите на ледените топчета достигнаха 5 см. Пострадалите, сред които и бременна жена, са с травми по лицето и главата. В Пескара градушката е нанесла и материални щети по покривите, има счупени прозорци на коли и къщи. Движението в града е затруднено заради образувалите се реки по улиците. Наводнения има и в други селища от региона. В съседните Емилия-Романя и Молизе градушката е повредила автомобили и е унищожила реколтата в някои земеделски стопанства. По крайбрежието има преобърнати чадъри и шезлонги.", "date": "2019.07.10", "title": "Силна буря с градушка удари Италия, 18 са пострадали (Снимки, видео)"}
{"url": "https://www.24chasa.bg/novini/article/7552949", "text": "В Окръжния съд в Добрич започна задочно производство срещу руски гражданин, обвинен за длъжностно присвояване в особено големи размери, което представлява особено тежък случай, съобщиха от пресцентъра на институцията. Процесът се води в отсъствието на подсъдимия А.К. /61 г./, който е извън пределите на страната. Чужденецът е бил редовно призован и не е посочил уважителни причини за неявяването си. Срещу руския гражданин е повдигнато обвинение за това, че на 16 февруари 2015 година в Балчик като длъжностно лице е осъществил привидна сделка и е присвоил чужди вещи, собственост на търговско дружество - 86 апартамента в жилищен комплекс в село Кранево на стойност 11 460 615 лева, посочват от съда. Според обвинителния акт А.К. е бил освободен от длъжността управител на дружеството на 22 януари 2015 година, но преди това обстоятелство да бъде вписано в Търговския регистър подсъдимият се разпоредил с имуществото. Деянието е било извършено чрез посредственото извършителство на друго лице, което било упълномощено от подсъдимия да сключи договор за покупко-продажбата на апартаментите, поясняват от пресцентъра. Сделката е била изповядана пред нотариус в Балчик. Апартаментите са били продадени за обща цена от 775 000 лева на дружество-купувач със седалище и адрес на управление в Белиз. В обвинителния акт се посочва, че според изготвената в хода на разследването съдебно-оценъчна експертиза към момента на продажбата пазарната стойност на апартаментите е възлизала на 5 859 719 евро. Делото се гледа по общия ред с призоваване на всички свидетели и вещи лица като следващото заседание е на 11 септември, информират от съда.", "date": "2019.07.10", "title": "Съдят руснак, присвоил 86 апартамента в Кранево"}
{"url": "https://www.24chasa.bg/novini/article/7552954", "text": "„Голяма част от колегите от „Атака” не идват на работа. Отстранихме Волен Сидеров, защото не идва на работа, не си върши задълженията, не можем да функционираме като група”. Това заяви в предаването „Плюс-Минус. Коментарът след новините” по   Валентин Касабов, съпредседател на ПГ на „Обединени патриоти”, НФСБ. По-рано през деня стана ясно, че Волен Сидеров вече не е председател на парламентарната група на „Обединените патриоти”. Това е било решено на заседание на групата на малката коалиция. Лидерът на „Атака\" е бил свален от поста с 20 гласа от общо 27 депутати в ПГ. Неговите народни представители не са присъствали на въпросното заседание. ВМРО и НФСБ пък са поели съвместно ръководството на групата. „Идеята ни е да продължим напред с останалите колеги от „Атака”. Няма драма! Това, че един човек не се е справил с работата, той си е отишъл. Може да е имал други ангажименти, но в продължение на 1 година той не идва на работа”, каза още Касабов. Според него в „Атака” има качествени хора, с които можело да продължи работата, но трябвало малко дисциплина. „Сидеров трябва да преглътне, ако е достоен политик”, коментира Касабов. Относно датата на документа и кога е съставен той, Касабов заяви, че е имало грешка, която днес е била поправена. Що се отнася до възможността за Коалиционен съвет, Касабов каза, че Симеонов и Каракачанов отдавна искат такъв съвет, но „по една или друга причина не може да се намери време от страна на Бойко Борисов”.", "date": "2019.07.10", "title": "Валентин Касабов: Отстранихме Сидеров, защото не идва на работа"}
{"url": "https://www.24chasa.bg/novini/article/7553055", "text": "Членовете на гръцкото правителство няма да могат да назначават близки роднини на държавни служби, нито да се занимават с предприемаческа дейност, предаде ТАСС. Това заяви днес на първото заседание на новия кабинет държавният министър Йоргос Йерапетритис, цитиран от агенция АНА-МПА. Министърът подчерта, че за предотвратяване на конфликт на интереси ще бъде рязко съкратен броят на извънщатните сътрудници и консултанти, ще бъде въведена забрана за назначаване на работа на близки роднини на членовете на правителството и на заместник-министрите, включително на генералните и специалните секретари. На членовете на кабинета и техните брачни партньори и деца е забранено също да сключват договори с компании от държавния сектор, предаде БТА. На първото заседание на министерския съвет министрите получиха списък със задачите на всяко министерство и с неизпълнените задължения на предходното правителство.", "date": "2019.07.10", "title": "Членовете на гръцкото правителство не могат да назначават близки роднини на работа"}
{"url": "https://www.24chasa.bg/novini/article/7553064", "text": "Европейският съюз ще реагира на турските сондажни дейности край бреговете на Кипър в \"пълна солидарност\" с Никозия, заяви днес председателят на Европейския съвет Доналд Туск, цитиран от ДПА. Въпреки нашите най-добри намерения да поддържаме добросъседски отношения с Турция, нейните продължаващи действия на ескалация и предизвикателство към суверенитета на нашата членка Република Кипър, неизбежно ще накарат ЕС да отговори с пълна солидарност, написа Туск в Туитър. Туск има предвид изявлението на лидерите на ЕС по време на редовната им среща през юни, на която те заплашиха да отвърнат на Анкара с \"целенасочени мерки\", посочва ДПА.", "date": "2019.07.10", "title": "Туск: ЕС ще е напълно солидарен към Кипър във връзка със сондажите на Турция"}
