{"url": "https://www.24chasa.bg/novini/article/7562400", "text": "Новоизбраният председател на Европейската комисия Урсула фон дер Лайен сподели публикация в туитър профила си, в която благодари на 24 езика на страните членки на ЕС. Интересен е фактът, че първият поздрав е отправен именно към България. С \"Благодаря!\", изписана на български, тя започва да изброява думата на всичките останали езици.", "date": "2019.07.16", "title": "Новият шеф на ЕК Урсула фон дер Лайен благодари първо на български"}
{"url": "https://www.24chasa.bg/novini/article/7562367", "text": "Съединените щати подозират, че Иран е задържал в Ормузкия проток малък петролен танкер от Обединените арабски емирства, предаде Асошиейтед прес. Корабът е навлязъл в ирански води и е изключил тракера си преди два дни, което е станало причина за подозренията на САЩ, изразени днес от американски служител в сферата на отбраната, предава БТА. Иран засега не е коментирал какво се е случило с плаващия под панамски флаг танкер късно в събота вечерта. Представител на ОАЕ заяви, че плавателният съд не е изпращал сигнал за помощ. Наскоро петролни танкери станаха мишени в района на Персийския залив на фона на напрежението между САЩ и Иран във връзка с кризата около иранското ядрено споразумение. Иран наскоро обяви, че превишава наложения с ядрената сделка от 2015 г. лимит на запасите си от обогатен уран. Целта на Техеран е да подложи Европа на натиск, за да може европейските държави да предложат на Иран по-добри условия и да му позволят да продава в чужбина суров петрол. Като част от напрежението между Вашингтон и Техеран Съединените щати изпратиха допълнителни войници, бомбардировачи Б-52 и изтребители в Близкия изток. Опасенията, че ще се стигне до въоръжен конфликт, се засилиха след мистериозните атаки срещу петролни танкери в Персийския залив и свалянето на американски разузнавателен дрон от Иран. Петролният танкер, за който САЩ подозират, че е задържан от Иран, е дълъг 58 метра и прави редовни курсове от Дубай и Шарджа, на западното крайбрежие на ОАЕ, до Фуджайра на източния бряг на ОАЕ, отбелязва Асошиейтед прес.", "date": "2019.07.16", "title": "САЩ подозират, че Иран е задържал малък петролен танкер от ОАЕ"}
{"url": "https://www.24chasa.bg/novini/article/7562252", "text": "Срещу предложението на вицепремиера Томисла Дончев след изборите да се проведе дебат - дали общините да не получат право да слагат надбавка върху данъка на доходите, се обяви премиерът Бойко Борисов. “Данъци в този мандат няма да се променят”, коментира днес пред “24 часа” министър-председателят. Той бил скептичен към идеята и изненадан от предложението.  И дали не трябва да им се даде правото да слагат надбавка върху 10-те процента плосък данък върху доходите. Така може да си осигуряват ресурс за собствена политика и развитие, аргументира се Дончев, като припомни, че преди 2 години подобно предложение на кабинета бе отхвърлено от Народното събрание. Идеята предизвика разнопосочни реакции сред кметовете. Хасан Азис, кмет на Кърджали и зам.-председател на ДПС, поиска държавата да отчислява от нейните приходи. Димитър Николов, кмет на Бургас и зам.-председател на ГЕРБ, обаче одобри идеята след изборите да бъде започната дискусия. “Дебат за разширяване на приходната база на общините е нужен. Необходимостта от повишаване на финансовата им самостоятелност чрез разширяване на приходната база на общините е безспорен факт, констатиран от много години. Това ще даде възможност на общините самостоятелно да решават повече въпроси от местно значение”, коментира и кметът на Плевен Георг Спартански, който е от Реформаторския блок.", "date": "2019.07.16", "title": "Борисов против идеята на вицето си Дончев да се мисли за общински данък върху доходите"}
{"url": "https://www.24chasa.bg/novini/article/7562394", "text": "Президентът на САЩ Доналд Тръмп определи днес ситуацията с Турция като много сложна и тежка, предаде Ройтерс. Разговаряме с представители на турските власти, каза в същото време той пред репортери на заседание на кабинета в Белия дом, предава БТА. Купуването от Турция на руски зенитни ракетни комплекси С-400 предизвика напрежение със САЩ и други съюзници от НАТО, отбелязва Ройтерс. Турция иска да купи американски зенитни ракетни комплекси \"Пейтриът\", но САЩ няма да й продадат, заяви Тръмп. Той каза още, че Вашингтон ще спре изпълнението на турската поръчка за изтребители бомбардировачи от пето поколение Ф-35 заради руските С-400.", "date": "2019.07.16", "title": "Тръмп: Ситуацията с Турция е много сложна и тежка"}
{"url": "https://www.24chasa.bg/novini/article/7562232", "text": "Голям горски пожар доведе до масова евакуация на музикален фестивал в Хърватия. Стотици хора бяха принудени да напуснат плажа, където се провежда 3-дневно мащабно хип-хоп парти. Огънят принуди властите да затворят пътя до близкия град Новаля. Така хората не успяха да се приберат в хотелите си, предава  Засега не е ясно, дали събитието ще бъде отменено изцяло или ще бъде отложено за по-късна дата. Пожарникарите и в момента се борят да овладеят огъня, който е обхванал обширен горски район.", "date": "2019.07.16", "title": "Голям пожар на хърватски остров (Снимки+видео)"}
{"url": "https://www.24chasa.bg/novini/article/7562248", "text": "Къща се срути от дъждовете в доспатското село Црънча, но обитателите й майка и син отказват да я напуснат. Сградата рухнала изведнъж при поредния порой. През това време минавала жена през улицата, но е невредима. В къщата живеят Фиданка и синът й Красимир Долапчиеви. \"От срутването от едната страна на къщата вече се вижда всичко вътре в стаите, няма я цяла стена на сградата. Дървета подпират част от единия ъгъл на къщата, от другата страна пукнатините в стената са разширяват постоянно в големи дупки и е много нестабилна. Покривът се е огънал, затворихме улицата, защото може да убие човек\", коментира кметът Юли Делибашев. В селото негодуват, тъй като не могат да минават изобщо, а къщата е в центъра му. Не могат да минават с автомобилите си. Долапчиеви отказват категорично да я напуснат. \"Предложен им е фургон, има къде да отидат, но отказват. Казват, че общината трябва да им построи къща. Сградата е много опасна, но дори да напуснат нищо не можем да направим, няма решение, защото е частна собственост, няма как да я разрушим\", казва кметът. На място дошла полицията, за да изведе обитателите със заповед, но двамата подписват, че сами ще носят отговорност за себе си и отказали да я напуснат.", "date": "2019.07.16", "title": "Къща се срути в родопско село, хората отказват да я напуснат"}
{"url": "https://www.24chasa.bg/novini/article/7562259", "text": "Украйна арестува опасен компютърен хакер, който е издирван с години от САЩ, предаде Асошиейтед прес, цитирана от БТА. Шефът на Службата за сигурност на Украйна (СБУ) Иван Баканов съобщи днес, че Михайло Ритиков е задържан в Одеса при операция, извършена в координация с Великобритания и САЩ. При акцията е открит компютърен център с близо 150 сървъра, каза Баканов. Той отбеляза, че проучването на оборудването показва, че някои от сървърите са действали под \"контрола и опеката на руските специални служби\". Русия не е коментирала обвиненията. Срещу украинския гражданин Ритиков през 2013 г. в САЩ е издаден обвинителен акт за ръководене на усъвършенствана хакерска система, чрез която са откраднати най-малко 160 милиона номера на кредитни и дебитни карти. Между САЩ и Украйна обаче няма договор за екстрадиция, отбелязва АП.", "date": "2019.07.16", "title": "Украйна арестува хакер, издирван с години от САЩ"}
{"url": "https://www.24chasa.bg/novini/article/7562251", "text": "При тестовото стартиране на толсистемата на 16 август най-вероятната тарифа ще е 12-14 ст. на километър за камион над 12 тона с 3 оси и с екокатегория Евро 6. Това съобщи зам.-министърът на регионалното развитие Николай Нанков след второто поред заседание на обществения консултативен съвет по въвеждане на толсистемата във вторник. “Тези пари няма да се събират от превозвачите, а първоначално ще служат само за да се изясни дали тази тарифа е най-удачната”, обясни Нанков. При споровете с превозвачите, които започнаха в началото на годината, държавата имаше намерение за тази категория превозни средства да събира между 20 и 26 ст. Превозвачите настояваха за не повече от 5-6 ст. Стойността 12-14 ст. е само за този тип превозни средства - иначе тарифата представлява подробна таблица, в която стойностите нарастват или намаляват в зависимост от екокатегорията на возилото, тонажа и категорията на пътя. “Сега ще имаме достатъчно време, за да видим дали тези цени удовлетворяват и двете страни. Дали се събират достатъчно средства за поддържане на пътната мрежа и дали спедиторите, големите търговски вериги и всички останали са заплашени с поскъпване на стоките”, каза Нанков. Той напомни, че финалното решение за тарифата ще бъде взето с акт на Министерския съвет. В зависимост от пропътуваните километри ще има отстъпки, за което настояват превозвачите, съобщи Нанков. Те са 10% за над 5 хил. километра месечно, 20% за над 7500 км и 30% за над 10 хил. км. Тези стойности обаче са изчислени при тарифа 20 ст. на км и трябва да се преизчисляват. Зам.-министърът на транспорта Ангел Попов, който е член на съвета, каза след заседанието, че по обхвата на пътищата с толтакса все още се спори. Превозвачите настояват тя да се плаща само за магистралите, пътищата първи клас и онези пътища втори клас, по които минава транзитен трафик. Според Попов обаче транзитният трафик от камиони трябва да се обхване 100%, което със сигурност ще наложи пътищата с толтакса да се обсъждат още.", "date": "2019.07.16", "title": "Толсистемата тръгва с тестова цена 12-14 ст./км (Обзор)"}
{"url": "https://www.24chasa.bg/novini/article/7562322", "text": "Държавният секретар на САЩ Майк Помпейо каза днес, че Иран е изразил готовност да преговаря за ракетната си програма, предаде Ройтерс. Помпейо говори след заседание на кабинета в Белия дом. Тръмп съобщи за голям напредък с Иран и увери, че не иска смяна на режима в Техеран, предава БТА. Иран не може да има ядрено оръжие, каза в същото време той, цитиран от Франс прес. Президентът на САЩ спомена и за \"огромен напредък\" със Северна Корея, предаде още Ройтерс. Не се чувствам притиснат от времето да сключа бързо споразумение с Пхенян за неговата денуклеаризация, каза в същото време Тръмп. По-рано днес Северна Корея предупреди, че преговорите може да бъдат изложени на риск, ако САЩ нарушат своето обещание да не провеждат съвместни военни учения с Южна Корея, отбелязва Ройтерс.", "date": "2019.07.16", "title": "Помпейо: Иран е готов да преговаря за ракетната си програма"}
{"url": "https://www.24chasa.bg/novini/article/7562340", "text": "С 383 гласа - 9 над минимално нужните, Европейският парламент е избрал Урсула фон дер Лайен за председател на Европейската комисия, научи “24 часа” отвътре. Тя ще бъде първата жена начело на институцията. Срещу предложението на Европейския съвет са гласували 327 евродепутати, 22-ма са се въздържали, а един глас е бил недействителен от общо 733 подадени бюлетини и изисквано мнозинство от поне 374 гласа. В първите си думи пред ЕП Урсула фон дер Лайен призова за обединение и работа в дух на съзидание. Очаква се тя да назначи за свои първи заместници неуспелите предварителни кандидати за председател на ЕК Франс Тимерманс (социалисти) и Маргрете Вестагер (либерали), предаде БТА. По-рано днес Фон дер Лайен заяви, че половината еврокомисари в следващата ЕК ще бъдат жени и ще отхвърля предложенията на държавите, ако това условие не се покрива.                                                                                                                                                                                                                                                                                                                       ", "date": "2019.07.16", "title": "Първо в “24 часа”: Избраха Урсула фон дер Лайен за шеф на ЕК!"}
{"url": "https://www.24chasa.bg/novini/article/7562359", "text": "Потребители в редица страни съобщават за проблеми в работата на Фейсбук, предаде ТАСС, като се позова на специализирания сайт Даундитектър (Downdetector). Неизправността се наблюдава от 19.01 ч. българско време, предава БТА. Най-много оплаквания са постъпили от САЩ и Великобритания. За проблеми се съобщава още във Франция, Холандия, Белгия, Германия, Мексико и Филипините. В Русия има сигнали от Москва. По данни на Даундитектър голяма част от потребителите на най-голямата социална мрежа в света имат проблем с лентата за новини (57 процента), около една пета не могат да си влязат в акаунта, а още толкова изобщо нямат достъп до сайта на Фейсбук.", "date": "2019.07.16", "title": "Проблеми с Фейсбук в цял свят, потребители не могат да влязат в профилите си"}
{"url": "https://www.24chasa.bg/novini/article/7562146", "text": "Полицията на гръцкия остров Крит обяви, че на 27-годишен мъж ще бъде повдигнато обвинение за убийството на американския молекулярен биолог Сюзън Ийтън, съобщи Асошиейтед прес. Началникът на полицията в Крит Константинос Лагудакис каза, че заподозреният, грък от острова, е направил самопризнания за престъплението. Втори мъж е задържан за разпит по подозрение за съучастие в убийството, предаде БТА. 59-годишната Ийтън, която е била на острова за участие в научна конференция, изчезна на 2 юли, а тялото й бе открито седмица по-късно. Лагудакис съобщи още, че по тялото на Ийтън са открити \"признаци за сексуално насилие\". При разследването е установено и че Ийтън е отвлечена на друго място, след което е била пренесена на мястото, където е открита. Говорителя на полицията в Крит Елени Папатанасиу каза, че според данните от аутопсията Ийтън е починала от задушаване в деня на изчезването си, като е имала много счупени ребра и лицеви кости и многобройни контузии по двете ръце. Заподозреният е признал, че на 2 юли, мотивиран от намерение да извърши сексуално насилие, е блъснал американката два пъти с колата си, след което я пренесъл в тунел, изграден по време на войната, където я е изоставил, след като я изнасилил.", "date": "2019.07.16", "title": "Повдигнат обвинение на задържания за убийството на американка на остров Крит"}
{"url": "https://www.24chasa.bg/novini/article/7562154", "text": "„Правилата трябва да важат за всички - когато България е изпълнила техническите критерии за Шенген е логично да бъдем част от това пространство. Ще се ангажирате ли да търсите консенсус за присъединяване. Кога ще влезем в Шенген?“, заяви българският евродепутат от ГЕРБ/ЕНП Ева Майдел по време на дебата в пленарна зала в Страсбург. Това съобщиха от пресцентъра на ГЕРБ. Освен настояване за членство в Шенген, Ева Майдел посочи и готовността на страната ни да влезе в ERM II и еврозоната. „Поставям във фокуса на новата комисия темите, които са важни за българите и ще работя те да залегнат в работната програма на ЕК. Кандидатът на ЕНП Урсула фон дер Лейен показа, че е отворена за диалог и готова за сътрудничество.“, добави Майдел. В заключителните си думи Ева Майдел посочи, че никой няма полза от поредния институционален хаос или нова криза в ЕС и че трябва да работим за силна икономика, модерна индустрия, енергийна ефективност и иновации.", "date": "2019.07.16", "title": "Ева Майдел към Урсула фон дер Лейен: Кога България ще е в Шенген?"}
{"url": "https://www.24chasa.bg/novini/article/7562155", "text": "Астронавтът Майкъл Колинс се завърна на площадката за изстрелване 39А в космическия център \"Кенеди\" , откъдето потегли за Луната преди 50 години, съобщи Асошиейтед прес. По покана на НАСА 88-годишният Колинс посрещна златната годишнина в комплекса и отбеляза точния час на изстрелването на ракетата \"Сатурн V\" - 9,32 ч. на 16 юли 1969 г. Бъз Олдрин не присъства на честването. Командирът на мисията Нийл Армстронг, който стана първият човек, стъпил на Луната, почина през 2012 г., информира БТА. Колинс каза, че би искал да можеше Олдрин и Армстронг да са с него на площадката за изстрелване. Така започна едноседмичното честване, с което НАСА отбелязва всеки един от осемте дни на мисията \"Аполо 11\". Космическият и ракетен център в Хънтсвил, Алабама, изстреля хиляди модели на ракети, за да отбележи с рекорд годишнината на \"Аполо 11\". Там беше изложена ракетата \"Сатурн V\".", "date": "2019.07.16", "title": "Астронавтът Майкъл Колинс се завърна на мястото, откъдето потегли за Луната преди 50 години"}
{"url": "https://www.24chasa.bg/novini/article/7562191", "text": "Фаворитът за за номинацията на демократите за президентските избори в САЩ догодина, седемдесет и шест годишният Джо Байдън, заяви днес, че ще предизвика президента Доналд Тръмп на надпревара по лицеви опори, ако той подлага на съмнение възрастта и здравословното му състояние, предаде Франс прес. \"Ще му кажа: \"Ела, Доналд, ела! Колко лицеви опори можеш да направиш, друже?\", заяви Байдън в програма по телевизия Ем Ес Ен Би Си. 73-годишният Тръмп вече намекна, че заради възрастта си Байдън няма шанс да победи на президентските избори през ноември 2020 г., предава БТА. През февруари лекарят на Белия дом каза, че президентът на САЩ е в добро общо физическо здраве, въпреки че индексът му на телесна маса почти граничи със затлъстяване. Тръмп прави малко упражнения, освен че играе редовно голф в имотите си. Според специализирания журналист Рик Райли обаче той бил склонен да мами, за да печели. Така че ако Тръмп предизвика Байдън на партия голф, изходът може и да не е в полза на Байдън, отбелязва Франс прес.", "date": "2019.07.16", "title": "Байдън: Ще предизвикам Тръмп на надпревара по лицеви опори"}
{"url": "https://www.24chasa.bg/novini/article/7562204", "text": "Република Кипър отхвърли предложението на лидерите на кипърските турци за създаване на съвместна комисия за управление на офшорните находища на природен газ край Кипър, предаде Асошиейтед прес, цитирана от БТА. Кипърският заместник-министър към кабинета на президента Василис Палмас заяви, че предложението на кипърския турски лидер Мустафа Акънджъ отклонява вниманието от същината на кипърския политически проблем и от необходимостта от незабавно възобновяване на преговорите за обединение. Акънджъ направи предложението си непосредствено преди Европейският съюз да вземе решение да наложи санкции срещу Турция за незаконните сондажи в кипърската изключителна икономическа зона. По-рано днес турският външен министър Мевлют Чавушоглу заяви, че Турция скоро ще изпрати четвърти кораб в Източното Средиземноморие за проучвания за природен газ, съобщи турската частна телевизия НТВ. Турският министър на енергетиката Фатих Дьонмез, цитиран от кипърския вестник \"Филелефтерос\", уточни, че става въпрос за изследователския кораб \"Оруч Реис\", който от 2017 г. се намира в Черно и в Мраморно море и ще бъде прехвърлен през следващите седмици в Източното Средиземноморие, за да участва в сеизмологичните проучвания, които провежда Турция.", "date": "2019.07.16", "title": "Кипър няма да работи с кипърски турци в комисия, управляваща газови находища"}
{"url": "https://www.24chasa.bg/novini/article/7562106", "text": "Американският президент Доналд Тръмп каза днес, че не е расист, предаде Франс прес, цитирана от БТА/ Тръмп заяви това във връзка с публикациите си в Туитър, в които призова четири демократки от Конгреса, които произхождат от малцинствата в САЩ, да се завърнат в страните, от които произхождат. Според американския президент коментарите му в социалната мрежа не са били расистки и в него няма грам расизъм. Тръмп освен това призова републиканците да не падат в капана на демократите, които искат да го представят като расист.", "date": "2019.07.16", "title": "Тръмп: Не съм расист"}
{"url": "https://www.24chasa.bg/novini/article/7562112", "text": "Омбудсманите на Русия и Украйна, Татяна Москалкова и Людмила Денисова, набелязаха пътна карта за връщане на задържаните лица от двете страни, предадоха ТАСС и БТА. \"Набелязахме пътна карта за взаимодействие\", съобщи днес Москалкова и добави: \"Това дава възможност на много семейства да се надяват, че ще се реши съдбата на хората и те ще могат да се завърнат у дома.\" Москалкова каза, че е предала на Денисова списък със задържани в Украйна руски граждани, които са се обърнали непосредствено към нея като упълномощено лице. \"Моля да (им) се окаже всестранна помощ за взаимодействие със семействата, които се намират на територията на Русия, да им се осигури медицинска помощ и да се спазва редът на условията за задържане\", призова руската омбудсманка украинската си колега. Двете обсъдиха и въпроса за подаване на молби за помилване от редица от задържаните. \"Обсъдихме въпроса за подкрепа във форма на молба за помилване на редица граждани\", каза Москалкова и добави: \"Засега няма да назовавам фамилиите им, за да не създам преждевременни надежди. Този въпрос се нуждае от много сериозно разглеждане, защото мандатите ни не съвпадат по въпроса за оказване на помощ на гражданите посредством института на помилването\". Заедно с това страните \"намират съвместни инструменти, за установяване на по-ефективно сътрудничество\", отбеляза руската омбудсманка. Денисова съобщи от своя страна, че се е договорила с Москалкова да се обърнат по въпроса за помилването към президентите на Украйна и Русия. \"Споразумяхме се, че ще се обърнем към ръководителите на нашите страни с молба да разгледат редица дела на граждани на нашата и вашата страна за помилване\", каза тя. Украинската омбудсманка също така предаде списък с украински граждани, които се намират в руски арести. \"Аз също съм ви подготвила списък, който съдържа общо 150 дела - това са граждани на Украйна, които са задържани на територията на Русия и в Крим, включително 24 моряци. Искам да ви го предам, за да обърнете внимание, както умеете да го правите, за да бъдат решени всички въпроси от хуманитарен характер\", каза Денисова.", "date": "2019.07.16", "title": "Омбудсманите на Русия и Украйна с пътна карта за връщане на затворници"}
{"url": "https://www.24chasa.bg/novini/article/7562120", "text": "С почетен военен строй Пловдив посрещна мощите на света Марина. Те бяха донесени от Гърция за храмовия празник на едноименната митрополитска църква под тепетата. Честната глава на света Марина ще бъде пренесена в храм Св. Марина, където ще остане до 18 юли. Църквата ще е отворена денонощно, за да могат всички желаещи да се помолят пред мощите, смятани за чудодейни.", "date": "2019.07.16", "title": "Пловдив посрещна с почести мощите на Св. Марина (Снимки)"}
{"url": "https://www.24chasa.bg/novini/article/7562008", "text": "Разследващи изчезналия през 2014 г. малайзийски полет MH370 твърдят, че са открили допълнителен 90-килограмов товар, който е добавен към списъка след излитане. Френският инженер Жислян Уетролю, който загуби жена си и две от трите си деца в катастрофата, представи нов доклад от разследването по случая в Париж през миналата седмица. Той обяснява, че е изяснено, че багажното отделение е било пренатоварено, но все още няма обяснение как се е стигнало до това, пише The Sun. Четирима французи са загинали при изчезването на MH370, така Франция е единствената страна, която все още разследва случая. \"Научихме, че мистериозен багаж, тежащ 89 кг, е бил добавен към летателния лист след излитането на самолета. Багажното е било препълнено, отново без да е ясно защо. Експертите не правят никакви заключения. Може да е от некомпетентност или манипулация, всичко е възможно. Това ще бъде един от въпросите за малайзийците\", коментира Уетролю пред Le Parisien. Той също така заяви, че различните версии на пътните листове си противоречат. Теориите за катастрофата се съсредоточават върху пратка с литиеви батерии, които били на борда на самолета. Два месеца след инцидента спедиторската фирма NNR Global разкри, че е пренасяла 2 453 кг пратки със самолета, от които 221 кг литиеви батерии. Предполагаше се, че може именно те да са предизвикали пожар, но във финалния си доклад малайзийските власти наричат тази възможност \"много малко вероятно\". Полет 370 изчезна на 8 март 2014 г. на път за Пекин от Малайзия с 239 души на борда. Само 38 минути след излитането самолетът губи връзка с малайзийските власти. Това се счита за една от най-големите мистерии в авиационната история. Издирването на самолета, което се превърна в най-скъпото такова, се фокусира най-вече върху площта на Южен Китай и Андаманско море. По-късно за възможно място на катастрофата бе посочена южната част на Индийския океан, но там не бяха открити никакви останки. Малайзийски и международни разследващи смятат, че самолетът е изминал няколкохиляди километра, преди предполагаемото потъване в океана. Досега отломки, за които се смята, че са от самолета, са открити на плажове в Малайзия, Мозамбик и Танзания, което кара властите да смятат, че най-вероятно е паднал в Индийския океан. Повече от 30 парчета отломки от летателната машина са събрани от различни места по света, но само за три фрагмента от крилата, открити по крайбрежието на Индийския океан, е потвърдено, че са от MH370.", "date": "2019.07.16", "title": "Изчезналият малайзийски самолет бил претоварен, добавили 90 кг след излитането"}
{"url": "https://www.24chasa.bg/novini/article/7562102", "text": "Затворничка поиска от съда да разпореди на администрацията да й върнат две капачки от консерви от риба, които били конфискувани. Р. В. изтърпява присъда в Сливен и е подала молба с искане съдът да разпореди \"безусловно да прекратят незаконосъобразните действия и бездействия\", изразяващи се в изземване на капачки от рибена консерва. Жената твърди, че ги използвала, за да си разрязва храната в чинията, бели ябълки, разрязва варени картофи и др. плодове и зеленчуци. На 6 май в 17 часа по време на вечеря в стола надзирателка иззела 2 малки капачки от консервна кутия, защото не са сред разрешените за ползване предмети. Р. В. обяснила, че не иска да ползва ножове, защото според нея хигиената не била добра. Счита, че с изземването на капачките била \"подложена на изтезание, нечовешко или унизително отнасяне, ножът трябва да е индивидуална вещ за рязане, а не обща, защото не се спазват санитарно-хигиенните изисквания\". Съдът обаче остави без разглеждане искането на затворничката.", "date": "2019.07.16", "title": "Затворничка иска да й върнат 2 капачки от консерва да си бели ябълки"}
{"url": "https://www.24chasa.bg/novini/article/7562130", "text": "Рискът да се разпространи африканската чума по свинете на територията на България след последните случаи в Плевенска и Бургаска области е много висок. Съществува висок риск от поява на африканска чума във Франция, Германия, Австрия, Финландия и Словакия и други страни. Това сочат данните на Центърът за оценка на риска по хранителната верига към Министерство на земеделието, храните и горите, във връзка със заболяването Африканска чума по свинете, съобщават от министерството. Препоръките и предложенията на Центъра за оценка на риска са превантивни мерки, във връзка с констатираните нови огнища на африканска чума в България са в синхрон с предписаните в европейското и българско законодателство и мерките, предприемани от БАБХ. От съществено значение е стопаните да спазват правилата за превенция на заболяването и при всички случаи на съмнения за болни или умрели свине трябва да бъдат докладвани незабавно пред официалните ветеринарни власти. Африканската чума е заболяване с потенциал за бързо разпространение, вирусът е изключително устойчив в околната среда и замърсени с него продукти. За повишаване осведомеността на стопаните в засегнатите зони от африканска чума по свинете следва да се повиши разяснителната работа на ветеринарните специалисти по места. Съгласно разписаните мерки в по-горе споменатото законодателство всички свине в 3 километровата зона следва да бъдат убити по хуманен начин с цел предотвратяване разпространението на вируса. Това е т.н. метод \"stamping out\", т.е. тотално депопулиране. Междувременно от всички свине се вземат проби за вирусологично изследване при 95 на сто разпространение и 10 на сто достоверност и се изпращат в специализираната лаборатория за изследване. Целта на това пробовземане е да се установи действителното разпространение на болестта. Този резултат е от изключителна важност за епизоотологичното проучване и за по-нататъшните мерки за ограничаване на заболяването независимо, че все още животните могат да изглеждат привидно здрави и дори и да не са показали клиника на болестта.", "date": "2019.07.16", "title": "Рискът да се разпространи африканска чума по свинете в България е много висок"}
{"url": "https://www.24chasa.bg/novini/article/7562136", "text": "Пазарите на акции на Уолстрийт стартираха търговията във вторник без ясно изразена посока, въпреки че индексът на сините чипове \"Дау Джоунс\" успя да достигне пореден рекорден връх, като финансовите отчети за второто тримесечие на три от най-големите банки в САЩ и важни макроиндикатори обрисуваха смесена картина за икономиката и за сектора на финансовите услуги, предаде  Силните данни за продажбите на дребно през юни показват солиден подем на потребителските разходи през второто тримесечие след слабото начало на годината. В контраст на това индустриалният и промишленият сектори отбелязват свиване за второ поредно тримесечие, навлизайки в т.нар. \"техническа рецесия\". Тези смесени данни запазват живи инвеститорските очаквания за намаляване на основната лихва на Федералния резерв с 0,25% на заседанието в края на юли, но сякаш парират допълнително спекулативните надежди за по-агресивно понижение на федералната фондова лихва с 0,5%. На целия този фон и преди предстоящата нова серия финансови отчети на водещи американски компании, индексът DJIA се повишава с 32 пункта (с 0,12%) към 27 390 пункта - малко под днешния нов рекорден връх около 27 939 пункта. Широкият индекс S&P500 и технологичният Nasdaq пък се колебаят около вчерашните им рекордни нива на затваряне. След представените по-рано днес банкови отчети, акциите на JP Morgan Chase поскъпват с 0,88% и на Goldman Sachs - с 1,4%, докато акциите на Wells Fargo поевтиняват с 2,21%. Спад с 1,23% бележат и акциите на Johnson & Johnson, въпреки че голямата компания отчете по-добри от очакваното финансови резултати през второто тримесечие и дори повиши очакванията си за цялата финансова година, но в същото време нейните приходи се понижиха спрямо година по-рано. Инвеститорите не възприеха позитивно и отчета на компанията за бързи храни Domino’s Pizza, което доведе до рязко поевтиняване на нейните акции с 6,7%. Междувременно акциите на \"Фейсбук\" се повишават слабо с 0,2%, като фокусът на внимание на инвеститорите е насочен към предстоящите по-късно днес показания на мениджърите на голямата социалния медия пред Сенатската банкова комисия относно плановете за въвеждане на собствената криптовалута \"Либра\".", "date": "2019.07.16", "title": "\"Дау Джоунс\" с нов рекорден връх на Уолстрийт"}
{"url": "https://www.24chasa.bg/novini/article/7562131", "text": "„Изтеклите данни са чувствителни и са на малко над 5 млн. души. В базата не се съхраняват подписи или електронни подписи”. Това каза пред   говорителят на НАП Росен Бъчваров. Той заяви, че „към момента има данни за външен опит за достигане до тази информация”. Услугата, чрез която се смята, че е извършена атаката, вече е прекратена. „Целта е очевидна – да се покаже, че има уязвимости в информационната сигурност на един от основните държавни играчи – НАП, която оперира с голям обем чувствителни данни”, коментира още Бъчваров.", "date": "2019.07.16", "title": "Говорителят на НАП Бъчваров: В хакнатата база данни няма електронни подписи"}
{"url": "https://www.24chasa.bg/novini/article/7562141", "text": "Специализираният съд оправда кмета на Батак Петър Паунов. Това е решение на първата инстанция, като може да бъде протестирано пред втората съдебна инстанция, която е Апелативният специализиран съд, предаде  „Все пак в България има правосъдие“, заяви Паунов, след като чу оправдателната си присъда. „Обвинението беше само за длъжностно престъпление и се установи, че клиентът ми е невинен, поради което съдът постъпи както трябва - призна го за невиновен“, посочи адвокатът му Виктор Михайлов. Прокуратурата поиска 3 години лишаване от свобода за кмета на Батак. „Поисканото наказание беше лишаване от свобода в размер на 3 години, също така и кумулативно предвидените наказания, а именно глоба в размер на 3000 лв. и лишаване от право да заема длъжност в органите на местната власт за срок от 1 година”, обясни прокурор Мария Борисова. Петър Паунов беше привлечен като обвиняем за това, че в качеството си на длъжностно лице – кмет на община, е внесъл предложение на 12 септември 2015 г. до председателя на Общинския съвет – Батак, за продажба на държавна земя край яз. \"Батак\" и по този начин е осъществил неследващи му се правомощия да се разпорежда с имоти държавна собственост, като предложението е гласувано от ОбС и с договор от 13 ноември 2015 г., е последвала продажба на земята – престъпление по чл. 283а т.1 във връзка с чл. 282 ал.2 пр. 2 във връзка с ал. 1 пр. 3 от Наказателния кодекс.", "date": "2019.07.16", "title": "Специализираният съд оправда кмета на Батак"}
{"url": "https://www.24chasa.bg/novini/article/7562135", "text": "Канцлерката Ангела Меркел най-вероятно има здравословни проблеми заради злоупотреба с алкохол. Това заяви депутатът от Бундестага от партията “Алтернатива за Германия” Петер Бистрон, цитиран от руски медии. “В Бундестага, както и в цялото германско общество, започват да се чуват слухове: предполагаемото треперене на канцлера е признак на алкохолизъм и може би дори на болестта на Паркинсон”, заяви Бистрон. Депутатът поиска канцлерката да се подложи на медицински преглед, за да има представа за последиците, които трябва да се очакват за нея и за цяла Германия, ако здравето ѝ се влоши. Във вторник германската канцлерка отново остана седнала при изпълнението на национални химни на посрещането на премиерката на Молдова Мая Санду. Протоколът за посрещане на чужди лидери бе променен миналата седмица след три инцидента, при които тялото ѝ видимо трепереше. Този път канцлерката не показа признаци на нестабилност, но си беше скръстила ръцете за по-голяма сигурност. Меркел, която днес навършва 65 години, каза миналата седмица, че психологическо влияние от първия епизод на треперене в средата на юни било причина за следващите два случая. Тя добави, че ще трябва да живее с това известно време, но увери, че няма никаква причина за безпокойство. Графикът на публичните ѝ ангажименти остава все така натоварен. В неделя по време на националния празник на Франция Меркел бе забелязана да диша тежко пред журналисти. Говорителка на канцлерката тогава каза, че причината е, защото Меркел е трябвало бързо да изкачи стълбите, за да се появи навреме пред медиите. На 10 юли канцлерката за пореден път започна да трепери на официално събитие - на среща в Берлин с финландския премиер Анти Рине. За първи път подобно нещо ѝ се случи на 18 юни, когато ѝ гостува украинският президент Володимир Зеленски. Тогава канцлерката неочаквано за всички започна силно да трепери. На 27 юни същото ѝ се случи на прием при германския президент Франк-Валтер Щайнмайер. Очаква се Ангела Меркел да започне годишния си летен отпуск по-късно този месец. ", "date": "2019.07.16", "title": "Набеждават Меркел в алкохолизъм"}
{"url": "https://www.24chasa.bg/novini/article/7562208", "text": "Европейският парламент започна гласуването за избор на нов председател на Европейската комисия. Европейският съвет предложи да бъде избрана Урсула фон дер Лайен, представител на Германия и Европейската народна партия (ЕНП). За да бъде избрана, Фон дер Лайен се нуждае от подкрепата на поне 374 евродепутати. Гласуването се извършва тайно, с хартиени бюлетини. Очаква се резултатът да бъде съобщен около 20.30 ч. българско време, съобщава БТА. Непосредствено преди гласуването групите на ЕНП, на социалистите и демократите, и \"Обнови Европа\", изразиха подкрепата си за Лайен, а Зелените и Европейската обединена левица се обявиха против. Групата \"Европейски консерватори и реформатори\" (ЕКР) не изрази ясно становище, а групата \"Идентичност и демокрация\" (ИД) заяви, че Фон дер Лайен не отговаря на изискванията за длъжността. Възможно е част от евродепутатите от ИД и ЕКР да подкрепят Фон дер Лайен, съобщиха неофициално източници в ЕП. Ако бъде избрана, Фон дер Лайен ще бъде първата жена, застанала начело на ЕК. Тя обеща половината еврокомисари, както и половината ръководители на отдели в комисията, също да бъдат жени.", "date": "2019.07.16", "title": "ЕП започна гласуването за избор на нов председател на Европейската комисия"}
{"url": "https://www.24chasa.bg/novini/article/7562214", "text": "На входа на плажа Нюкоум холоу на полуостров Кейп Код в щата Масачузетс снимка на голяма бяла акула напомня на къпещите си, че в морето край атлантическия бряг се срещат акули, предаде Франс прес. Откакто през 1972 г. бе приет закон за защита на морските бозайници, популацията на тюлените в района се увеличи и надхвърли 50 000 екземпляра. С нарастването й се увеличиха хищниците - големите бели акули, които от 2005 г. са защитен вид в Масачузетс, се срещат все по-често там. Три плажа за кратко бяха евакуирани на 13 и 14 юли, след като в морето край брега на Кейп Код бяха забелязани акули, предаде БТА. Инцидентите с акули, чиито изображения красят тениски и каскети, все пак са рядкост. Двадесет и шест годишен сърфист загина в морето, недалеч от Нюкоум холоу, през септември м.г., след като бе нападнат от акула. Според местните медии, дотогава последното смъртоносно нападение на акула е било през 30-те години на миналия век.", "date": "2019.07.16", "title": "Голямата популация на тюлените в морето край Кейп Код привлича все повече акули"}
{"url": "https://www.24chasa.bg/novini/article/7562109", "text": "1. ПРОЕКТ НА РЕШЕНИЕ ЗА ОДОБРЯВАНЕ ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА РАМКОВОТО СПОРАЗУМЕНИЕ МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И LOCKHEED MARTIN GLOBAL INC ОТНОСНО ПРОГРАМА ЗА ПРОМИШЛЕНО СЪТРУДНИЧЕСТВО F-16 БЛОК 70. Внася: министърът на икономиката 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ, УТВЪРДЕНИ С РЕШЕНИЕ № 617 НА МИНИСТЕРСКИЯ СЪВЕТ ОТ 2015 Г. Внася: министърът на финансите 3. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА 2019 Г. ЗА ИЗПЪЛНЕНИЕТО НА АКТУАЛИЗИРАНАТА НАЦИОНАЛНА СТРАТЕГИЯ ЗА ДЕМОГРАФСКО РАЗВИТИЕ НА НАСЕЛЕНИЕТО В РЕПУБЛИКА БЪЛГАРИЯ (2012-2030 Г.). Внася: министърът на труда и социалната политика 4. ПРОЕКТ НА РЕШЕНИЕ ЗА ОДОБРЯВАНЕ НА МЕЖДИНЕН ДОКЛАД ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА РЕГИОНАЛНО РАЗВИТИЕ НА РЕПУБЛИКА БЪЛГАРИЯ ЗА ПЕРИОДА 2012-2022 Г. Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ОПРЕДЕЛЯНЕ НА НАЦИОНАЛЕН АДМИНИСТРАТОР NRA/I В РЕПУБЛИКА БЪЛГАРИЯ ЗА ИЗДАВАНЕ НА УНИКАЛНИ ИДЕНТИФИКАЦИОННИ НОМЕРА CS1-IID СЪГЛАСНО СТАНДАРТ БДС EN ISO 14816 „ТЕЛЕМАТИКА ЗА ПЪТНИЯ ТРАНСПОРТ И ПЪТНИЯ ТРАФИК. АВТОМАТИЗИРАНА ИДЕНТИФИКАЦИЯ ЗА ПРЕВОЗНИ СРЕДСТВА И СЪОРЪЖЕНИЯ. НОМЕРИРАНЕ И СТРУКТУРА НА ДАННИ.“. Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 520 НА МИНИСТЕРСКИЯ СЪВЕТ ОТ 2018 Г. ЗА СЪЗДАВАНЕ НА ЦЕНТРАЛЕН ЕПИЗООТИЧЕН СЪВЕТ КЪМ МИНИСТЕРСКИЯ СЪВЕТ. Внася: министърът на земеделието, храните и горите 7. ПРОЕКТ НА РЕШЕНИЕ ЗА ОПРЕДЕЛЯНЕ НА ЕДИННО ЗВЕНО ЗА КОНТАКТ ПО ВЪПРОСИТЕ НА ПРИЛАГАНЕТО НА РЕГЛАМЕНТ (ЕС) 2018/1807 ОТНОСНО РАМКА ЗА СВОБОДНОТО ДВИЖЕНИЕ НА НЕЛИЧНИ ДАННИ В ЕВРОПЕЙСКИЯ СЪЮЗ. Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „ОКОЛНА СРЕДА 2014-2020 Г.“, СЪФИНАНСИРАНА ОТ ЕВРОПЕЙСКИЯ ФОНД ЗА РЕГИОНАЛНО РАЗВИТИЕ, ОТ КОХЕЗИОННИЯ ФОНД НА ЕВРОПЕЙСКИЯ СЪЮЗ И ОТ ДЪРЖАВНИЯ БЮДЖЕТ. Внася: министърът на околната среда и водите 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА СЪДЕБНАТА ВЛАСТ ЗА 2019 Г. Внася: министърът на финансите 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г. Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРУДА И СОЦИАЛНАТА ПОЛИТИКА ЗА 2019 Г. Внася: министърът на труда и социалната политика 12. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕРА НА ЕДНОКРАТНАТА ПОМОЩ ЗА УЧЕНИЦИ, ЗАПИСАНИ В ПЪРВИ КЛАС НА ДЪРЖАВНО ИЛИ ОБЩИНСКО УЧИЛИЩЕ, ЗА ПОКРИВАНЕ НА ЧАСТ ОТ РАЗХОДИТЕ В НАЧАЛОТО НА УЧЕБНАТА 2019/2020 Г. Внася: министърът на труда и социалната политика 13. ПРОЕКТ НА РЕШЕНИЕ ЗА РАЗРЕШАВАНЕ ИЗПРАЩАНЕТО НА ВОЕННОСЛУЖЕЩИ И ВОЕННИ КОРАБИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ЗА УЧАСТИЕ В ПОСТОЯННИТЕ ВОЕННОМОРСКИ ГРУПИ НА НАТО В СЪОТВЕТСТВИЕ С ГРАФИЦИТЕ ЗА ОПЕРАТИВНОТО ИМ ИЗПОЛЗВАНЕ В МИСИЯТА, УТВЪРЖДАВАНИ ОТ СЕВЕРНОАТЛАНТИЧЕСКИЯ СЪВЕТ НА НАТО. Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ВНАСЯНЕ В НАРОДНОТО СЪБРАНИЕ НА ШЕСТИЯ ГОДИШЕН ДОКЛАД НА МИНИСТЪРА НА ПРАВОСЪДИЕТО ЗА ИЗПЪЛНЕНИЕТО НА РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛА СРЕЩУ РЕПУБЛИКА БЪЛГАРИЯ ПРЕЗ 2018 Г. Внася: министърът на правосъдието 15. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „МАСЛАРОВА СРЕЩУ БЪЛГАРИЯ“ (ЖАЛБА № 26966/10), „ЛОЛОВ И ДР. СРЕЩУ БЪЛГАРИЯ“ (ЖАЛБА № 6123/11), „ИФАНДИЕВ СРЕЩУ БЪЛГАРИЯ“ (ЖАЛБА № 14904/11), „КАМЕНОВА СРЕЩУ БЪЛГАРИЯ“ (ЖАЛБА № 61731/11) И „МИХАЛЕВИ СРЕЩУ БЪЛГАРИЯ“ (ЖАЛБА № 63481/11). Внася: министърът на правосъдието 16. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ПОДОБЕКТ 31 „ПЪТЕН НАДЛЕЗ НА КМ 252+883“ ОТ ПОЗИЦИЯ 2 „ПРЕМАХВАНЕ НА ПРЕЛЕЗИТЕ И ИЗГРАЖДАНЕ НА НАДЛЕЗИ/ПОДЛЕЗИ ЗА ЖП УЧАСТЪК ПЛОВДИВ – БУРГАС“ ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ - БУРГАС, ФАЗА 2“ НА ТЕРИТОРИЯТА НА ОБЩИНА АЙТОС, ОБЛАСТ БУРГАС. Внасят: министърът на регионалното развитие и благоустройството министърът на финансите 17. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 18. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „ЗЕМИНВЕСТ“ ЕАД - СОФИЯ. Внася: министърът на земеделието, храните и горите 19. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА ОБЛАСТНА ДИРЕКЦИЯ „ЗЕМЕДЕЛИЕ“ - ДОБРИЧ. Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ И ЧАСТ ОТ ИМОТ - ЧАСТНА ДЪРЖАВНА СОБСТВЕНОСТ, НА ОБЩИНА ВАРНА, ОБЛАСТ ВАРНА. Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА КУЛТУРАТА. Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ МИНИСТЕРСТВОТО НА ОБРАЗОВАНИЕТО И НАУКАТА ПРАВОТО НА УПРАВЛЕНИЕ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРИЕМАНЕ НА ЗАКОН ЗА ДЕНОНСИРАНЕ НА ЕВРОПЕЙСКАТА КОНВЕНЦИЯ ЗА НАСИЛИЕТО И ЛОШОТО ПОВЕДЕНИЕ НА ЗРИТЕЛИ ПРИ СПОРТНИ ПРОЯВИ И В ЧАСТНОСТ ФУТБОЛНИ СРЕЩИ И ЗА РАТИФИЦИРАНЕ НА КОНВЕНЦИЯТА НА СЪВЕТА НА ЕВРОПА ЗА ИНТЕГРИРАН ПОДХОД КЪМ БЕЗОПАСНОСТ, СИГУРНОСТ И ОБСЛУЖВАНЕ ПО ВРЕМЕ НА ФУТБОЛНИ МАЧОВЕ И ДРУГИ СПОРТНИ МЕРОПРИЯТИЯ. Внася: министърът на младежта и спорта 24. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 13 ЮНИ 2019 Г. В ЛЮКСЕМБУРГ. Внася: министърът на труда и социалната политика 25. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 18 ЮНИ 2019 Г. В ЛЮКСЕМБУРГ. Внася: министърът на земеделието, храните и горите 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 26 ЮНИ 2019 Г. В ЛЮКСЕМБУРГ. Внася: министърът на околната среда и водите 27. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЧИСТОТАТА НА АТМОСФЕРНИЯ ВЪЗДУХ. Внася: министърът на околната среда и водите 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕД БАТА ЗА УПРАВЛЕНИЕ НА МИННИТЕ ОТПАДЪЦИ, ПРИЕТА С ПОСТАНОВЛЕ НИЕ № 1 НА МИНИСТЕРСКИЯ СЪВЕТ ОТ 2016 Г. Внася: министърът на енергетиката", "date": "2019.07.16", "title": "Вижте какво ще решава Министерски съвет утре"}
{"url": "https://www.24chasa.bg/novini/article/7562053", "text": "Италианският министър на вътрешните работи Матео Салвини поръча да бъде изготвен доклад за наличието на ромски лагери на територията на страната, с оглед евентуалното им затваряне, предаде Франс прес, цитирана от БТА. Салвини, който е и вицепремиер и лидер на крайнодясната партия \"Лига\", поиска от местните власти да изготвят \"доклад за присъствието на роми, синти и каминанти (номади)\". Целта е да се удостовери наличието на нелегални лагери, за да се подготви план за премахването им, съобщи вътрешното министерство в комюнике. Местните власти имат две седмици, за да подготвят поискания доклад. Синтите и ромите са традиционно номадски етнически групи, които живеят в Европа от векове. Съветът на Европа оценява броя на синтите, ромите и каминантите в Италия на между 120 000 и 180 000. Съотнесено с цялото население, това е едно от най-ниските равнища сред европейските страни. Повече от половината от представителите на тези общности имат италианско гражданство, работа и жилище, но социалната им интеграция е сложна и враждебните прояви срещу тях са често явление.", "date": "2019.07.16", "title": "Салвини поиска доклад за ромските лагери в страната, планира закриването им"}
{"url": "https://www.24chasa.bg/novini/article/7562071", "text": "В тема на световните медии се превърна изявление на хърватския президент Колинда Грабар-Китарович, че хърватската полиция насилствено връща мигрантите от границата \"и е необходимо малко насилие, когато извършвате pushback\" /избутване/, съобщи Танюг. Тя заявила това за обществената телевизия SRF по време на посещението си в Швейцария. Проблемът е в това, че извършването на pushback противоречи на международни конвенции, които Хърватия е подписала, а използването на насилие в този контекст е нелегално и според международното, и според хърватското право. Според хърватският сайт Индекс президентът на Хърватия е признала, че страната съзнателно нарушава законите и политиката на Хърватия спрямо мигрантите е такава, че на полицията е наредено да се държи противозаконно. Сега за това пише и \"Гардиън\" в статия, която е озаглавена \"Хърватската полиция използва насилие, за да гони мигрантите, казва президентката\". В статията се изтъква, че известната правозащитна организация \"Хюмън райтс уоч\" е поискала от Хърватия да прекрати тази практика, отбелязва сайтът Индекс, предава БТА. През изминалите три години има много доказателства, че хърватската полиция прилага сила спрямо онези, които са преминали границата и след това ги гони в Босна, пише \"Гардиън\" и добавя, че признанието на Колинда е първото официално признание след месеци на официално отричане. За изявленията на Грабар Китарович пише и Дойче веле, което изтъква, че Хърватия систематично е отричала, че нелегално депортира бежанци в съседна Босна и Херцеговина, но хърватската президентка е признала, че гранична полиция със сила гони мигрантите през границата, отбелязва Индекс. Дойче веле цитира Йелена Серас от Амнести интернешънъл, която казва, че признанието на хърватския президент е шокиращо и е скандално, че Колинда се е опитала да представи политиката на отблъскване на мигранти като легална. Новината за изявлението на Китарович, в което признава, че хърватската полиция нарушава законите и със сила прогонва мигрантите, бе съобщена и от много други световни медии. Изявлението на Китарович е било направено преди седем дни и оттогава няма никакво опровержение от кабинета на президента, нито е имало реакция на министерството на вътрешните работи на Хърватия.", "date": "2019.07.16", "title": "Световните медии са шокирани\nот изявление на президентката на Хърватия"}
{"url": "https://www.24chasa.bg/novini/article/7562081", "text": "Наводненията и свлачищата, провокирани от мусоните в Южна Азия, отнеха живота на близо 200 души, предаде Франс прес. Близо една трета от Бангладеш сега е под вода, заяви пред агенцията Арифуззаман Бхуян от националния център за превенция на наводненията. Най-малко 14 реки в Бангладеш, сред които и Брахмапутра, са излезли от коритата си и са надхвърлили нивата, определяни за опасни, предава БТА. Мусоните до момента отнеха живота на 44 души в страната. В Непал загинаха най-малко 78 човека, а 16 000 семейства бяха разселени заради наводнения. В Индия мусоните отнеха живота на повече от 50 души. Седем човека загинаха, а за 40 има опасения, че са затрупани след срутването днес на четириетажна сграда в Мумбай, съобщи полицията. Нещастният случай се е разиграл в гъсто населения мумбайски квартал Донгри, който бе наводнен при скорошните мусонни валежи. Спасители успяха да извадят седем души, сред които две невръстни деца, от развалините на сградата, предаде ДПА. На север, в пакистански Кашмир, властите обявиха, че са загинали 23 души, а 120 къщи са били повредени от наводненията, съобщи Франс прес.", "date": "2019.07.16", "title": "Наводненията и свлачищата в Южна Азия, отнеха живота на близо 200"}
{"url": "https://www.24chasa.bg/novini/article/7561851", "text": "Най-малко 175 човека са загинали и близо 7 милиона са пострадали от мащабните наводнения в Индия, Непал и Бангладеш, но мусонните дъждове отслабват, предадoха ДПА и БТА, като се позоват на официални източници. Най-тежко е положението в североизточният индийски щат Асам, където стихията е засегнала 4,3 милиона души - прокудени от домовете си, откъснати от света или изгубили насаждения и поминък. От 10 юли насам водата залива 30 от 33-те окръга в Асам, а 83 хиляди са настанени в близо 500 убежища. Над щата днес грее слънце, което дава надежда, че равнището на водата ще спадне. В източния щат Бихар, където от наводненията са пострадали около 2,5 млн. човека, нивото на големите реки е още опасно високо, сочат данни на щатските власти. Проливните дъждове през последните дни са причинили смъртта на общо 82 души седем индийски щата, като в Бихар смъртните жертви са 25, а в Асам - 15. В съседния Непал са загинали най-малко 78 души и 32 са безследно изчезнали. Започнали са опити да бъде доставена хуманитарна помощ на бедстващите и да бъдат разчистени от свлачища пътищата. През уикенда 16 души са умрели от мълнии и наводнения в Бангладеш. Бурите са поразили и лагерите, обитавани от избягалите от Мианма хора от етноса рохинга. Сезонът на мусоните на азиатския субконтинент започва обикновено през юни и приключва през септември. Дъждовете са важни за земеделието, но понякога сеят опустошение, отбелязва ДПА.", "date": "2019.07.16", "title": "Най-малко 175 загинаха и милиони пострадаха от мусоните в Южна Азия"}
{"url": "https://www.24chasa.bg/novini/article/7561869", "text": "След повече от два часа дебат в Народното събрание със 122 гласа “за”, 96 “против” и 1 въздържал се депутатите приеха отмяната на машинното гласуване. “Проявете малко повече търпение, по-нежно. Рестартирайте уреда”, посъветва Цвета Караянчева Хамид Хамид, който срещна трудности с пулта си за гласуване и се изнерви. Шефката на парламента изчака, колкото е нужно, а заместникът ѝ от ГЕРБ обясни на колегата си от ДПС: „Не става, защото го удряте.“ Срокът за приемане на предложения между първо и второ четене се съкращава от 7 на 3 дни, отново по предложение на ГЕРБ.", "date": "2019.07.16", "title": "Отмениха машинното гласуване"}
{"url": "https://www.24chasa.bg/novini/article/7561852", "text": "Разработваме концепция за довеждащ транспорт до спирки на метрото. В момента се работи по предложения за кварталите „Овча купел“ и „Горна Баня“. Започваме тестове на малки 6-метрови автобуси, преди да обявим поръчка за закупуването на 30 броя. Целта ни е да сме готови заедно с пускането на 4-километровия участък от третата линия, който минава през \"Овча купел\" до Околовръстния път. Благодаря на компанията, която ни предостави малък електробус, веднага след Мюнхен. Това написа във фейсбук кметът на София Йорданка Фандъкова. \"От миналата година по линии №9 и №309 се движат първите за София 20 електробуса, а тази есен доставяме още 15. В последните години направихме огромни инвестиции в модернизация на 90% от автобусите и тролеите. Подготвяме и проекта за закупуване на 82 електробуса, 30 тролея и 25 трамвая със средства по ОПОС\", написа още Фандъкова.", "date": "2019.07.16", "title": "Разработват концепция за довеждащ транспорт до спирки на метрото в София"}
{"url": "https://www.24chasa.bg/novini/article/7561855", "text": "Поставени в безисходица от \"системната политика\" на натиск, съсипани от намаляването на приходите от реклама и страдащи от липса на печатарска хартия, независимите венецуелски медии преживяват най-тежката криза в историята си и се опитват да оцелеят в интернет въпреки слабата мрежа. \"При всяко положение нямаше да ни се размине\", констатира Хорхе Макриниотис, главен редактор на \"Насионал\", престижен каракаски всекидневник, който на 13 декември миналата година след 75-годишно съществуване, реши да спре печатарските машини заради липса на хартия. \"Насионал\" ще съществува вече само в интернет, както и много други вестници, които нямат средствата да плащат за скъпата суровина. Причината със сигурност е икономическа, но има и политическа, подчертава Карлос Кореа, директор на неправителствената организация \"Еспасио публико\". През 2013 г. чависткото правителство реши да даде вноса и разпределението на хартия само на едно предприятие. \"Монопол\", казва Карлос Кореа, според когото монополът е създал \"дискриминационна политика\". Най-просто казано, предприятието решава на кое издание да отпусне хартия. От 2013 г. са спрели да излизат 58 всекидневника, казва Кореа. Въпросите на медиите за липсата на хартия \"така и не получиха официален отговор\", подчертава Хисела Кармона, директорка на \"Импулсо\", регионален вестник, който спря да излиза на хартия през февруари 2018 година. В неотдавнашен доклад на върховния комисар на ООН за човешките права Мишел Бачелет се отбелязва, че правителството на Николас Мадуро има \"хегемония\" в областта на медиите. Тези от вестниците, които можеха да си го позволят, се прехвърлиха масово в интернет, по подобие на \"Насионал\". За да се превърне в \"изцяло уеб базирано\" издание, \"Насионал\" инвестира над един милион долара. При всяко положение, успокоява се Хорхе Макриниотис, известен противник на Мадуро, хартиената версия на вестника \"не беше рентабилна\". Но за медиите, които се смятат за независими от властта, ситуацията се усложнява и от \"системната политика\" на натиск, предупреждава Националният синдикат на работещите в медиите. За доказателство: през 2015 г. \"Насионал\" загуби дело, заведено от Диосдадо Кабейо. Вторият човек във властта обвиняваше вестника, че е отпечатал статии от испански медии, които го обвиняват в наркотрафик. И икономическата криза не подмина медиите и това доведе до драматичен спад на приходите от реклами. Засегната от спада на цените на петрола, хиперинфлация, която се очаква да достигне 10 милиона процента тази година според МВФ, венецуелската икономика се срина. В случая с \"Панорама\", големият всекидневник на Маракаибо, втория по големина град в страната, спадът на приходите, добавен към проблемите с хартията и спиранията на електричеството, принуди ръководството да спре на 14 май печатарските машини. Във вече практически пустата редакционна зала главната редакторка Маринес Делгадо обяснява, че ръководството не е било принудено да уволни нито един журналист. Самите те, засегнати от кризата, подали оставки един по един, за да емигрират. \"Като намерехме заместник на един, друг обявяваше, че напуска\", спомня си тя. Разбира се, за читателите на \"Панорама\" краят на печатното издание беше тежък удар. Предвид спирането на електричеството и непълното интернет покритие, четенето на всекидневника от екран е трудно. \"Сега вече не сме в течение за нищо\", оплаква се Беликис Нава, отдавнашна читателка на \"Панорама\". Мобилният интернет във Венецуела е много бавен. Според Института \"Медии и общество\" средната връзка е \"0,9 мегабита в секунда или четири пъти по-ниска скорост от средната за Латинска Америка\". Освен това според държавната компания \"Конател\" броят на венецуелците със смартфони е спаднал от 13,2 милиона през 2015 до 12 милиона през 2018 година. Проблем, който не попречи на венецуелските журналисти да създават свои собствени медии директно в интернет по подобие на \"Питасо\". Сайтът е подчертано ориентиран към журналистическите разследвания и тази година спечели престижната награда \"Ортега и Гасет\" на испанския всекидневник \"Паис\". Тъй като не може да разчита само на приходите от реклама, Питасо се ориентира към \"crowdfunding\" - финансиране от група лица - което му позволи \"да се задържи\", както обяснява директорът му Сесар Батис. Но, както и други сайтове, \"Питасо\" стана обект на кибератаки, четири пъти за две години. /От БТА/", "date": "2019.07.16", "title": "Интернет е спасителен пояс за изпадналите в криза независими медии във Венецуела"}
{"url": "https://www.24chasa.bg/novini/article/7561850", "text": "Премиерът на Косово Рамуш Харадинай изрази днес готовност да се върне към диалога с Белград при условие, че се разговаря за уреждане в рамките на съществуващите граници, съобщи Танюг. Това, което Косово иска, е най-основното. Искаме договорна рамка за взаимно признаване в съществуващите граници. Тази преговорна рамка трябва да бъде онова, за което преговаряме и нищо друго, заяви Харадинай на пресконференция в Прищина, цитиран от БТА. Харадинай благодари на френския президент Макрон за искреността и за това, че по време на визитата си в Белград е заявил, че трябва да се намери компромисно решение между Белград и Прищина.", "date": "2019.07.16", "title": "Рамуш Харадинай: Готови сме за диалог с Белград в рамките на съществуващите граници"}
{"url": "https://www.24chasa.bg/novini/article/7561902", "text": "Тихоокеанските острови с малка надморска височина могат да реагират към климатичните промени, като променят формата си, и да избегнат възможността да бъдат залети от океана, сочат резултатите от изследване, цитирани от Франс прес и БТА. Някои островни държави, като например Тувалу и Кирибати, надвишават едва с няколко метра морското ниво и са смятани за най-уязвими към климатичното затопляне. Смята се, че местните жители са застрашени от повишаването на морското ниво. Ново изследване на новозеландски, британски и канадски учени обаче показва, че въпросните острови реагират по \"морфодинамичен начин\" към заобикалящата ги среда, защото са съставени от скелети на миниатюрни коралови организми, а не от солидни скали. Един от авторите на изследването Мъри Форд от университета в Окланд увери, че тези острови са по-резистентни към климатичните промени, отколкото се смяташе досега. \"Последствията върху отделните острови ще варират - каза той. - Докато някои райони ще станат необитаеми, други ще се приспособят към покачването на морското ниво. Правителствата и населението ще трябва да решат каква стратегия да изберат. Изследването ни хвърля светлина върху факта, че природата е модел за приспособяване и островното население ще трябва също да се приспособи.\" Учените са създали макет в мащаб 1 към 50 на необитаемия остров Фатато от архипелага Тувалу и са използвали механизъм за симулиране на вълни, за да тестват последствия от покачването на морското ниво и бурите, свързани с климатични промени. Те установили, че височината на острова се увеличава, докато цялата му земна маса се премества върху намиращия под него риф. Тези информации свидетелстват за необходимостта островната морфологична динамика да бъде включена в прогнозите за рисковете, свързани със заливане на коралови острови от океана, отбелязаха учените.", "date": "2019.07.16", "title": "Някои тихоокеански острови са резистентни към климатичните промени"}
{"url": "https://www.24chasa.bg/novini/article/7561888", "text": "Главният прокурор на Малта реши днес, че тримата мъже, обвинени за убийството на журналистката Дафне Каруана Галиция през октомври 2017 г., ще бъдат изправени пред съд, съобщиха местни медии, цитирани от ДПА. Питър Грек потвърди пред вестник \"Малта тудей\", че на Алфред Деджорджио, Джордж Деджорджио и Винс Мускат е било повдигнато официално писмено обвинение, което означава, че те не може да бъдат освободени под гаранция, предава БТА. Подготовката на делото срещу тримата започна през декември 2017 г. - два месеца след като Галиция бе убита чрез взривяване на колата й пред нейния дом. Според малтийското законодателство прокурорите сега имат 20-месечен срок да назначат дата за процеса срещу двамата братя Деджорджио и Мускат. Близки и поддръжници на убитата журналистка протестираха срещу забавянето за формалното изправяне на заподозрените пред съд, както и срещу факта, че поръчителите на убийството остават неразкрити.", "date": "2019.07.16", "title": "Обвиняемите за убийството на журналистката Галиция в Малта отиват на съд"}
{"url": "https://www.24chasa.bg/novini/article/7561905", "text": "Вицепремиерът и министър на външните работи Екатерина Захариева прие новоназначения извънреден и пълномощен посланик на Кралство Испания в Република България Алехандро Поланко Мата на среща днес, съобщиха от пресцентъра на министерство на външните работи. „Радваме се, че Испания изпраща толкова опитен дипломат в България. Може да разчитате на пълната подкрепа на Министерството на външните работи и българската администрация в своята работа“, каза министър Захариева в своето приветствие към посланика. „Благодарим за последователната подкрепа на Испания за присъединяването ни към Шенген, надяваме се тя да продължи“, допълни първият ди дипломат. По време на срещата двамата обсъдиха актуални въпроси от европейския дневен ред и двустранните икономически отношения между страните ни. Събеседниците се обединиха около мнението, че въпреки добрите връзки между двете държави на политическо ниво, бизнес отношенията може да бъдат надградени. Като ключова стъпка в тази посока те подчертаха изграждането на повече контакти между компаниите от двете страни. Изтъкнати бяха и възможностите за обмен на експертизи относно развитието на туризма, както и по регионални въпроси. На свой ред посланик Мата оцени високо българската подкрепа за Испания по ситуацията в Каталуния и изтъкна сходствата в позициите на двете страни по редица външнополитически въпроси.", "date": "2019.07.16", "title": "Захариева се срещна с новия посланик на Испания у нас (Снимки)"}
{"url": "https://www.24chasa.bg/novini/article/7561917", "text": "ГЕРБ ще гласува за отхвърляне на президентското вето. Това обяви шефката на бюджетната комисия Менда Стоянова в кулоарите на парламента. \"Очаквано вето. Президентът налага доста често вето на различни закони. Ще реагираме по традиционния начин, по който сме реагирали досега\", коментира Стоянова. И изрази надежда ветото да бъде преодоляно. ГЕРБ нямало да правят отстъпки. \"Всеки мотив има основание. Лично аз смятам, че по начина, по който сме регламентирали възможността партиите да бъдат финансирани от юридически и физически лица, това би увеличило прозрачността спрямо това, което се случва в момента. Тъй като обществено известно е, че има неофициално финансиране под масата. Когато то стане официално, ще можете да видите дали този, който финансира определена партия, се възползва преди или след това от услугите й в различни посоки, лобизъм\", обясни Стоянова. ДПС не споделя мотивите на президента за ветото върху финансирането на партиите и ще гласува за повторното приемане на закона. Това заяви зам.-шефът на групата Хамид Хамид. Неточни и неверни са някои от съображенията, залегнали в мотивите, обясни той. Ще напомня, че този модел на финансиране беше в сила в България до 2005 г. и няма как да приемем, че до тази година правителствата, изборите, партиите и финансирането им са били извън конституцията, каза Хамид. И обясни, че именно ДПС предложила и наложила тогава публичното финансиране на партиите. И още смятаме, че това е по-справедливият модел, но след като голяма част от големите системни партии залитнаха по плоскостта на популизма и почнаха да говорят за намаляне, никой не отвори дебат по какъв начин ще бъдат финансирани след това намаляне. Ние от ДПС предложихме завършен модел и връщане на режима до 2005 г., затова ще подкрепим отново закона в пленарната зала, допълни Хамид. БСП подкрепя ветото на президента, заяви пък лидерката Корнелия Нинова и обясни, че мотивите на държавния глава съвпадали с аргументите на червените от дебатите. ГЕРБ и ДПС заедно отвориха възможността партиите да се финансират от олигарси, да са зависими от частни интереси, каза Нинова. БСП ще обмисли възможността да сезира Конституционния съд, ако ветото бъде отхвърлено.", "date": "2019.07.16", "title": "ГЕРБ и ДПС срещу ветото на президента за финансирането на партиите, БСП го подкрепя"}
{"url": "https://www.24chasa.bg/novini/article/7561901", "text": "Районният съд в Несебър остави в ареста  . Туристът бил пиян, а дрегер отчел 1,74 промила алкохол в кръвта му. Въпреки разкаянието на летовника магистрати прецениха, че  има опасност той да се укрие или извърши друго престъпление, ако е на свобода. Според държавното обвинение,  което поиска най-тежката мярка за неотклонение, е налице обосновано предположение за това, че Кристофер А. е извършил престъплението, в което е обвинен. От прокуратурата разкриха, че в родината си шведът имал криминални регистрации, бил съден за наркотици и незаконно притежаване на оръжие. ", "date": "2019.07.16", "title": "Оставиха в ареста шведа, който открадна такси в Несебър и го блъсна"}
{"url": "https://www.24chasa.bg/novini/article/7561921", "text": "1.3 милиарда тона храна се изхвърлят годишно в света, докато един от всеки десет души страда от недохранване. Тези 1.3 милиарда тона са достатъчни, за да нахранят 3 милиарда души. И докато храната се оказва излишна предимно в по-богатите страни, то недостигът засяга най-много развиващи се икономики в Африка и Азия. Това са само първите данни, с които днес започна серия от обучения на фондация Биоселена за младежи, фирми и образователни институции, предаде Образователните събития са част от европейския проект \"Твоята храна\", който цели да достигне до 2 милиона граждани на Европейския съюз от България, Естония, Латвия, Литва, Румъния и Хърватска. Посланието е за нуждата от разумно ползване на храната и в следващите две години ще се разпространява в България от екипа на Биоселена чрез учебни игри, онлайн тестове (например, за \"Пътешествието на банана\"), демонстрационни готварски курсове и други събития с практически съвети за промяна на всекидневното домакинство. Експертите напомнят, че докато все още мислим за България в контраст с по-богатите членки на Европейския съюз, рядко осъзнаваме, че заплахата от глад е по-отдалечена от нас, в сравнение с голяма част от жителите на Африка и Азия. Всъщност нашата държава е една от \"развитите\" страни, в които 53% от изхвърлената храна е на домакинствата - поради недобра преценка на необходимите количества. Едновременно с това в страните с високи доходи живее едва 15% от населението на Земята, което обаче консумира по-голямата част от хранителните ѝ ресурси. Само в Европа се изхвърля храна, която може да нахрани 200 милиона души, според данните, представени на обучението днес. Данните за България на Българската хранителна банка, които проектът цитира, потвърждават проблема. Общо над 670 000 тона ядлива храна се изхвърлят за една година в страната - количеството, равно на близо 2,2 милиарда порции от 300 грама. 40% от тази храна се изхвърля на етап консумация от домакинствата и много по-малко по-рано при събиране, транспортиране или от търговците. В същото време над 1,5 милиона българи живеят под или на прага на бедността. От една страна, проблемът е социален - тези храни биха могли да спасят умиращи от глад. Но намаляването на хранителните отпадъци би било полезно не само за другите, но и за нас самите - от гледна точка на спестени пари и на опазване на природата, от която зависи и нашето здраве. Тези социални, икономически и природозащитни ефекти от прекомерното производство и закупуване на храна показват статистическите данни, обобщени от международния екип на \"Твоята храна\". Росен Василев, координатор на проекта за България, разказа, че само в Европейския съюз годишно се изхвърлят 88 милиона тона храна, която е на стойност, сравнима с годишния бюджет на фондовете на ЕС за подпомагане на всички страни членки. Освен пари, обаче, изхвърлената храна означава и загуба на биоразнообразие и засилване на климатичните промени. Малко известен факт е, че самата изхвърлена храна е сравнима с транспорта като източник на парникови газове, разказа Василев. Това се дължи на факта, че от хранителните отпадъци се отделя метан, който е свързан с изменението на климата. Някои последици от промените в климата, които вече наблюдаваме, са изчезването на растения и животни, по-екстремни климатични условия, покачващи се нива на морското равнище и засилена миграция на хора. И докато и продължаващите ученически стачки за климата, и последните европейски избори показаха, че природата и по-специално климатичните промени са приоритет за гражданите на ЕС, то според проучване на Евромарометър от 2015 г. по-малко от половината от европейците смятат, че могат да противодействат по някакъв начин с всекидневното си поведение. Хранителни отпадъци означават и загуба на вода, като данните на проекта сочат, че за производството на един малък хамбургер отиват 2400 литра вода. Големите количества храна се произвеждат в държави, където водата е оскъдна, а някои вече са изправени пред сериозен недостиг на вода и още през 2008г. статистиката е посочила, че 1.4 милиарда души живеят без достатъчен достъп до прясна вода. Други данни, които проектът \"Нашата храна\" се стреми да популяризира, се отнасят до ефекта на прекомерното производство на храна върху биоразнообразието. Например, евтините масови продукти като палмовото масло изискват земя, която се обработва за сметка на гори, които осигуряват защита от климатичните промени, и унищожават естествени местообитания на редки видове като орангутани. Търсенето на високи добиви изисква химическа обработка на земеделски култури, която е вредна за пчелите - опрашителите, от които зависи 75% от храната на човечеството. Коя храна е необходима и кои производства ще се намалят се решава най-вече от търсенето на пазара. Изборът на потребителите зависи и от това с каква информация разполагат, например за това, че за производството на месо е нужна много повече вода, отколкото за зеленчуците. Във всички случаи, производството към момента е прекомерно - 28% от селскостопанската земя в света се използва за отглеждане на храна, която не се консумира.", "date": "2019.07.16", "title": "1.3 млрд. тона храна се изхвърлят годишно в света, може да нахрани 3 млрд. души"}
{"url": "https://www.24chasa.bg/novini/article/7561938", "text": "Два пъти за една нощ полицаи засякоха в Добрич един и същ автомобил, шофиран от двама мъже след употреба на дрога - съобщават от Областната дирекция на МВР. На 16 юли, около 00,10 ч. в град Добрич е спрян за проверка лек автомобил „Опел” с добричка регистрация, управляван от 39-годишен мъж от село Стефаново. При проверката на водача за употреба на наркотични и упойващи вещества, тестът отчита положителен резултат за употребата на метаамфетамин. Мъжът е задържан за 24 часа. Час и половина след това - около 1,40 ч същата кола е спряна отново за проверка – вече в квартал „Дружба”. Автомобилът вече е управляван от 31-годишен мъж от село Стефаново. При проверката на шофьора, тестът също отчита положителен резултат за употребата на метаамфетамин и амфеатамин. Задържан за 24 часа. По случаите е образувано бързо полицейско производство.", "date": "2019.07.16", "title": "Полицаи в Добрич спират два пъти една и съща кола - и двамата шофьори са дрогирани"}
{"url": "https://www.24chasa.bg/novini/article/7561944", "text": "Първа копка за нов търговски център в Шумен направиха кметът Любомир Христов, управителят на „Ел Си Уайкики Ритейл Би Джи” за България, Гърция и Северна Македония Владислав Танчев и председателят на съвета на директорите на „Видеолукс холдинг” Тодор Белчев, след като бе отслужен тържествен водосвет. Инвеститор в проекта и собственик на терена е веригата за дома и градината „Практикер“. В новия търговски център ще бъдат разположени магазин за дамскa, мъжка и детска мода LC Waikiki, магазин за спортни облекла и екипировка Sport Vision и дрогерия DM. Той ще се намира непосредствено до хипермаркет „Практикер“ в Шумен на бул. „Симеон Велики“ № 37. Мястото е удобно и комуникативно и се обособява голяма търговска зона с разнообразие от магазини за дома, семейството и свободното време. Очаква се новият търговски център да посрещне първите си клиенти през есента на тази година. Предвиден е безплатен паркинг за посетителите, свързан с този на хипермаркет „Практикер“. За главен изпълнител на проекта е избрана фирма „Автострой” ООД.", "date": "2019.07.16", "title": "„Практикер” изгражда  търговски център в Шумен"}
{"url": "https://www.24chasa.bg/novini/article/7561957", "text": "Вицепремиерът и вътрешен министър на Италия Матео Салвини отстъпи днес пред неколкодневния натиск да отговаря пред парламента по повод твърденията, че негов приближен е искал руски пари за партията му \"Лига\", предаде АП. Въпросният приближен, Джанлука Савоини, вече е разследван от прокуратурата в Милано за предполагаема международна корупция. Следствието е предизвикано от медийни публикации, че Савоини е обсъждал миналата година в Москва с руски представители план за финансирането на \"Лига\"-та. По същото време партията вече бе формирала управляващата коалиция в Италия заедно с Движение \"Пет звезди\", предава БТА. Първоначално Салвини се разграничи от Савоини, отричаше да е получавал пари от Русия и отхвърляше призивите на опозицията да даде обяснения пред парламента. Към тези призиви се присъединиха и партньорите от Движение \"Пет звезди\" и днес италианският вътрешен министър се съгласи да говори пред Камарата на депутатите. Според италианската агенция АНСА това ще стане на редовно заседание за парламентарен контрол с въпроси и отговори. Още не е определена дата за изслушването на вицепремиера, известен с благосклонното си отношение към Кремъл. Главният прокурор на Милано Франческо Греко заяви днес, че засега няма \"абсолютно никакви\" планове Салвини да бъде викан за разпит, предаде съобщи АНСА, цитирана от АП. Разследването на \"руската връзка\" на управляващата италианска партия се базира на публикация от февруари в италианското списание \"Еспресо\", според която на среща с руски официални лица през 2018 г. Савоини е искал милиони евро финансова помощ за \"Лига\"-та. Казусът влезе наново в новините миналата седмица, когато американският новинарски сайт \"Бъзфийд\" (BuzzFeed) пусна аудиозапис от разговорите на срещата в Москва.", "date": "2019.07.16", "title": "Салвини отговаря пред парламента за руската следа в партията му"}
{"url": "https://www.24chasa.bg/novini/article/7562007", "text": "Трето районно управления към СДВР издирва Румяна Евденова Коцалиева от София. 74-годишната жена е в неизвестност от 12 юли, когато преди обяд е напуснала дома си в ж.к. “Зона Б-5”. Жената е висока около 165 см, със слабо телосложение, къса кестенява коса и черни очи. В деня на изчезването си е била облечена с тъмно синя дънкова пола, обута светло сини гуменки. Няма телефон и лична карта в себе си.", "date": "2019.07.16", "title": "Столичната полиция издирва 74-годишната Румяна"}
{"url": "https://www.24chasa.bg/novini/article/7562003", "text": "Министърът на туризма Николина Ангелкова проведе работна среща с представители на Управителния съвет на Националния борд по туризъм и с членове на организацията. По време на дискусията бяха обсъдени мерки за привличане на повече туристи през настоящия сезон и подготовката на лято 2020 и 2021 г., както и за удължаване крилата на активните сезони. Това съобщиха от Министерството на туризма. Туризмът е хоризонтален сектор, чието устойчиво развитие е от съществено значение за националната икономика и редица други подотрасли, свързани с формирането и реализацията на туристическия продукт. От качеството на предлаганите услуги зависят не само ръстовете на посетители и приходи, но и притокът на повече инвестиции, разкриването на работни места и растежът в регионите, посочи министър Ангелкова. Тя припомни, че преди ден е провела работна среща с водещи български и чуждестранни туроператори, с които са били дискутирани актуални теми за сектора и нагласите на пазара за летния туризъм през 2020 и 2021 г., за което е необходима поне година подготовка. Още в края на миналата и началото на 2019 г. предупреждавахме, че след три години на непрекъснат ръст в туризма тази година ще е трудна и се очаква спад от някои пазари, отбеляза министър Ангелкова. Част от прогнозите се потвърдиха, но по други дестинации резултатите са много добри и това е плод от съвместните ни усилия през последните години. Министърът и представители на крупните инвеститори в българския туризъм се обединиха около тезата, че е нужна пълна мобилизация по цялата система в туризма. Важно е държава и бранш заедно да допринасят за престижа на страната като дестинация пред международните си партньори, отчитайки сложността на тази мисия в условията на силна международна конкуренция в региона. Представителите на големите курорти и хотелски вериги у нас, обединени в НБТ, изразиха подкрепа за готвения механизъм за стимулиране на организирания туризъм. Предприемачите потвърдиха становището си, че сега е моментът да се отделят повече средства за популяризиране на бранд България. Така дестинацията ще стане по-разпознаваема и търсена за четири сезона в предлагането на конкурентен продукт с много добро съотношение между цена и качество. Министър Ангелкова обърна внимание, че един от фокусите сега трябва да е върху ранните записвания за 2020 г. Бяха обсъдени и предложения за разширяване крилата на активните сезони чрез атрактивни оферти за месеците май, юни и септември, като се ползва и положителният опит на други държави. Министър Ангелкова анонсира, че предстоят срещи и с другите организации в туризма, както и отделни дискусии по туристически пазари.", "date": "2019.07.16", "title": "Ангелкова се срещна с представители на Управителния съвет на Националния борд по туризъм"}
{"url": "https://www.24chasa.bg/novini/article/7561677", "text": "Окръжната прокуратура в Бургас предаде на съд Ясен С. и Желязко Д., обвинени в убийство, извършено по особено мъчителен начин и с особена жестокост. Деянието е извършено в нощта срещу 2 февруари, м.г., в изоставена постройка в Айтос. Непълнолетният тогава Ясен С. и аверът му Желязко нападнали 70-годишен мъж. Двамата го ритали, блъскали главата му в стената, след което извадили кухненски нож и започнали да бодат стареца по цялото тяло. Възрастният мъж издъхнал в адски мъки. Според прокуратурата въпреки че е бил непълнолетен, подсъдимият Ясен С. е могъл да разбира свойството и значението на деянието и да ръководи постъпките си. Заседанието в Бургаския окръжен съд е насрочено за 18 юли.", "date": "2019.07.16", "title": "Младеж и аверът му на съд за жестоко убийство в Айтос"}
{"url": "https://www.24chasa.bg/novini/article/7561698", "text": "От Асоциацията на индустриалното свиневъдство в България /АИСБ/ и Асоциацията на свиневъдите в България /АСБ/ се обявиха днес за спешна промяна на наредбата за ветеринарномедицинските изисквания към животновъдните обекти в посока тоталната им забрана за отглеждане на прасета в \"задния двор\". На пресконференция в БТА техните представители призоваха още за криминализиране на деянието \"отглеждане на прасета в нерегистриран обект или неиндентифицирани такива, както и нерегламентираното им движение на територията на страната\". Причината е обхваналото вече цялата страна заболяване африканска чума по свинете /АЧС/, посочи д-р Румен Караманов, свиневъд и бивш зам.-генерален директор на Националната ветеринарномедицинска служба. Въпросната наредба е от 2006 г., когато \"не сме и допускали, че тази, някога позната като екзотична болест, ще стигне и България,\" коментира той. Според специалистите именно от селските дворове, в които се отглеждат нерегистрирани прасета за лични нужди, се разпространява заболяването. С този проблем обаче Българската агенция по безопасност на храните /БАБХ/ не е в състояние да се справи сама, поради липса на финансиране и ресурс. За целта е необходимо съдействието на местната власт в лицето на кметовете, но това не се случва основно по политически причини, смятат свиневъдите. Индустриалният сектор на свиневъдството в България е силно обезпокоен от невъзможността за овладяване на бързото разпространяване на заразата, обявиха представителите му. Те предупреждават, че освен огромните икономически загуби за страната от АЧС, има опасност и от екологична катастрофа. От бранша настояват държавата да се ангажира спешно с целия си административен ресурс, включително армия и полиция, като използва всички механизми за овладяване на създалата се кризисна ситуация. Сред предложенията им още е заемане на твърда позиция от страна на министър -председателя и Консултативния съвет към МС за депопулация на свинете в \"задния двор\". Според свиневъдите е необходимо да се укрепи оградата по сухопътна линия с Румъния, откъдето идва болестта и да се въведат изключителни мерки на контрол при влизане на МПС и хора от северната ни съседка с недопускане на храни от свински произход. В промишлените свинеферми се отглеждат 99 на сто от свинете в България, а през последните 4 години секторът е увеличил обема си с 80 на сто, припомниха индустриалните свиневъди. Консумацията на свинско месо е над 250 хил. тона, т. е около 35 кг на човек от населението. Инвестициите в сектора надхвърлят 3 млрд. лева, в отговор на задължителните изисквания за хуманно отглеждане, биосигурност на фермите, както и конкурентоспособност на европейския пазар, припомни д-р Караманов. Той подчерта още, че приходите в бюджета от свиневъдство са за над 100 млн. лева от ДДС, корпоративен данък, пенсионно осигуряване, здравно осигуряване и др. Браншът плаща местни данъци и такси според тарифите на общините, допълни той.", "date": "2019.07.16", "title": "Индустриални свиневъди: Искаме тотална забрана за отглеждане на прасета в \"задния двор\""}
{"url": "https://www.24chasa.bg/novini/article/7561712", "text": "Експертна работна група с участието на представители на транспортния бранш и пътната агенция ще продължи работата по тарифирането и обхвата на пътищата от тол системата и до десетина дни ще има предложения. Това е едно от решенията на днешния втори консултативен съвет в Министерството на регионалното развитие и благоустройството по темата, съобщи на пресконференция заместник-министър Николай Нанков, цитиран от БТА.  Целта е до 16 август, когато ще стане тестването на тол системата, да има консенсус по двете теми, като с тарифите, предложени от експертите, ще се работи поне един месец. До края на годината се очаква да има окончателно решение за тарифата, която ще се определи с решение на МС, и за обхвата на пътищата от тол системата. Към момента се обсъжда вариант, който се очаква да започва от 12 - 14 стотинки за километър за ТИР с тегло над 12 тона с повече от три оси, клас Евро 06. Друго предложение от днешния съвет е по всички пътища в обхвата на тол системата да има камери, които да контролират с колко оси са камионите, а специални датчици в пътното платно да отчитат дали няма претоварване на колите, като се предлага нарушителите да бъдат глобявани. Предлага се още да има отстъпки за активните превозвачи, като за 5000 километра на месец за коли над 12 тона, клас Евро 06 да има отстъпка от тол таксата от 10 процента, за на 7500 километра - 20 процента, а за повече от 10 000 километра - 30 процента. Целта е превозвачите, които повече оперират на българска територия, да получават отстъпки. Друго предложение от днешния съвет е създаването на обществен борд с представители на бранша, МРРБ, Агенция \"Митници\", КАТ, Автомобилна администрация, който да контролира изразходването на средствата от тол системата. Този орган ще има консултативни функции. От Националното тол управление увериха, че всички устройства от тол системата ще бъдат монтирани до 16 август. На следващо заседание на консултативния съвет ще бъде обсъдена темата за освобождаване на автобусните превози от тол такса.", "date": "2019.07.16", "title": "До 10 дни експерти ще са готови с вариант на тарифите и обхвата на тол системата"}
{"url": "https://www.24chasa.bg/novini/article/7561721", "text": "Вторият етап на класирането на кандидат-студентите в Софийския университет \"Св. Климент Охридски\" за учебната 2019/2020 година беше обявен днес. Това съобщи пресцентърът на висшето училище. 4377 новоприети студенти са се записали или са потвърдили специалността, в която са класирани на първия етап в Софийския университет. За втория етап на класиране са приети още 566 студенти. Запълнени след първия етап на класирането в СУ са специалностите \"Графичен дизайн\", \"Музикални медийни технологии и тонрежисура\", \"Стопанско управление\", \"Китаистика\", \"Японистика\", \"Журналистика\", \"Право\" и \"Скандинавистика\". От 17 до 19 юли, включително, класиралите се от втория етап кандидати трябва да потвърдят или да се запишат в избраната специалност. Непотвърдилите от второто класиране кандидати губят правото си за участие в третото класиране, което е окончателно. На 23 юли ще бъде обявен третият етап на класирането. Записването за него е окончателно и трябва да бъде направено в периода 24-26 юли, включително. 7148 са кандидатите, подали документи за прием в най-старото висше училище - в Софийския университет. На първо място сред посочените от най-много кандидати специалности е \"Психология\". На второ място е \"Софтуерно инженерство\". Третото място заема специалността \"Право\". На следващите места кандидатите са поставили специалностите \"Фармация\", \"Комуникационен мениджмънт\", \"Компютърни науки\", \"Английска филология\", \"Предучилищна и начална училищна педагогика\", \"Журналистика\" и \"Медицина\".", "date": "2019.07.16", "title": "Излезе второто класиране за студентите в СУ"}
{"url": "https://www.24chasa.bg/novini/article/7561736", "text": "Със заповед на министър-председателя Бойко Борисов от длъжността заместник-министър на вътрешните работи е освободен Красимир Ципов. Това съобщиха от правителствената информационна служба. Очаква се Ципов да положи клетва като народен представител в 44-то Народно събрание.                                                                                                                                                                                                                                                                                                                       ", "date": "2019.07.16", "title": "Красимир Ципов от зам.-министър на вътрешните работи става депутат"}
{"url": "https://www.24chasa.bg/novini/article/7561739", "text": "Министрите на вътрешните работи и на финансите Младен Маринов и Владислав Горанов ще докладват пред депутатите за хакерската атака срещу НАП. Това обяви парламентарната шефка Цвета Караянчева току-що. По искане на БСП тя е говорила и с премиера Бойко Борисов, но той бил възпрепятстван да дойде в парламента. По-рано днес БСП поиска от трибуната на НС изслушване на тримата, като определи хакерската атака срещу НАП като най-мощната до този момент и удар срещу държавата.", "date": "2019.07.16", "title": "Маринов и Горанов ще докладват на депутатите за хакерската атака срещу НАП"}
{"url": "https://www.24chasa.bg/novini/article/7561740", "text": "Германската канцлерка отново остана седнала при изпълнението на национални химни на тържественото посрещане на министър-председателката на Молдова. Това стана след три инцидента в рамките на три месеца, при които тялото й видимо трепереше при подобни събития, предаде Асошиейтед прес, цитирана от БТА.  Меркел и молдовския премиер Мая Санду останаха седнали при церемонията пред канцлерството. Подобен необичаен протоколен прецедент бе използван за първи път при посрещането на новата датска премиерка в четвъртък миналата седмица - ден след третия случай с тремор на Меркел. Днес канцлерката не показа признаци на нестабилност. Меркел, която утре ще навърши 65 г., каза миналата седмица, че психологическо влияние от първия епизод на треперене в средата на юни бил причина за следващите два случая. Тя добави, че \"ще трябва да живее с това за известно време\", но увери, че няма никаква причина за безпокойство. Графикът на публичните й ангажименти остава все така натоварен.", "date": "2019.07.16", "title": "Меркел остана седнала на церемония при посрещането на молдовския премиер"}
{"url": "https://www.24chasa.bg/novini/article/7561619", "text": "13 американци са жертва на мистериозна смърт в Доминиканската република. Инцидентите се случват от 13 юни миналата година. 31-годишният Джейми Джестър умира на 17 март малко след като коментирал, че лимонадата му има странен вкус, съобщава Ей Би Ес. Той бил на почивка със сестра си в столицата Санто Доминго, когато започнал да плюе кръв. Пиел лимонада, чийто вкус определил като \"смешен\". Малко след това получил пристъп на задушаване и паднал на колене. Едва сега смъртта му е потвърдена от Държавния департамент на САЩ. Семейството повикало линейка, но в ранните часове на следващата сутрин мъжът починал на карибския остров. Представители на Белия дом са посетили островната държава от 1 до 6 юли и са се срещнали с официални лица и ръководители на туризма, за да обсъдят безопасността на американските посетители, отбелязва \"Форбс\". В резултат на това са направени шест препоръки, включително за повишаване на стандартите и качеството на храните и алкохола. От ФБР са направили токсикологични тестове върху три от жертвите. Все още няма резултати от тях обаче. Общите изводи в докладите от аутопсиите на някои от жертвите и симптомите преди смъртта им повдигат обаче въпроса за това какво всъщност се случва в Доминикана. Три от жертвите са пили алкохолна напитка непосредствено преди смъртта си. Хотелът, в който са отседнали, след това спира да я предлага в мини бара си. Доминиканската република е оценена с две от четири по скалата за предупреждение за пътуване на Държавния департамент на САЩ.  Престъпленията, сред които въоръжен грабеж, убийства и сексуално насилие, са проблем в цялата Доминиканска република ”, се посочва в причините за това.", "date": "2019.07.16", "title": "Туристи умират мистериозно в Доминика, след като пият странна на вкус лимонада"}
{"url": "https://www.24chasa.bg/novini/article/7561750", "text": "Президентът на Франция Еманюел Макрон приключи двудневното си посещение в Сърбия, предаде Танюг. До самолета на летище \"Никола Тесла\" той бе изпратен от президента на Сърбия Александър Вучич, информира БТА. По време на визитата си френският президент изтъкна, че ЕС трябва да се реформира, за да бъде готов да приеме Сърбия, че Сърбия е голяма европейска държава и нация, която има свое място в Европа, но тя трябва да продължи реформите, отбелязва Танюг.", "date": "2019.07.16", "title": "Приключи визитата на Еманюел Макрон в Сърбия"}
{"url": "https://www.24chasa.bg/novini/article/7561751", "text": "В Ямболска област засега не са регистрирани случаи на болестта африканска чума по свинете, но преди дни са открити заболели животни в близост до границата с Бургаска област. Това бе посочено на заседание на Областната епизоотична комисия в Ямбол по повод на разпространението на болестта, предаде БТА.  В областта функционират три промишлени ферми за отглеждане на свине, пет фамилни ферми и стотици стопани, които гледат неизвестен брой животни в дворовете си. Повечето от тези животни не са регистрирани и идентифицирани от ветеринарните власти, движението им е нерегламентирано и често са хранени с кланични отпадъци, което ги превръща в опасни огнища за болестта, съобщи директорът на Областната дирекция по безопасност на храните д-р Николай Георгиев. Сериозна опасност за разпространението на болестта са и дивите свине. След закриването на ловния сезон на 15 януари ветеринарните служби нямат данни за здравното състояние на дивите животни. Болестта лесно може да се предаде и чрез нерегламентираното транспортиране на живи домашни и диви животни и на месо от тях, посочи д-р Стоян Колев от Областната дирекция по безопасност на храните. Представителите на различни държавни институции и собствениците на свинеферми набелязаха мерки за премахване на възможностите за разпространението на африканската чума по свинете. Областната епизоотична комисия ще координира действията на институциите и всяка седмица ще отчита промените в епизоотичната обстановка.", "date": "2019.07.16", "title": "Опасност от африканска чума и в Ямболско"}
{"url": "https://www.24chasa.bg/novini/article/7561756", "text": "ВМРО ще подкрепи ветото, защото почти дословно повтаря мотивите, които сме изразили в пленарната зала, заяви депутатът Искрен Веселинов. Той обясни, че върнатите от президента текстове всъщност ще доведат до приватизация на партиите, затова трябва да бъдат отменени. Можем само да съжаляваме, ме на президента не му стигна докрай смелостта да върне и текста за субсидия от 1 лев, обяви Веселинов. Запитан дали позицията на ВМРО няма да доведе до напрежение между управляващите партньори, той отговори: Никой от партньорите от ГЕРБ не се е съобрази с нашето мнение, които беше против тези текстове, така че не виждам защо ние трябва да се съобразяваме с тяхното. Според него с отварянето на вратата към свободно финансиране на партиите от стопански субекти политическите сили се превръщали в генератор на корупционен риск. НФСБ няма да подкрепи ветото, обяви обаче лидерът Валери Симеонов. Не сме го обсъждали в групата, но позицията на НФСБ е за отхвърляне на ветото, обяви той. Ако се приеме едно такова вето, партиите ще бъдат лишени от възможността да бъдат финансирани по какъвто и да било начин. И остава единствената възможност за бавна смърт на малките партии и на опозицията, заяви Симеонов. И обясни, че никой няма да даде пари на малките партии, защото дават само на тези, които управляват, тъй като се страхува от санкции, репресии, отказ от обществени поръчки и концесии. Запитан как ще коментира мотива на президента, че така партиите ще станат зависими от бизнеса, Симеонов обясни: \"Несъстоятелно е, в България няма такава практика. Тук бизнесът е зависим от политиците, които управляват. В България най-влиятелни и богати са хората, които управляват държавата.\" Но е по-удобно да се насажда другата версия, че има тъмни икономически субекти, които чакат с парите да манипулират държавата, за да могат да получават поръчки. Те в момента ги получават, защото си плащат. Публично известни са комисионните. Това е очевидно, каза още Симеонов. Не мога да се сърдя на президента - той нито е бил в бизнеса, нито в политиката, той идва от авиацията и тези въпроси не са му добре познати. Трудно може да се ориентира и лесно става жертва на лоши съвети, допълни лидерът на НФСБ.", "date": "2019.07.16", "title": "ВМРО подкрепя ветото на президента за финансирането на партиите, НФСБ - не"}
{"url": "https://www.24chasa.bg/novini/article/7561201", "text": "Има поговорка в Китай, която гласи „Гладът поражда недоволство\". Тя отчасти може да обясни, защо храната е на особено почит в живота на китайците. Годишният доклад за ресторантьорската индустрия на Xinhuanet и Китайската хотелиерска асоциация хвърля светлина върху развитието на сектора, информира  Оказва се, че провинция Шандун е реализирала най-високи приходи от храна и напитки през 2018 г. Интернет потребителите коментират шеговито, че „хората от Шандун изглежда ядат най-много\". Тази северна провинция може да се похвали с богата кулинарна култура и изобилие от продукти. Шандунската кухня, известна още като Лу, е един от четирите стила в готвенето, като поставя основите на кулинарните традиции от Северен Китай. Може да се похвали с най-дълга история и най-богати техники на приготвяне на ястия. Кухнята Лу е известна с леките си аромати, богат вкус и свежест. Сладък картоф с карамелизирана захар, задушена морска краставица с лук и задушено пиле Дъджоу са ястия, които не бива да се пропускат. Докладът нарежда провинция Гуандун на второто място по приходи в ресторантьорския бизнес. Кухнята на Гуандун, наричана още „кантонска\", е най-разпространеният стил китайска кухня в света. Като най-влиятелният от всички, той задължително трябва да се опита от любителите на храната. Печената патица по кантонски, е популярно ястие. Отличава се със златисто кафявата кожа, сочно и крехко месо, мариновано в сос, съдържащ мед и зелен лук. Изключително популярно е в китайските ресторанти по цял свят. Хората от провинцията са готови да чакат на дълга опашка, за да похапнат най-добрата печена патица. Приходите от ресторантьорство в топ десетте провинции заемат 66% от тези за цялата страна. Причината тези райони да имат високи доходи в сектора вероятно се дължи на местните правителства, които обръщат голямо внимание на развитието на индустрията. Това е така, тъй като секторът е изправен пред редица предизвикателства, донесени от новите технологии и новите потребителски модели. Прочутото ястие „хотпот\" се превърна в голяма класификация на кетъринг сегментацията, тъй като то е едно от най-популярните в Китай. От доклада се вижда, че веригата ресторанти за хотпот „Хайдилао\" окупира топ позицията на пазара и е най-популярната марка. Храната наистина е незаменима част от китайската култура.", "date": "2019.07.16", "title": "Шандунската кухня на първо място в Китай по приходи в сектора"}
{"url": "https://www.24chasa.bg/novini/article/7561754", "text": "Когато антиядрената активистка Джунко Исогаи се включила в предизборната надпревара в северния японски регион Ниигата, това довело и до някои неудобни моменти: трябвало не само да държи импровизирани речи и да разговаря с избиратели, но и да забавлява потенциалните си поддръжници. \"Искаха от мен да им наливам саке, да им правя комплименти и да се държа по начин, който не би бил неприятен за мъжете\", каза пред Ройтерс 45-годишната Исогаи, майка на две тийнейджърки. \"Все едно бях там, за да ги развличам\". Такива традиционни предизборни практики - наблягащи на общуването лице в лице и личните връзки, са сред многото бариери, пред които жените са изправени, когато се опитат да влязат в японската политика, където господстваща роля играят мъжете, казват кандидати и експерти. Сред другите пречки са липсата на образци за подражание, социалните норми, ненасърчаващи жените да говорят открито, и бремето на напрегната работа на пълен работен ден в общество, където от жените се очаква да отговарят за домакинската работа, отглеждането на деца и грижата за възрастните. Министър-председателят Шиндзо Абе превърна увеличаването на броя на работещите жени в основна политическа цел. Но господството на мъжете в политиката продължава. Откакто Абе пое поста през декември 2012 г., по брой на жени парламентаристки Япония спадна на 164-о място от 122-ро в световната класация от общо 193 държави. Неговата Либерално-демократическа партия (ЛДП) има по-малък процент законодателки, отколкото главната опозиционна партия. Изборите за горната камара на парламента на 21 юли ще са първото гласуване в национален мащаб след приемането на закон за паритет на половете, в който са заложени необвързващите цели партиите да издигат еднакъв брой кандидати от мъжки и женски пол. Рекордни 28 процента от кандидатите са жени. Но едва 15 на сто от кандидатите на ЛДП са жени, при 45 процента в главната опозиционна сила - Конституционно-демократическата партия (КДП). Сакура Учикоши - работеща в Токио адвокатка, която се опитва да влезе в политиката като представител на земеделския район Ниигата, е сред кандидатите на опозицията. Традиционно Ниигата излъчва силни жени в политиката, между които прямата бивша министърка на външните работи Макико Танака. В момента оттам има три жени опозиционни депутатки. Учикоши, която за разлика от много мъже в партията, не се е издигнала от редови член, страда, защото е смятана за външен човек. Тя е родена в Хокайдо и е направила кариера в Токио. Това е рязък контраст с нейния съперник от ЛДП Ичиро Цукада - роденият в Ниигата сегашен депутат от района, чийто баща също е бил парламентарист. \"Това, че не съм разпознаваема, е препъникамък\", каза Учикоши пред Ройтерс в интервю преди предизборен митинг. \"Кандидатите мъже разполагат с мрежа от контакти и липсата на такава за жените, които се кандидатират за пръв път, усложнява нещата\", каза тя и добави, че е благодарна за подкрепата на трите действащи депутатки. Политиците, особено в ЛДП, обикновено се издигат, тръгвайки от местните съвети, за да стигнат до парламента, като успоредно с това си създават електорална база. Този път може да е труден за жените, от които се очаква по-скоро да се грижат за семейството си, отколкото да стискат ръце. \"Отделните хора трябва сами да си изградят мрежа от контакти\", каза преподавателката Мари Миура от частния изследователски университет Джочи (Sophia University). \"Много жени, които трябва да прекъснат кариерата си, за да отгледат деца, и се борят да запазят баланса между работата и ежедневието, не могат да си позволят подобна енергия\". Поддръжниците на Учикоши се надяват тя да се открои като свежа алтернатива на Цукада, каза Хироши Сасаки - университетски преподавател и активист, който е съветник в кампанията й. Репутацията на Цукада пострада, когато той се похвали, че доброволно е осигурил проект за магистрала в Южна Япония в като \"услуга\" за Абе и финансовия министър Таро Асо. Той подаде оставка като зам.-министър в кабинета заради вдигналия се шум. \"Обикновено гласувам за ЛДП, но този път мисля, че те ни баламосват и съм ядосан\", каза 63-годишният пенсионер от Ниигата Сусуми, който не пожела да каже първото си име. Съпругът на Учикоши, който е адвокат, и подрастващият им син живеят в Токио по време на кампанията, която беше открита официално на 4 юли. \"Синът ми изглежда не осъзна, че аз просто трябва да остана в Ниигата\", каза тя. За разлика от жените, казват експерти и политици, мъжете не са склонни да гледат на семейните задължения като на бариера пред влизането в политиката. \"Ако жената е само домакиня, а мъжът й се кандидатира, тя може да се грижи за дома\", каза за Ройтерс лидерът на КДП Юкио Едано. \"За съжаление, бремето по отглеждане на деца е по-тежко за жените, затова цената за кандидатиране е по-висока\". Исогаи, която загуби като кандидат за местния законодателен орган на префектура Ниигата и подкрепя Учикоши, каза, че често се чувства виновна, че е пренебрегнала подрастващите си дъщери, за да участва в кампанията. \"Като ги видя със скъсано копче, се чувствам виновна\", каза Исогаи, която се е преместила в Ниигата от Фукушима след ядреното бедствие там през март 2011 г. Нейният съпруг, който често отсъства по служба, не е свикнал да върши домакинска работа, каза тя. \"Стане ли дума за предизборна кампания, за мъжете е много по-лесно\", каза тя. Застъпниците на жените казват, че по-голям брой депутатки биха помогнали на Япония да се съсредоточи върху ключови политики като грижата за децата, образованието и благосъстоянието. \"Аз самата съм работеща майка и проблемите на грижата за децата и възрастните са ми много близки\", каза Учикоши. \"За да се даде приоритет на такива проблеми, се нуждаем от жени законодателки\". (БТА)", "date": "2019.07.16", "title": "Японките масово се кандидатират за парламента, изправени пред множество препятствия"}
{"url": "https://www.24chasa.bg/novini/article/7561757", "text": "На церемония в Гербовата зала на „Дондуков“ 2 президентът Румен Радев удостои с орден „Мадарски конник“ първа степен посланика на Държавата Израел в България Ирит Лилиан. Отличието се връчва за заслугите на дипломата за развитието и укрепването на българо-израелските отношения. Това съобщиха от прессекретариата на държавния глава Държавният глава открои приноса на Ирит Лилиан за задълбочаване на двустранните контакти в сферата на икономиката и инвестициите, образованието, науката, културния обмен и туризма. По думите на Румен Радев сътрудничеството в областта на образованието и науката дават възможност България да използва по-пълноценно успешния модел, установен от Държавата Израел в тези сфери. Президентът оцени високо приноса на Ирит Лилиан и на Държавата Израел за приемането на България за пълноправен член на Международния алианс за възпоменание на холокоста. Спасяването на българските евреи през Втората световна война, чиято 75-годишнина беше отбелязана съвместно, е израз на здрава и силна морална връзка между България и Израел не само в сферата на междучовешките отношения, но и на междудържавно ниво. По думите на държавния глава този безпрецедентен акт на хуманизъм и мъдрост и общите ценности, които изповядват българският и израелският народ, са здравата основа, върху която се отстоява общата кауза за хуманизъм и усилията в борбата с ксенофобията, езика на омразата, расизма и антисемитизма. Посланик Лилиан благодари за оказаната чест и посочи, че отличието е още един израз на специалните отношения между двете държави. Тя посочи, че Израел и България гледат напред и работят за изграждането на по-добър свят за бъдещите поколения, обменяйки знания в борбата с тероризма, киберпредизвикателствата, глобалната и регионална сигурност, както и в иновациите, технологичната креативност, образованието и за постигането на икономически и социален напредък.", "date": "2019.07.16", "title": "Радев удостои посланика на Държавата Израел  с орден \"Мадарски конник\" първа степен"}
{"url": "https://www.24chasa.bg/novini/article/7561768", "text": "Британски лекари обявиха, че са разделили успешно с няколко операции двегодишни момиченца, свързани в главите, съобщи Ройтерс, цитирана от БТА. Децата - Сафа и Марва Ула, са изписани от лондонската болница \"Грейт Ормънд стрийт хоспитал\" на 1 юли, пет месеца след последната операция. Състоянието им бавно, но непрекъснато се подобрява. Последната операция, извършена през февруари, е била най-сложната. Един от ръководителите на хирургическия екип - Дейвид Джей Дънауей, каза, че са използвали авангардно оборудване, включително виртуална реалност, образна техника и триизмерно бързо изготвяне на прототипи. Така са заснели мозъците и кръвоносните съдове на децата и са планирали и репетирали операцията, за да намалят до минимум усложненията. Сафа и Марва Ула са родени в Пакистан през януари 2017 г. Части от мозъците им са били общи - т.нар. краниопагус. Подобни случаи са изключително редки - по-малко от едно на милион раждания. Повечето бебета не оцеляват след първия месец.", "date": "2019.07.16", "title": "Британски лекари обявиха, че се разделили близначета, свързани в главите"}
{"url": "https://www.24chasa.bg/novini/article/7561769", "text": "Иранският върховен духовен водач аятолах Али Хаменей заяви днес, че  , съобщиха Ройтерс и ДПА. \"Злонамерената Великобритания извършва пиратство и краде нашия кораб, като се опитва да го представи като законно дейсдтвие. Иран и тези, които вярват в нашата система, няма да оставят без отговор такова злодеяние\", каза аятолахът по иранска телевизия. Британски морски пехотинци задържаха иранския супертанкер \"Грейс 1\" по обвинение, че превозва петрол за Сирия в нарушение на санкциите на ЕС. Техеран от самото начало настоява плавателният съд да бъде освободен, предаде БТА. Хаменей казва още, че Иран ще продължи да се отказва от спазването на отделни изисквания на ядрената сделка, тъй като европейските партньори не изпълняват задълженията си. \"Според нашия външен министър \"Европа е поела 11 ангажимента; тя не спази нито един от тях. Ние спазихме своите ангажименти. . . Сега ние започваме да съкращаваме нашите ангажименти, а те възразяват. Колко нагло! Вие не изпълнявате своите ангажименти!\", се казва в изявлението на аятолаха, поместено на неговия уебсайт.", "date": "2019.07.16", "title": "Иран заплаши Великобритания заради задържания танкер"}
{"url": "https://www.24chasa.bg/novini/article/7561412", "text": "Ново крило на Национална специализирана болница за физикална терапия и рехабилитация в столичния кв. \"Овча купел\" откри зам. здравната министърка Светлана Йорданова. В него има Център за балнеология и кално лечение. Той е с 4 помещения. Целогодишно в него пациентите ще се лекуват с минерална вода. Досега това бе възможно само през лятото. Проектът е струвал 450 000 лв., а средствата са осигурени от здравното министерство. Откриването съвпада със 70-годишнината от създаването на Центъра за балнеология и кално лечение.", "date": "2019.07.16", "title": "Зам. здравната министърка откри ново крило на Национална специализирана болница за физикална терапия и рехабилитация"}
{"url": "https://www.24chasa.bg/novini/article/7561437", "text": "Искат \"задържане под стража\" за пияния швед, откраднал такси в Несебър, съобщиха от прокуратурата. Районна прокуратура – Несебър внесе в съда искане за налагане на мярка за неотклонение „задържане под стража“ спрямо  , от владението на мъж, без неговото съгласие и с намерение да го ползва, като е последвала повреда на превозното средство, изразяваща се в причиняване на материални щети по него, настъпили в следствие от пътнотранспортно произшествие, като деянието е извършено в пияно състояние – с концентрация на алкохол в кръвта 1.74 на хиляда, установено след проба с дрегер – престъпление по чл.346, ал.2, т.1, пр.1, т.2, пр.1, вр. ал.1 от НК. Районен съд – Несебър е насрочил заседанието си за 16.07.2019 г. от 14.00 ч.", "date": "2019.07.16", "title": "Искат \"задържане под стража\" за пияния швед, откраднал такси в Несебър"}
{"url": "https://www.24chasa.bg/novini/article/7561443", "text": "Започва евтанизирането на всички домашни прасета, отглеждани в трикилометровата зона около Мизия, където вчера бе потвърдено наличието на огнище на заболяването африканска чума по свинете /АЧС/, съобщиха от областната администрация във Враца след извънредно заседание на Областната епизиотична комисия. Трикилометровата зона обхваща територията на града, съседното село Сарафово, както и близките села Гложене и Хърлец, които са в община Козлодуй. Създава се 10-километрова зона за контрол, която обхваща селата Войводово, Софрониево и Крушовица от община Мизия, оряховското село Селановци и град Оряхово, както и село Бутан от община Козлодуй. В тази зона ще бъдат взети кръвни проби от домашните прасета, за да се провери дали има и други заразени животни. На всички пътища за влизане и излизане от Мизия вече са създадени контролно-пропускателни пунктове, на които влизащите и излизащите автомобили ще бъдат обработвани срещу пренасяне на заразата, е съобщил кметът на общината Виолин Крушовенски. Заразените 4 животни от откритото огнище на заболяването в лично стопанство са евтанизирани още вчера, а труповете им са загробени според изискванията, е допълнил той. Предприети са действия за обеззаразяване и дезинфекция на дворове и помещения за отглеждане на животни. Областната епизоотична комисия се обръща и към ловците и ловните дружинки за повече внимание при отстрела на диви прасета или ако се натъкнат на умрели или части от трупове на убити глигани. Дивите прасета са основни преносители на силно заразната болест. Болестта не е опасна за хората, но те също могат да пренасят заразата.", "date": "2019.07.16", "title": "Ликвидират всички домашни прасета около Мизия заради африканската чума"}
{"url": "https://www.24chasa.bg/novini/article/7561441", "text": "37-годишна варненка предизвика катастрофа с автобус от градския транспорт, при която пострада пътничка от авобуса. Дамата била зад волана на фолксваген. Движила се по бул. \"Левски\", близо до спирката пред базар \"Левски\" навлязла рязко в бус лентата и засякла автобуса. Наложило се шофьорът да набие разко спирачки и 59-годишна пътничка паднала на пода. Жената е откарана в болница с контузни наранявания, прегледана е и освободена за домашно лечение, без опасност за живота. Още двама души пострадаха при пътни инциденти за едно денонощие. 52-годишен варненец застигнал с аудито си хонда, която се движила по бул. \"Владислав\" и я блъснал отзад, след удара блъснал и фолксваген. При тройний сблъсък е пострадала жена от втория автомобил. Тя се разминала с леки контузии. Третият инцидент станал на автомагистрала \"Хемус\", в района на Провадия. 48-годишен варненец с тойота, по време на движение изгубил контрол над автомобила, блъснал се в мантинела вляво, а след това напунал пътното платно вдясно. Вследствие на инцидента мъжът е получил контузия на глава, кръст и гръден кош, прегледан е и освободен, без опасност за живота.", "date": "2019.07.16", "title": "Варненка засече автобус, пострада жена"}
{"url": "https://www.24chasa.bg/novini/article/7561452", "text": "Три избрани медии са получили второ писмо от хакера, проникнал в масивите на НАП. Или поне така твърди авторът в мейла, . Той пише, че избрал тези медии, защото само те писали за атаката му. Всъщност за първия мейл писаха почти всички медии в държавата - и тези, които са получили писмото, и тези, които не го бяха получили. \"С радост ще разкрия подробности за този пробив, така че вашето корумпирано правителство да не лъже аудиторията ви\", пише въпросният човек. Твърди, че изтичането се случва от 11 години, че прониквал и през 2012 г., но никой не разбрал. После нарича правораздавателните ни органи тъпи, поради което нямало да могат да открият нищо. Веднага след това обаче казва, че ще прикрият истината. После \"разкрива\", че е руски гражданин, женен за българка. „Родителите на съпругата ми живеят в България и със собствените си очи съм виждал колко прецакана (всъщност истинската дума е по-силна - fucked - б.р.) е държавата ви”, пише още мъжът. „Ако медиите, с които влизам в контакт, публикуват невярна информация, ще разкрия още две порции данни – отново от Министерството на финансите”, за вършва мейлът. Твърди, че притежава и данните на някои медии и ще ги публикува, ако те лъжат. (Преди това забравя, че първо е споменал три медии и изведнъж изказва разочарование, че никой освен \"Капитал\" не се занимавал с базата му данни.) В целия странен словесен поток не става ясно какво точно иска авторът. В днешния мейл не става и дума за освобождаването на Джулиан Асандж, каквото искане имаше във вчерашния мейл. Освен това двата са изпратени от различни адреси.", "date": "2019.07.16", "title": "Хакерът писал пак на избрани медии, бил руснак, женен за българка, плаши и тв"}
{"url": "https://www.24chasa.bg/novini/article/7561450", "text": "Утежниха присъдите на тримата осъдени тийнейджъри, които преди две седмици избягаха от затвора за непълнолетни край Враца. Те бяха заловени още същия ден в нива край Бяла Слатина, а вчера врачанският окръжен съд промени режима, при който ще изтърпяват своите присъди бегълците. Съдът замени първоначалния общ режим на изтърпявате на наказанията на тримата младежи със строг. С бягството си те грубо са нарушили установения затворнически ред, което е основание за промяна на режима в по-тежък, мотивираха се магистратите.", "date": "2019.07.16", "title": "Наказание със строг режим за младежите, избягали от поправителния дом във Враца"}
{"url": "https://www.24chasa.bg/novini/article/7561453", "text": "„Държавата е длъжна да защити правата на 5 млн. граждани и това трябва да се случи в максимално бърз срок. Като омбудсман изразявам силната си тревога от тежките последствия, до които може да доведе хакерската атака срещу базата данни на Националната агенция за приходите“. Това заявява в своя позиция омбудсманът Мая Манолова по повод осъществения достъп до сървър на НАП, от който бяха изтеглени лични данни, данъчна и осигурителна информация и разпратени до медиите, съобщиха от пресцентъра на омбудсмана. „Това е тежко посегателство, опасен и арогантен акт. Като омбудсман, призван да защитава правата на българските граждани, надявам се, държавата да предприеме незабавни мерки, за да защити и гарантира занапред сигурността им, както и че ще предприеме разследване на конкретния инцидент, за да се установи кой е поръчал пробива и кой стои зад него“, категорична е Манолова.", "date": "2019.07.16", "title": "Мая Манолова: Хакерската атака е арогантен акт срещу правата на гражданите"}
{"url": "https://www.24chasa.bg/novini/article/7561451", "text": "31 154 са приключените дела за извършени престъпления през 2018 г. От тях 10 176 са завършили с ефективни присъди, 14 989 - с условно осъждане, 794 са оправданите, 295 са били прекратени, а 4 900 са освободено от наказания. С ефективни и условни присъди са приключили делата за 25 165 извършени престъпления, което е с 5.9 по-малко по-малко в сравнение с 2017 година. От всички престъпления, завършили с осъждане, 12 781 са извършени през 2018 г., 7 772 - през 2017 г., а 4 612 - през предходни години. Това показават данните на НСИ. През 2018 г. обвиняеми са били 30 007 лица, от които с ефективна осъдителна присъда са приключили делата на 9 663 лица, условно осъдени са 14 310, освободени от наказателна отговорност са 5 011, оправдани са 718 и са прекратени делата на 305 човека. Броят на осъдените лица с влезли в сила присъди през 2018 г. е 23 973, което е със 7.1% по-малко в сравнение с 2017 година, коментира  . Осъдените непълнолетни лица (14 - 17 години) са 999, или 4.2% от всички осъдени. През 2018 г. коефициентът на криминална активност е 395 на 100 000 души от наказателноотговорното население и намалява с 6.2% в сравнение с 2017 година. Най-висок е коефициентът на криминална активност за възрастовата група 18 - 24 години - 1 127 осъдени на 100 000 души от съответното население. С нарастване на възрастта стойността на коефициента намалява, като за лицата на възраст 50 и повече години той е 117 на 100 000 души от населението в тази възрастова група. Коефициентът на криминална активност на непълнолетните лица е 400 на 100 000 души от населението, като най-висок е за лицата на възраст 17 години - 661 на 100 000 души от населението на тази възраст. Престъпления, завършили с осъждане, и осъдени лица по глави от Наказателния кодекс (НК) и някои видове престъпления Общоопасни престъпления През 2018 г. най-голям е броят на общоопасните престъпления - 13 065, или 51.9% от общия брой на престъпленията, завършили с осъдителни присъди. Осъдените за извършването на този вид престъпления са 11 736, или 49.0% от общия брой на осъдените лица. В сравнение с предходната година през 2018 г. се наблюдава увеличение както на броя на престъпленията (с 1.8%), така и на броя на осъдените лица (с 1.3%). В структурата на общоопасните престъпления най-голям е броят на престъпленията по транспорта и съобщенията - 10 108, или 77.4% от общия им брой. За извършването им са осъдени 9 250 лица, или 78.8% от осъдените за извършени общоопасни престъпления. Престъпленията, свързани с наркотици, през 2018 г. са 2 360, а наказаните за тях лица са 1 963. Престъпления против собствеността На второ място в структурата на престъпленията, завършили с осъждане през 2018 г., са тези против собствеността. С осъдителна присъда са приключили делата за 4 951 извършени престъпления (19.7% от всички, завършили с осъждане), което е с 13.0% по-малко в сравнение с предходната година. Осъдените лица са 5 579, или 23.3% от общия брой на осъдените през 2018 година. Сред престъпленията против собствеността най-разпространени са кражбите на имущество - 64.5% от престъпленията против собствеността и 12.7% от общия брой на всички престъпления, завършили с осъждане. С осъдителна присъда са приключили делата за 3 193 извършени кражби, а осъдените за тях лица са 3 802. По своята правна и криминална характеристика грабежите са сред най-тежките престъпления против собствеността - през 2018 г. за 539 грабежа са осъдени 641 лица. За извършени 515 измами са осъдени 525 лица, или 9.4% от осъдените за престъпления против собствеността. Престъпления против дейността на държавни органи и обществени организации и лица, изпълняващи публични функции През 2018 г. с осъждане са завършили 1 307 престъпления против дейността на държавни органи, обществени организации и лица, изпълняващи публични функции, което е 5.2% от всички наказани престъпления. За извършването им са осъдени 1 280 лица, или 5.3% от общия брой на осъдените лица. Незаконното преминаване през граница е най-разпространеният вид сред тези престъпления. За 617 нарушения на държавната граница са осъдени 666 лица, или съответно 47.2% от престъпленията и 52.0% от осъдените за престъпления против дейността на държавни органи, обществени организации и лица, изпълняващи публични функции. В сравнение с 2017 г. е регистриран спад с 23.9% на престъпленията, завършили с осъждане, и с 25.8% на осъдените лица за извършването на този вид престъпления. За 58 превеждания през граница са осъдени 81 лица, или 6.3% от наказаните за престъпления против дейността на държавни органи, обществени организации и лица, изпълняващи публични функции. Престъпления против стопанството През 2018 г. с осъдителна присъда са приключили делата за 1 797 извършени престъпления против стопанството, или 7.1% от общия брой на наказаните престъпления, като за тях са осъдени 1 767 лица, или 7.4% от всички осъдени. Престъпления против личността През 2018 г. са наказани 1 690 престъпления против личността (6.7% от всички престъпления, завършили с осъждане). За извършването им са осъдени 1 444 лица, или 6.0% от общия брой на лицата с влезли в сила присъди през годината. Сред престъпленията против личността най-много са причинените телесни повреди, като с осъдителна присъда са завършили делата за 730 престъпления. Броят на осъдените лица за извършването на този вид престъпления е 700, или 48.5% от общия брой на осъдените за извършени престъпления против личността. С изключително висока обществена опасност сред престъпленията против личността са умишлените убийства. С осъдителни присъди са завършили делата за 89 убийства (довършени и опити), като за извършването им са осъдени 98 лица. С осъждане са приключили 255 наказателни дела за разврат, а осъдените лица са 208. Наказаните през 2018 г. изнасилвания (довършени и опити) са 63, като за тях са осъдени 65 извършители. За трафик на хора с осъдителни присъди са завършили 112 наказателни дела. Осъдените лица за този вид престъпления са 43. Осъдени лица за други видове престъпления През 2018 г. са осъдени за извършването на: - документни престъпления - 785 лица (3.3% от всички осъдени); - престъпления против брака, семейството и младежта - 585 лица (2.4%); - престъпления против реда и общественото спокойствие - 539 лица (2.2%); - престъпления против правата на гражданите - 157 лица (0.7%); - за престъпления против финансовата, данъчната и осигурителната система са осъдени 94 лица (0.4%). Разпределението на осъдените през 2018 г. лица по пол и възраст е следното: - Броят на осъдените мъже е 21 951, или 91.6% от всички осъдени лица. Най-голям е делът на мъжете с влязла в сила присъда във възрастоватагрупа 30 - 39 години - 27.2% от общия брой на осъдените мъже. - Осъдените жени са 2 022 (8.4%). Коефициентът на криминална активност на мъжете е 751 на 100 000 души от наказателноотговорните мъже, а на осъдените жени - 64 на 100 000 души от съответното население. В структурата на осъдените лица по наложени наказания най-голям е относителният дял на лишените от свобода. През 2018 г. те са 19 615, или 81.8% от общия брой на осъдените лица. Най-висок е относителният дял на лишените от свобода за срок до 6 месеца (54.4% от всички осъдени на лишаване от свобода), следвани от лишените от свобода за срок от 6 месеца до 1 година - 28.0%. Наказанието пробация е наложено на 2 960 лица (12.3% от всички осъдени), глоба - на 1 221 лица (5.1%), а обществено порицание - на 175 лица. На доживотен затвор са осъдени 2 лица.", "date": "2019.07.16", "title": "31 154 дела са приключили през 2018 г., със 7,1% са по-малко осъдените лица"}
{"url": "https://www.24chasa.bg/novini/article/7561189", "text": "Китайски учени от университета „Цинхуа\" са разработили ултратънки гъвкави чипове с дебелина от 25 микрометра, което е около една трета от дебелината на човешки косъм, информира  . Те могат да усилват аналогов сигнал и да интегрират процесор с функция на блутут за безжична комуникация. По думите на ръководителя на екипа Фън Сюе, технологията за гъвкави електронни устройства позволява съчетаването на органични и неорганични материали върху гъвкави и пластични субстрати. Гъвкавите чипове се очаква да намерят широко приложение в комуникациите, дигиталната медицина, интелигентното производство и Интернет на нещата, според Фън. Двата чипа, разработени от екипа на „Цинхуа\", бяха представени на Втората конференция за гъвкава електроника, която се проведе на 13 юли в град Ханджоу. На нея участваха над 600 специалисти и учени от цял свят.", "date": "2019.07.16", "title": "Китайски учени разработиха ултратънки гъвкави чипове"}
{"url": "https://www.24chasa.bg/novini/article/7561420", "text": "В 14 ч в понеделник в РУ – Гоце Делчев е получено оплакване от 73-годишен мъж, че около 13,40 ч на ул. \"Кавала\" в града, неизвестно лице, след като му нанася удар в областта на тила, го поваля на земята и от джоба на панталона му взима портфейл, съдържащ личната му карта и пари. В резултат на проведените незабавни оперативно издирвателни мероприятия, е установен извършителя - криминално проявеният А. Ч., на 47 г. от Пещера. Същият е задържан със заповед за срок до 24 часа. По случая е образувано досъдебно производство.", "date": "2019.07.16", "title": "Заловиха мъж набил и ограбил дядо в Гоце Делчев"}
{"url": "https://www.24chasa.bg/novini/article/7561469", "text": "Не е в наш интерес да бъдем против започването на преговори на съседната страна /Северна Македония/ с Европейския съюз, заяви говорителят на гръцкото правителство Стелиос Пецас, цитиран от агенция МИА и БТА. В своето първо интервю след формирането на правителството на Нова демокрация Пецас каза, че Гърция трябва да защити своите интереси и да води \"тежка битка\" в процеса на преговори на Северна Македония с ЕС. Той добави, че новото правителство ще се опита да намали негативните последици от Преспанското споразумение /за преименуване на съседната страна на Северна Македония/ чрез кампания за промоция на гръцка Македония и защита на гръцката марка Македония и изобщо на гръцките интереси, когато започнат преговорите между Скопие и Брюксел. Пецас изтъкна, че като опозиционна партия Нова демокрация е направила всичко възможно да не бъде подписано Преспанското споразумение. \"Направихме всичко да не се ратифицира. За съжаление, предишното правителство ратифицира това споразумение. Знаем, че е много трудно да се променят или да се анулират тези споразумения, които обвързват страната. Това, което трябва да направим във вече създадената рамка, е да намалим негативните последици и ще се опитаме да го направим на две нива. Първо, както вече сме казвали, ще започнем кампания в целия свят истинската Македония, нашата Македония да получи нужното признание в цял свят\", каза Пецас. Той допълни, че другият основен елемент е защитата на ниво Европейски съюз, където тя трябва да използва правото си на вето при отварянето и затварянето на главите в преговорите със съседната страна, когато трябва да се защитят интересите на Гърция.", "date": "2019.07.16", "title": "Гърция: Не е в наш интерес да сме против преговори на Северна Македония с ЕС"}
{"url": "https://www.24chasa.bg/novini/article/7561481", "text": "Изтичане на гориво от ракетата е причината за  , предаде Франс прес като цитира индийски медии. 56 минути и 24 секунди преди обявения старт, Индийската организация за космически изследвания (ISRO) отложи изстрелването на мисията поради технически причини. Нова дата за старта засега не е обявена, посочва БТА. Целта на мисията е спускаем апарат и луноход да кацнат на Южния полюс на естествения спътник на Земята и по този начин Индия да стане четвъртата страна, изпратила свой космически апарат на Луната", "date": "2019.07.16", "title": "Изтичане на гориво отложило старта на индийската лунна мисия"}
{"url": "https://www.24chasa.bg/novini/article/7561439", "text": "Инвестбанк АД стартира успешно експлоатацията на основната банкова система „Банкер“ и свързаните с нея картова система и системата за интернет банкиране върху нова клъстърна среда и новата версия на ORACLE – 12. Благодарение на добрата координация на екипите от страна на банката и изпълнителя, както и на прецизното планиране и синхронизиране, след многократно тестване на всички възможни критични сценарии, миграцията към новата среда и базата данни ORACLE 12 бе извършена без никакви смущения за работата на банката и за нейните клиенти. По този начин е осигурена непрекъсваемостта на бизнес услугите и работоспособността на всички системи в банката. Инвестбанк АД е първата банка, настроила и реално експлоатираща основната банкова система „Банкер“ на новата версия на ORACLE. Това надграждане върху платформа с чувствително усъвършенствани параметри по отношение на сигурност и производителност е сериозна технологична стъпка напред в дългосрочен план и предоставя нови възможности за развитие на основните системи на банката. Инвестбанк АД следва последователна политика за развитие и внедряване на иновации в полза на клиента. В момента банката работи по стратегически проект по обновяване на цялата АТМ мрежа и подмяна на част от устройствата с високотехнологични банкомати за внасяне и теглене на пари в брой. С модернизацията на мрежата ще се постигне максимално удобство по отношение на денонощното обслужване на потребителите 24/7, както и съкращаване на административни разходи за банката. На устройствата от ново поколение ще бъде въведен нов транзакционен пакет и обширен набор от услуги с добавена стойност, които ще спестят време и разходи на клиентите – безкартови плащания на АТМ, внасяне на средства в брой, безконтактни транзакции, P2P преводи на АТМ и др. Терминалите позволяват допълнително подобрение с нови функционалности, което ще повиши продуктивността и надеждността на мрежата. Чрез възможността за добавяне на услугата Remote Assistance на АТМ се предвижда осъществяване на видео контакт със специалист „Връзка с клиенти“ в БОРИКА АД. Целта на проекта е да бъде завършена изцяло управляема и наблюдаема мрежа от АТМ устройства, с по-богата функционалност на управление, отговарящи на изискванията за сигурност и надеждност на работа.", "date": "2019.07.16", "title": "Инвестбанк успешно мигрира системите си към нова технологична платформа"}
{"url": "https://www.24chasa.bg/novini/article/7561515", "text": "63-годишна жена, изпаднала в мозъчна смърт, стана донор на черен дроб и бъбреци, съобщиха от Областната болница във Велико Търново. Тя е била приета в реанимацията на болницата с мозъчен кръвоизлив. Въпреки тежката загуба близките й веднага са взели благородното решение да дарят органите й и да спасят други човешки животи. Експлантацията е извършена на място във Великотърновската болница от екип на болница “ Лозенец”. Трансплантациите вече са извършени и реципиентите се възстановяват. Координатор на донорската ситуация е д-р Сибила Маринова. Това е четвърта донорска ситуация в МОБАЛ “ Д-р Стефан Черкезов” за 2019 година.", "date": "2019.07.16", "title": "63-годишна жена стана донор на черен дроб и бъбреци във Велико Търново"}
{"url": "https://www.24chasa.bg/novini/article/7561497", "text": "12-14 стотинки на километър за камиона над 12 тона с 3 оси ще бъде цената, с която ще тръгне на 16 август националната тол система в тестов режим. Това съобщи след заседанието на Консултативния съвет за въвеждането на толсистемата зам-министърът на регионалното развитие Николай Ненков. \"Тези пари няма да се събират от превозвачите докато не започне търговската експлоатация на толсистемата. Времето между 16 август и въвеждането й  ще служи на Националното толуправление и на превозвачите, за да преценят дали това е най-удачната тарифа. След това тя ще влезе в сила с акт на Министерския съвет\", заяви Нанков.", "date": "2019.07.16", "title": "Тол системата тръгва с 12-14 стотинки на километър, тестово"}
{"url": "https://www.24chasa.bg/novini/article/7561551", "text": "Председателят на парламентарната Комисия по културата и медиите Вежди Рашидов се срещна днес с министъра на вътрешните работи Младен Маринов. Темата на разговора бе задълбочаване на сътрудничеството между законодателната и изпълнителната власт в борбата с нелегалния трафик на културни ценности и с фалшифицирането на произведения на изкуството и на артефакти. Това съобщиха от Комисията по културата и медиите.  Вежди Рашидов запозна Младен Маринов с резултатите от неотдавнашните си срещи в Бундестага в Берлин и в Камарата на депутатите в Рим, на които бяха обсъдени и възможностите за засилване на сътрудничеството между европейските страни в борбата с трафика на ценности и с фалшификатите, защото този проблем засяга сигурността на всяка страна. Европейският опит дава добра основа за законодателни инициативи, за изработването на които трябва се направят работни групи. Сведетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки, сподели по време на разговора Вежди Рашидов. Вежди Рашидов и Младен Маринов обсъдиха и необходимостта от привличането на още по-широк кръг от експерти в борбата с нелегалния трафик на културни ценности и с фалшифицирането на произведения на изкуството.", "date": "2019.07.16", "title": "Вежди Рашидов и Младен Маринов обсъдиха борбата с трафика на културни ценности"}
{"url": "https://www.24chasa.bg/novini/article/7561558", "text": "Масивът на #НАПЛийкс съдържа данни за 6 млн. български граждани – 4.66 млн. живи и 1.38 починали. Пълнолетното население на България е 5.8 млн., а тези в трудоспособна възраст са 4.2 млн. Това пише в блога си Боян Юруков, член на Националния съвет на \"Да, България\". Следва подробно описание на източените от хакерите бази данни. Публичността на тази информация, колкото и вредно да е за националната сигурност, ще даде възможност на изследователи да направят по-добра картина за доходите на населението, безработицата и социалните придобивки. Също така ще подпомогнат журналистически разследвания в имотното състояние на публични лица и отказа от проверки на самите служби в злоупотреби като #АпартаментГейт, радва се Юруков. Веднага след това иска незабавната оставка на Владислав Горанов, заедно с ръководителите на отговорните за този пропуск структури. Той хем пише, че отдавна е предупреждавал, че има опасност от изтичане на данни, хем дава за пример Швеция, където данъчвните декларациии се публикуват, за което, оказва се, той отдавна се бори. Ето какго представят на сайта на \"Да, България\" : Боян Юруков е старши програмист и технически ръководител в немска компания за финансови услуги. Отговаря за интегрирането на системите за търговия на някои от най-големите банки, корпорации и фондове в света. По-разпознаваем е с блога си, в който освен общи теми, обсъжда различни политически и социални аспекти. Занимава се с редица информационни проекти включващи теми като организацията на избори, престъпност, безследно изчезнали, замърсяване и енергетика. От 2009 година усилено популяризира ползата и същността на отворените данни като инструмент за прозрачност и социална промяна. С работата си е направил достъпни за анализ и визуализизация десетки информационни източници от държавната администрация. В последните години все по-често използва тези данни, за да развенчае заблуди повтаряни редовно в публичното ни пространство.", "date": "2019.07.16", "title": "Активист на \"Да, България\" иска данъчните декларации да са публични и оставката на Горанов"}
{"url": "https://www.24chasa.bg/novini/article/7561559", "text": "Турският външен министър Мевлют Чавушоглу не смята за необходимо решението на ЕС за налагане на санкции на Турция заради сондажите край Кипър \"да се взима много сериозно\", предаде турската частна телевизия НТВ, цитирана от БТА. По думите на Чавушоглу взетите от ЕС решения целят да удовлетворят кипърските гърци. Външните министри на страните в Европейския съюз наложиха вчера първоначални санкции срещу Турция заради нейните сондажи за газ във водите на изключителната икономическа зона на Кипър. В декларация, приета снощи, министрите заявиха, че в светлината на \"продължаващите и нови незаконни сондажни дейности\" на Турция, те прекъсват преговорите за споразумение за въздушния транспорт и ще приканят Европейската инвестиционна банка да преразгледа отпускането на кредити на Турция. Освен това ЕС намалява с близо 150 милиона евро европейската помощ, предвидена за Турция през 2020 г. \"Няма смисъл (решенията на ЕС) да се приемат много сериозно. Препоръката към банката е ново противоречие на ЕС. Те знаят, че е невъзможно да приложат на практика решенията\", коментира Чавушоглу. По думите на турския министър проблемът е в това, че не са гарантирани правата на кипърския турски народ в района край Кипър. \"В най-скоро време ще изпратим и четвърти кораб в Източното Средиземноморие\", заяви още той.", "date": "2019.07.16", "title": "Турция след санкциите от ЕС: Ще изпратим и четвърти кораб в Източното Средиземноморие"}
{"url": "https://www.24chasa.bg/novini/article/7561577", "text": "Британският политик Найджъл Фараж, върл евроскептик, се обърна с молба към евродепутатите да гласуват срещу кандидатурата на Урсула фон дер Лайен за председател на Европейската комисия в решаващия вот тази вечер, предаде ДПА. Говорейки в Европарламента, той нарече нейните предложения \"опит да се установи контрол над всеки аспект\" от живота на хората и \"актуализипрана форма на комунизъм\". \"Благодаря на Бога, че напускаме\", каза Фараж по повод предстоящото излизане на Великобритания от ЕС. \"Господин Фараж - отвърна Фон дер Лайен, - ние несъмнено можем да минем и без речи като вашата.\" По-рано днес германската кандидатка за най-високия пост в ЕС заяви пред депутатите, че би продължила сегашния краен срок за Брекзит - 31 октомври, ако за това има \"основателна причина\".", "date": "2019.07.16", "title": "Фараж призова евродепутатите \nда гласуват срещу Урсула фон дер Лайен"}
{"url": "https://www.24chasa.bg/novini/article/7561579", "text": "Турция и Северна Македония са естествени съюзници, а сега вече ще бъдат партньори и в НАТО, изтъкна днес турският външен министър Мевлют Чавушоглу на пресконференция след среща с македонския си колега Никола Димитров в Скопие, предаде агенция МИА. Турският министър подчерта, че още преди Македония да бъде поканена в НАТО, Турция е била неин съюзник и ще продължи да я подкрепя и занапред, информира БТА. Той припомни, че турският парламент е ратифицирал протокола за членство на Северна Македония в алианса преди неговото посещение. Освен това Чавушоглу каза, че се надява Северна Македония да започне преговори за членство в ЕС през октомври. Министърът съобщи, че се подготвя посещение на президента Реджеп Тайип Ердоган в Северна Македония.", "date": "2019.07.16", "title": "Чавушоглу: Със Северна Македония вече ще бъдем съюзници и в НАТО"}
{"url": "https://www.24chasa.bg/novini/article/7561594", "text": "На връх Матерхорн в Алпите падна 30-сантиметрова снежна покривка, предава македонската информационна агенция „Макфакс“, цитирана от  Снегът обхвана и северозападната част на Италия. Синоптиците предупредиха, че на територията на цялата страна се очакват бури и проливни дъждове, които в по-високите места ще преминат в сняг – явление, което е необичайно за този период от годината.", "date": "2019.07.16", "title": "Сняг през юли и на Алпите, паднаха 30 сантиметра"}
{"url": "https://www.24chasa.bg/novini/article/7561609", "text": "Германия остава най-привлекателната страна за мигрантите - миналата година там са се установили 400 000 повече чужденци, отколкото са я напуснали, сочат данни за миграцията, разпространени днес от Федералната статистическа служба, предаде ДПА, цитирана от БТА.  Общо 1,58 милиона души са пристигнали от чужбина, докато 1,18 милиона са напуснали федералната република. Така нетната миграция в Германия е спаднала леко от 2017 г., когато е била 416 000 души. Това се дължи главно на чужденците - 87 на сто от тези, които са се преместили в Германия, са с чуждестранен паспорт, докато година по-рано делът им е бил 89 процента. Увеличил се е обаче и броят на влезлите в страната германци, живели преди това в чужбина. През 2017 г. общо 167 000 души са се върнали във ФРГ, а миналата година броят им е нараснал до 202 000. Още повече германци обаче са емигрирали: общо 262,000, което е повече, отколкото през 2017, когато те са били 249,000. Нетната миграция на граждани от други държави от Европейския съюз се оглавява от румънците (68 000), хърватите (29 000) и българите (27 000). Сред имигрантите от държави извън ЕС, най-много се тези от Албания, Турция и Косово. Промени са настъпили и при имигрантите от Сирия: през 2017 г. пристигналите в Германия сирийци са били с 60 000 повече от напусналите я, но миналата година броят им е спаднал до 34 000.", "date": "2019.07.16", "title": "Нови имигранти, сред които и българи, са \nувеличили населението на Германия с 400 000 души"}
{"url": "https://www.24chasa.bg/novini/article/7561622", "text": "\"Разпоредил съм ГДБОП да се свържат с медиите, които са получили писмо от представящия се за руски хакер, който атакува системата на НАП. В момента тече проверка и като приключи, ще разберете всичко.\" Това заяви Младен Маринов на срещата с футболните съдии в сградата на БФС. Той пише, че избрал тези медии, защото само те писали за атаката му. Всъщност за първия мейл писаха почти всички медии в държавата - и тези, които са получили писмото, и тези, които не го бяха получили.                                                                                                                                                                                                                                                                                                                        ", "date": "2019.07.16", "title": "ГДБОП проверява писмото на руския хакер"}
{"url": "https://www.24chasa.bg/novini/article/7561616", "text": "Приемете, че дадох личния си телефон на футболните съдии, заяви министърът на вътрешните работи Младен Маринов след среща със съдийската комисия и елитните ни рефери в сградата на БФС. Целта на тази среща е реферите да получат подкрепата на държавата и да знаят, че тя стои зад тях. Знам колко трудно се взимат решенията, за части от секундата, след което не се харесват на едната или другата част от публиката. Целта е информацията да бъде получавана и обработвана по-бързо, за да се вземат мерки при евентуално смешателство в работата им, заяви още Маринов. Думите му бяха подкрепени и от вицепрезидента на БФС Йордан Лечков, който сподели, че след първия кръг няма оплаквания от съдиите, въпреки, че “Витоша” (Бистрица) пуснаха остра декларация срещу Георги Давидов, който свири мача им със \"Славия\", завършил 3:2 за белите.", "date": "2019.07.16", "title": "Младен Маринов: Приемете, че дадох личния си телефон на футболните съдии"}
{"url": "https://www.24chasa.bg/novini/article/7561626", "text": "Президентът на Северна Македония Стево Пендаровски заяви, че е недоволен от скоростта, с която се движат страните от Западните Балкани към европейското семейство, като подчерта, че Европа трябва да бъде по-решителна по този въпрос, предаде агенция МИА. В интервю за черногорската телевизия РТЦГ Пендаровски изтъкна, че европейската перспектива на Западните Балкани няма алтернатива, но е притеснен, че тя е \"замъглена\" в последно време, а пътят към членство в ЕС е бавен и неизвестен, предава БТА. \"Надявам се, че това ще върви по-бързо. Какво послание е това за нас, които още не сме започнали преговори. Ако вие /Черна гора/ преговаряте 7 години и все още няма светлина в края на тунела, тогава какво да кажа на моите граждани в Северна Македония, колко ще продължава това, 15-20 години?\", каза Пендаровски в интервюто. Макар че се очакваше Северна Македония и Албания да получат дати за преговори с ЕС миналия месец, решението беше отложено. \"Всичко, което поискаха от нас, всичко изпълнихме, включително и трудните компромиси. Сега е ред на Европа да изпълни това, което е обещала\", каза Пендаровски.", "date": "2019.07.16", "title": "Пендаровски: Ред е на Европа да изпълни това, което е обещала"}
{"url": "https://www.24chasa.bg/novini/article/7561557", "text": "Отвори врати първата аптека на SOpharmacy във Варна. Компанията идва в града с висок стандарт за продуктово разнообразие, достъпна грижа за здравето, лично внимание и обслужване. Първата аптека в морската ни столица се намира в кв. „Левски”, ул. „Дубровник” 39. Предстои откриване на още два обекта до края на годината. SОpharmacy радва клиентите си вече в 9 града в България и 55 аптеки, както и в цялата страна онлайн на sopharmacy.bg Във Варна до 18 юли клиентите ще могат да се възползват от 10% отстъпка от цената на всички продукти с изключение на промоционалните предложения и на лекарствата, отпускани по лекарско предписание. Първите 1000 посетители на аптеката ще получат скреч карти, чрез които ще спечелят разнообразни подаръци от собствената марка на SОpharmacy. Над 1000 актуални промоции с до -40% и разнообразни слънцезащитни оферти до края на юли очакват клиентите. Отличително предимство на аптеки SOpharmacy е подредбата на продуктите - всички, които не са със специален режим на съхранение, са достъпни в ясни категории по предназначение, симптоми и терапии. Предлага се широка гама продукти за здравословен живот, лекарства, хранителни добавки, дермокозметика, продукти за ежедневна грижа, хигиена, мама и бебе, аксесоари. Само в SOpharmacy могат да се намерят продукти на марките Florame, Ecodenta, SO’BiO, Skincode, Original Ginger и много други. Специално внимание е отделено на БИО продуктите. Това дава достъп на варненци до повече разнообразие и възможности за избор. На място могат да се изготвят и екстемпорални лекарства по рецепта. В аптеките на  има възможност за професионална консултация в специално обособена стая - фармацевтите консултират индивидуално за съвременни и ефективни начини за облекчаване на някои от най-разпространените дискомфортни състояния. Разширената консултантска функция на фармацевтите е подкрепена със знания и обучения от медицински екип от специалисти. Варненци ще могат да се запознаят с лоялната програма на SOpharmacy, с която всяка покупка носи точки, които се разменят за продукти от каталога. Всяка седмица за лоялните клиенти има специални предложения с отстъпки от 25 до 50%. Всеки нов лоялен клиент ще получи комплимент – списание SOhealth. Работното време на аптеката на ул. „Дубровник” е в делнични дни от 8 до 21 часа, а събота и неделя и празничните дни от 9 до 20 часа.", "date": "2019.07.16", "title": "SOpharmacy отваря аптеки във Варна, предлага продуктово разнообразие и потребителско изживяване"}
{"url": "https://www.24chasa.bg/novini/article/7561644", "text": "Премиерът Бойко Борисов да дойде в парламента, за да докладва на депутатите за хакерската атака срещу НАП, поиска БСП от трибуната на НС. Като премиер той е персонално отговорен за националната сигурност, обясни соцдепутатът Иван Иванов. И поиска в пленарната зала да дойдат още вътрешният министър Младен Маринов и финансовият Владислав Горанов като принципал на НАП. Те трябва да обяснят до каква степен е пробита системата, има ли опасност да бъдат изнесени данни за националната сигурност. След пробива на митниците и на Търговския регистър, след 2-та милиарда, които дадохме за електронно управление, това е най-сериозната хакерска атака срещу държава. Държавата гърми, заключи Иванов. Парламентарната шефка Цвета Караянчева обеща да предаде искането на БСП на премиера Борисов и слезе от трибуната, за да говори с него.", "date": "2019.07.16", "title": "БСП поиска премиерът да докладва на депутатите за хакерската атака срещу НАП"}
{"url": "https://www.24chasa.bg/novini/article/7561666", "text": "Със 125 регистрирани Народното събрание започна извънредното си заседание, за да приеме отмяната на машинното гласуване за местните и парламентарните избори. Опозицията е тук, но не се регистрира. Отмяната е, за да не се компрометират изборите и да се избегнат оспорвания на вота, обясни лидерът на ПГ на ГЕРБ Даниела Дариткова. Максимално 156 човека ще могат да гласуват на една машина, и то, ако са непосредствено един след друг. Освен че ползата от машинното гласуване била спорна, не се оправдавали и средствата, вложени в тях. ДПС няма да подкрепи отмяната, предупреди зам.-шефът на ПГ на ДПС Йордан Цонев. “Недоверието към изборния процес започва от секционните комисии и свършва там. От началото на демокрацията най-слабото звено в изборния процес са секционните комисии - поради умора или умишлено, поради пристрастия членовете подменят резултати”, обобщи той впечатленията си още от първите парламентарни избори у нас. И допълни, че ДПС ще иска и машинно преброяване. „Може да видите как става в САЩ. Ако кажете, че тук не сме САЩ, влезте в първия тотопункт - там фишът веднага се отчита в машината”, препоръча Цонев.", "date": "2019.07.16", "title": "Депутатите се събраха извънредно за машинното гласуване"}
{"url": "https://www.24chasa.bg/novini/article/7561778", "text": "Воден смерч се образува във водите на Егейско море край Халкидическия полуостров, съобщава метеорологичният портал Northmeteo.gr. Вихърът е бил далече от брега и е заснет от селището Афитос между първия и втория ръкав на полуострова, който е популярна дестинация за българските туристи, предаде  Смерчовете не са рядкост в морето в тази част на Европа. Още повече тези дни метеоролозите предупредиха за възможна поява на такива вихри по бреговете на Гърция. Нестабилната атмосфера от преминаващия средиземноморски циклон създава условия за обилни валежи, гръмотевични бури и градушки. Очаква се до края на деня и през нощта в централните и някои южни райони на страната да паднат над 50 литра дъжд на квадратен метър. Има опасност от поройни наводнения и опасни локални бури.", "date": "2019.07.16", "title": "Воден смерч се изви край Халкидики (СНИМКИ)"}
{"url": "https://www.24chasa.bg/novini/article/7561783", "text": "Повече емоции и липса на конкретни отговори – така вицепрезидентът Илияна Йотова коментира във фейсбук изслушването в Европейския парламент на кандидата за председател на Еврокомисията Урсула фон дер Лайен. Според Йотова с изказването си тя е предложила на политическите групи в ЕП по нещо, за да може да привлече гласовете им. По думите на вицепрезидента липсват конкретни предложения по редица важни за ЕС въпроси като разпределението на евросредствата в следващия бюджет, изравняване на стандартите в страните членки, миграцията, борбата с тероризма и сигурността. Ето и пълният пост на Йотова във фейсбук: \"Урсула фон дер Лайен днес в Европарламента: реверанс към политическите групи за събиране на гласове. За всекиго по нещо. За десните – инвестиции, за левите – минимални заплати, за зелените – започна речта си с климата. Повече емоции, отколкото отговори! Не чухме: 1. Как да се разпределят евросредствата в следващия бюджет. 2. Как да се сближават Изтокът и Западът на Европа. 3. Думата „разширяване“ отсъстваше, както и Западни Балкани. Нито дума и от българските евродепутати за ролята на България в тази политика. 4. Кои са мерките за борба с тероризма и как животът на европейците да стане по-сигурен. 5. За миграцията – както досега. Много думи, малко идеи за действия. 6. Двойните стандарти в Европа не притесняват кандидата за председател на ЕК. Въпреки настойчивите въпроси от залата липсваше позиция за Шенген. Добре е да цитираш велики личности. Цитатите са там, където няма отговори.\"", "date": "2019.07.16", "title": "Вицепрезидентът Йотова за Урсула фон дер Лайен: Повече емоции, отколкото отговори!"}
{"url": "https://www.24chasa.bg/novini/article/7561784", "text": " започна кариерата си от зала “Арена Армеец”, построена от Бойко, не от “Универсада” и не от “Фестивална”. Това каза депутатът от ГЕРБ Георги Марков по време на парламентарния дебат за отмяна на машинното гласуване. Той сподели, че се е клатушкал 11 часа - цяла нощ, в автобус, заради Даниела Дариткова и ГЕРБ (тоест заради кворума на извънредното заседание на НС днес, б.а.). И започна социалистите: “В тази зала има 2 обсебени субекта. Единият съм аз - от Орбан, който с 52% е най-големият победител на Европа, и книга написах за него. Другият обсебен е БСП - от машините. И аз ви разбирам - много пъти загубихте избори. Но нито един път не си отчетохте грешките. Няма нито във Франция, нито в Германия човек, който се е явил гол като пушка в София, и да е бил със 70:30 БСП, и то със силен кандидат и юрист - Таня Дончева. Трябваше да си направите партиен форум и да си зададете въпроса защо.” “84:5 ви бие ГЕРБ в Бургас. Но не 84 гласа, а 84 процента на 5 процента. Или искате да кажете, че ако ума машини, щяхте да спечелите не Митко Николов, а вие? Или няма да спечели това хубаво момче в Стара Загора със 79:9 процента - убийствен резултат? Или в Благоевград Камбитов с 58%, или Стоилов в Русе с 53%, след него е Искрен Веселинов от ВМРО, и чак след това сте вие”, продължи Марков. Той похвали и “смирената българска учителка и майка” Йорданка Фандъкова, благодарение на която и Петърчо, и Иванчо от БСП пътуват за 80 евроцента от “Люлин” до летището. Марков пак попита БСП защо 30 г. не си е задала въпроса защо винаги губи София и Пловдив, и то така, че не може дори да доближи ГЕРБ. А вместо това се опитва да изведе машините за избори като национална кауза. Вместо всички да работим срещу миграцията и срещу Истанбулската конвенция. Освен това разгроми грешката на социалистите три месеца да бойкотират работата на Народното събрание - никой българин не подкрепил протеста им. “Дори Йоло Денев не запалихте - това дете на демокрацията, толкова чувствителен към всички. Излязох от парламента да видя дали поне той протестира - нямаше го”, обърна се Марков към Корнелия Нинова и нейните депутати. Накрая им изтъкна: “Меркел целуна Борисов повече, отколкото Хонекер - Живков.”", "date": "2019.07.16", "title": "Георги Марков: Шампионката от Уимбълдън тръгна от зала на Бойко, не от “Универсиада” на БСП"}
{"url": "https://www.24chasa.bg/novini/article/7561794", "text": "Министерството на културата ще предяви съдебен иск срещу фирмата, изпълнител на строителните дейности по проект \"Античен културно-комуникационен комплекс \"Сердика\", ако откаже да отстрани констатираните повреди по обекта в рамките на гаранционния срок от 5 години. Това е станало ясно днес на среща в Министерството на културата между министър Боил Банов, зам.-кмета по култура на София Тодор Чобанов, главния архитект на София Здравко Здравков, зам.-директора на Регионален исторически музей - София Борис Чилев и проектанта по проекта \"Античен културно-комуникационен комплекс \"Сердика\" арх. Христо Генчев, съобщиха от пресцентъра на министерството. \"Многократно в последните няколко месеци сме поставяли на изпълнителя на обекта искане да вземе мерки в рамките на 5-годишната гаранция по Закона за устройство на териториите (ЗУТ) и да отстрани констатирани проблеми по проекта, но досега такива не са взети. Затова ще предявим претенция по съдебен ред за неизпълнение към строителя\", е казал министър Банов. Той е уточнил, че на проектанта е възложено да направи и допълнителен анализ на проекта. Очакваме строителят да изпълни своя ангажимент и да се задейства съответната клауза по закон за спазване на гаранцията, е казал зам.-кметът по култура на София Тодор Чобанов след срещата. Според него е важно, че министерството откликва на сигналите и изпълнява своята част от договора. На срещата е обсъдена възможността след допълнителния анализ от страна на проектанта арх. Генчев при необходимост да представи проектантски решения, които ще засилят устойчивостта на конструкцията около куполната част и отводнителната система. По време на разговорите е постигнато съгласие, че ако строителят приеме искането да отстрани констатираните проблеми, то възложените работи по детайлите ще бъдат изпълнявани под ръководството на проектанта, който се ангажира лично да присъства и контролира дейността през цялото време. В противен случай ще бъде наета друга фирма, която да отстрани констатираните дефекти, като вложените средства за ремонта ще бъдат част от съдебната претенция към ДЗЗД \"Антична Сердика\", изпълнила обекта. \"Нашата цел и желание е да се направи всичко възможно този проблем да бъде решен дългосрочно и по най-бързия начин\", е казал министър Банов. Според него е възможно това да стане до дни.", "date": "2019.07.16", "title": "Ако няма ремонт на Ларгото: Министерството на културата ще съди фирмата изпълнител"}
{"url": "https://www.24chasa.bg/novini/article/7561795", "text": "Колумбиец е задържан на летището в Барселона с половин килограм кокаин под перуката на главата си, съобщи днес испанската полиция, предаде АФП. Мъжът привлякъл вниманието на органите на реда, тъй като бил много нервен, а перуката му изглеждала прекалено голяма, предаде  Полицаите го разпитали и открили закрепен на главата му пакет с 503 грама кокаин на стойност над 30 000 евро", "date": "2019.07.16", "title": "Задържаха колумбиец на летището в Барселона, пренасял кокаин в перуката си (Снимки)"}
{"url": "https://www.24chasa.bg/novini/article/7561803", "text": "Най-елементарно действие като ходенето по улиците се е превърнало в демонстрация на несъгласие за една млада иранка, която често се движи из Техеран без задължителния шал на главата или хиджаб. При всяка крачка тя рискува да бъде подложена на тормоз или дори бъде арестувана от иранската \"морална\" полиция, чиято работа е да налага спазването на строгите изисквания към облеклото, наложени след ислямската революция от 1979 г. \"Трябва да призная, че това наистина всява много, много страх\", казва 30-годишната консултантка по пожарна безопасност в аудио съобщение, изпратено по Уотсап, пожелала да остане анонимна, защото се опасява от последиците. Но тя не губи надежда и казва, че според нея за властите става все по-трудно да потушат протестите, към които се присъединяват все повече жени. \"Те тичат подире ни, но не могат да ни хванат. Затова сме уверени, че ще има промяна\", казва тя. Дебатът за хиджаба допълнително поляризира иранците във време, когато страната изнемогва под натиска на безпрецедентните санкции на САЩ, наложени след като администрацията на Тръмп се изтегли миналата година от ядреното споразумение, сключено през 2015 г. между Иран и шестте световни сили. Не е ясно доколко правителството може да наложи задължителното носене на хиджаб в условията на болезнена икономическа криза, включително срив на националната валута и растящи цени на жилищата. Има почти анекдотични свидетелства как все повече жени се опълчват на дрескода, опитвайки се да предефинират \"червените линии\" и тествайки реакцията на управляващото шиитско-мюсюлманско духовенство и неговите агенции за сигурност. За девет дни репортер на АП преброи около две дузини жени на улицата без хиджаб, главно в заможните квартали на Техеран - в мол, парк край езеро, хотелско лоби. Много други жени, без да стигат до крайно предизвикателство срещу канона, предпочитат да използват свободно падащи цветни шалове, които не покриват съвсем косата. Дори на големия техерански пазар, посещаван от много жени в традиционно облекло, повечето купувачки носят тези най-обикновени шалове. Не малко жени все пак са скрити под традиционните чадори - черни роби от глава до пети и плътно стегнати забрадки. Борбата срещу задължителните хиджаби стана главна тема в медиите за първи път през декември 2017 г., когато на улица \"Иранска революция\" една жена се качи на електроразпределително табло и развя хиджаб, завързан на пръчка. Оттогава са задържани 40-ина протестиращи жени, като 9 от тях все още са в ареста, каза Масих Алинеджад - иранска активистка, която сега живее в Ню Йорк. Въпреки опитите да бъдат усмирени протестиращите, публичният дебат по темата се засилва, особено в социалните мрежи. Миналия месец популярно онлайн видео показваше как агент по сигурността сграбчва незабрадено момиче в юношеска възраст и го бута в полицейска кола. Случаят предизвика масови критики. Президентът Хасан Рохани и иранският върховен лидер аятолах Хаменей са за по-мек подход към жени, които не спазват официалните изисквания към облеклото. С разпадането на ядреното споразумение обаче хардлайнерите, които са против такова \"смекчаване на линията\", стават по-влиятелни. Те призовават за строги наказания, дори за бой с камшик, с аргумента, че ако се позволи на жените да показват косата си, това ще доведе до морален упадък и разпадане на семейства. Съдебната система неотдавна призова иранците да съобщават за жени без хиджаби, като изпращат снимки и видеоклипове на определени сайтове в социалните мрежи. \"Колкото повече жените се обличат по открито сексуален начин, толкова по-малко социален мир има, като в същото време расте и престъпността\", каза Мину Аслани - шеф на женската секция на полувоенната групировка \"Басидж\", говорейки на митинг миналата седмица. На друга сбирка бяха дошли няколко хиляди жени в чадори. Една от тях държеше плакат с надпис: \"Доброволното носене на хиджаб е заговор на врага\". Реформаторски настроената депутатка Парванех Салахшури казва, че принудата не дава резултат. \"Както виждаме, моралната полиция се проваля\", казва депутатката, която носи само забрадка (хиджаб) поради религиозни убеждения. Според нея промяна на правилата за хиджаба по законодателен път е малко вероятна поради наличието на парламентарни ограничения. Вместо това, смята Салахшури, жените трябва да подемат кампания на ненасилствено гражданско неподчинение. Тя предупреждава, че това е бавен и труден процес, но добавя, че \"иранските жени не са се отказали от борбата\". Проучване на парламентарния социологически център от 2018 г. показва, че повечето жени носят обикновен хиджаб, а само 13 на сто предпочитат чадора. Настроенията се променят. През 1980 г. две трети от анкетираните са смятали, че жените трябва да носят хиджаб. Днес по-малко от 45 на сто одобряват намеса на правителството в този въпрос, констатира проучването. Иран е бил свидетел на няколко вълни от антиправителствени протести, включително и изблика на гняв след изборите през 2009 г., които според мнозина бяха \"откраднати\" от хардлайнерите. Най-често протестите са предизвикани от икономически несгоди. Активистката Алинеджад смята, че кампанията срещу принудителното носене на хиджаб има символично значение, защото задължителното покривало на главата е \"символ как иранските управници държат цялото общество за заложник\". През последните години тя качва в интернет видеоклипове и снимки на активистки, включително жени, които сами заснемат на видео как вървят по улиците с непокрита глава. Тя казва, че получава над 20 кадъра на ден, но качва в мрежата само няколко. Такива активистки несъмнено поемат рискове. През март адвокатката правозащитничка Насрин Сотудех, която често е защитавала протестиращи жени, бе осъдена на 38,5 години затвор, от които трябва да излежи 12, според нейния съпруг. През април активистката Ясаман Ариани, нейната майка Монирех Арабшахи и Моджган Кешаварз бях арестувани, след като качиха видео, показващи самите тях без хиджаби в метрото на Техеран. На кадрите се вижда как те раздават цветя на пътничките и говорят за деня, когато жените ще имат свободата да избират. В понеделник \"Амнести интернешънъл\" заяви, че иранските власти използват задържане в пълна изолация (без право на свиждания и дори в тъмнични килии), продължителна изолация в единични килии и заплахи срещу членове на семействата, за да принудят задържаните активистки да се откажат от опозицията си срещу принудителното забраждане чрез записани на видео \"признания\". Според Амнести, от април досега са засечени шест такива случая. (От БТА)", "date": "2019.07.16", "title": "Някои жени в Иран свалят хиджаба, но хардлайнерите отвръщат със строги контрамерки"}
{"url": "https://www.24chasa.bg/novini/article/7561810", "text": "Председателят на Европейския съвет Доналд Туск изрази подкрепа за Урсула фон дер Лайен, номинирана от европейските лидери за председател на Европейската комисия, предадоха световните агенции. По-рано днес Фон дер Лайен представи в Европейския парламент визията си и намеренията си по различни въпроси. Предстои евродепутатите да гласуват номинацията й. В Туитър Туск написа, че Фон дер Лайен е точният човек за поста на председател на ЕК. \"Когато тя казва, че ще бъде пламенен борец за единството и укрепването на Европа, тя има предвид точно това. И тя ще бъде най-добрата в това отношение\", написа Туск и припомни, че я познава от години и че също като нея е \"фанатик на тема европейско единство\". Самият Туск се очаква да бъде сменен тази есен на поста на председател на Европейския съвет от белгиеца Шарл Мишел. Германският канцлер Ангела Меркел заяви днес на обща пресконференция с молдовската премиерка Мая Санду, че бързо ще бъде намерен заместник на Фон дер Лайен начело на германското министерство на отбраната, предаде Ройтерс. Вчера Фон дер Лайен каза, че утре подава оставка независимо от изхода от вота в ЕП. По повод промените в Европейската комисия днес европейска говорителка пък съобщи, че генералният секретар на ЕК, германецът Мартин Зелмайер ще се оттегли от поста си следващата седмица. Зелмайер беше главен сътрудник на Жан-Клод Юнкер, преди да бъде назначен за генерален секретар на ЕК. Внезапното му повишение миналата година ядоса европейските депутати и бе разкритикувано от европейския омбудсман.", "date": "2019.07.16", "title": "Туск изрази подкрепа за Фон дер Лайен"}
{"url": "https://www.24chasa.bg/novini/article/7561771", "text": "Десет турски моряци бяха отвлечени от пирати край нигерийския бряг, съобщи турската компания Кадъоглу Денизджилик, цитирана от Ройтерс и БТА. Компанията посочи, че осем моряци са останали на турския кораб. Кадъоглу Денизджилик уточни, че плаващият под турски флаг товарен кораб Паксой-1 е бил атакуван в Гвинейския залив, докато е плавал от Камерун към Кот д'Ивоар без товар. Според първоначалната информация няма ранени или убити турски моряци, информира турската телевизия СиЕнЕн-Тюрк. Ръководителят на Кадъоглу Денизджилик Нуман Паксой съобщи, че засега не може да се осъществи никакъв контакт с отвлечените моряци. Турското министерство на външните работи уточни, че турският кораб е бил нападнат от пиратите на 13 юли. Говорителят на управляващата в Турция Партия на справедливостта и развитието Йомер Челик заяви, че министерството на външните работи и турското разузнаване МИТ са предприели действия, за да може в най-скоро време взетите за заложници турски моряци да бъдат освободени.", "date": "2019.07.16", "title": "Десет турски моряци бяха отвлечени от пирати край нигерийския бряг"}
{"url": "https://www.24chasa.bg/novini/article/7561820", "text": "Анкарски съд за особено тежки престъпления днес насрочи следващото заседание по делото за убийството на посланика на Русия в Турция Андрей Карлов за 6 септември, предаде ТАСС. Съдията по делото Хикмет Ердоган изслуша исканията на подсъдимите и адвокатите им за освобождаване на деветимата обвиняеми. Съдията обаче постанови обвиняемите да останат в ареста, предава БТА. Първото заседание по делото за убийството на посланик Карлов се състоя в турската столица на 8 януари. Двайсет и осем заподозрени, включително живеещият в САЩ проповедник Фетхуллах Гюлен, са обвиняеми в този процес. През ноември прокуратурата в Анкара повдигна обвинения във връзка с убийството на Карлов. Заподозрените са обвинени в нарушаване на конституционния ред, членство в терористична организация, предумишлено убийство. Андрей Карлов бе застрелян на 19 декември 2016 г. по време на откриването на фотоизложба в Анкара. Нападателят Мевлют Мерт Алтънташ, 22-годишен полицейски служител, бе убит от турските сили за сигурност.", "date": "2019.07.16", "title": "Насрочиха за 6 септември следващото заседание по делото за убийството на Андрей Карлов"}
{"url": "https://www.24chasa.bg/novini/article/7561806", "text": "Задържаният по делото срещу Миню Стайков зам.-шеф на фонд \"Земеделие\" е Калоян Костадинов. Той е син на председателя на Комисията по досиетата Евтим Костадинов. Костадинов-син е зам.-шеф във фонда едва от 3 юни тази година. Ресорът му е прилагане на мерките по програмата за развитие на селските райони.  Във фонда той работи от октомври 2014 г. Оттогава до май 2017 г. е бил главен експерт в дирекция „Договориране по прилагане на мерки за развитие на селските райони“, а от 2017 г. до избирането му на ръководната позиция е директор на същата дирекция.  Костадинов и още пет служители на фонда са в ареста за 24 часа. Тепърва предстои наблюдаващият прокурор по делото срещу Стайков - Ангел Кънев,  да реши на кого ще повдигне обвинения.   ", "date": "2019.07.16", "title": "Калоян Костадинов е задържаният зам.-шеф на фонд \"Земеделие\""}
{"url": "https://www.24chasa.bg/novini/article/7561842", "text": "Свидетели сме на най-сериозната досега известна хакерска атака, но според анализите ни на изтеклите от НАП данни информацията в тях не е достатъчна, за да може да се направи ясен и категоричен извод за имущественото състояние на засегнатите лица. Няма причина за притеснение от това изтичане на данни. Това успокои финансовият министър Владислав Горанов в парламента и се извини публично на всички засегнати граждани. Той и вътрешният министър Младен Маринов докладваха на депутатите за хакерската атака срещу НАП по искане на БСП. Капацитетът на НАП не е засегнат, информацията продължава да бъде защитена, увери Горанов. Въпреки това щяло да се направи одит на всички системи на приходната агенция. 3% от базата данни на НАП била засегната от атаката и достъпна публично в интернет. Горанов обясни, че информацията е изпратена до медиите от руски домейн, но веднага уточни, че изказването му не е опит за упрекване на руската страна, а фактологията на домейна. 30-40% от данните в изтеклите файлове се съдържат и в базата на НАП, е показала проверката. Те обаче не са консистентни и това е 1 от общо 60-те бази данни, с които НАП работи, обясни Горанов. И пак успокои, че информацията не е достатъчна, за да се направи извод за имущественото състояние на лицата, чиито данни са разпространени. Атаката се дължи на използването на уязвимост на 1 от 144 електронни услуги на НАП - системата, която дава възможност на български граждани, които са извършили покупки на територията на чужда държава, да искат възстановяване на ДДС у нас, обясни министърът. Правителството било във връзка с ЕК и с европейската служба за кибератаки. По-голямата вероятност е нерегламентираният достъп да е дистанционно, извън агенцията, но не е елиминирана възможността за недобросъвестно действие отвътре, коментира Горанов. Той успокои, че няма нарушена или изгубена информация от НАП. За съжаление, подобни пробиви могат да бъдат установени и в доста по-богати държави. Това не е извинение, допълни министърът. Той обясни, че правителството трябва да е в \"постоянно състезание с тези образовани млади хора, които от една страна искат да натрият носа на правителствата, а от друга да покажат способността си да играят антисистемно\". Горанов обясни, че изтеклата информация съдържа данни и от други администрации, защото НАП контактува с тях с цел служебна обмяна на данни. И даде пример със здравния статус. Имаме насоки откъде е атаката. Не са изтекли още 48 часа, нека още малко поработим и сме готови да участваме във всякакъв дебат по темата, обърна се министърът към депутатите. Ще търсим максималния баланс между достъпност на услугите за гражданите и невъзможността за подобни злоупотреби, гарантира Горанов. И обясни, че подобни хакерски атаки уязвяват не само правителството, финансовото министерство и финансовия министър, но и българските граждани. Според мен целта на подобни терористични посегателства върху информацията не са в услуга на никого, каза Горанов. И добави, че не трябва да се хвали поведението на подобни хакери. Вътрешният министър Младен Маринов пък изчете хронологията на скандала и обясни, че по случая работят ДАНС, Държавна агенция \"Електронно управление\", IT отделът на НАП и ГДБОП. Съхранени са всички налични логове в системата на НАП, обясни той. Изтеклите данни били 11 гигабайта в 57 папки, в които имало много лични данни. Те били известни на 4 медии, адресати на имейла. Маринов даде да се разбере, че България не е искала съдействие от руската държава, а само от руския сайт, където са качени данните, но още нямало отговор.", "date": "2019.07.16", "title": "Горанов и Маринов успокояват гражданите за хакерската атака срещу НАП"}
{"url": "https://www.24chasa.bg/novini/article/7561839", "text": "Говор на чужд език, ентусиазирани екскурзоводи, туристи - радостното вълнение пред катедралата \"Нотр Дам\" в Париж се завърна, предаде Франс прес. Но преградите около нея и странното празно пространство, което по-рано се заемаше от кулата-стрела, напомнят за опустошителния пожар преди три месеца, предава БТА. Валят обещания за дарения на организации, които събират средства за реставриране и съхраняване на сградата. Засега обаче са предоставени едва 10 процента от обещаните 850 милиона евро. Френският парламент днес гласува проектозакон в унисон с амбициозната задача, поставена от президента Еманюел Макрон катедралата да бъде реставрирана за пет години. Той цели да бъде организирано и контролирано събирането на средства и използването им, както и контролирането на реставрационните работи. Повечето разногласия между мнозинството и опозицията се дължат на неспазване на правилата на урбанизацията и опазването на околната среда. Някои от тях са пренебрегнати в текста, за да бъдат ускорени строителните дейности. Между двете кули на катедралата, където по-рано се издигаше кулата-стрела, проектирана от Виоле Льо Дюк, туристите сега виждат синьо небе. \"Тази катедрала принадлежи на историята на света\", заяви австралийска туристка. \"Въпреки обграждащите я метални скелета, тя има прекрасен вид. Знам, че трябва да бъде свършена още много работа, но човек има чувството, че нещата ще се наредят\", каза американският адвокат Райън Фицпатрик, който е във ваканция във френската столица. Бившият пожарникар Мигел Кастийо е присъствал на пожара. \"Кучето ми Мис Шанел ме предупреди, като изправи уши - разказа той. - Пушекът закриваше слънцето.\" Оттогава Мигел минава всеки ден край \"Нотр Дам\" и уверява, че е шокиран от понесените от сградата щети.", "date": "2019.07.16", "title": "Три месеца след пожара в \"Нотр Дам\" едва 10% от обещаните дарения са предоставени"}
{"url": "https://www.24chasa.bg/novini/article/7562019", "text": "Регистриран е първият потвърден случай на морбили в област Стара Загора, съобщиха от Регионалната здравна инспекция /РЗИ/ в града. Предприети са превантивни мерки за ограничаване на заболяването. Най-вероятно инфекцията е внесена. Случаят е бил регистриран на 12 юли. Мъж от град Гурково е бил приет в Клиниката по инфекциозни болести. Пациентът се е завърнал от Чехия. Заболелият все още е хоспитализиран, а контактните с него хора се наблюдават. Предприети са действия за издирване и имунизация срещу морбили на всички деца от 13 месеца до 18-годишна възраст, които са без личен лекар и без данни за проведена имунизация. Предоставени са здравно-образователни материали на населението в Гурково. При липса на данни за извършена имунизация срещу морбили, паротит и рубеола в имунизационния паспорт на детето, родителите незабавно да се обърнат към лекар за ваксинация, припомнят от РЗИ. Хора, които са имали контакт със заболели от морбили в друга държава или пребивавали в държава с данни за разпространение на болестта е препоръчително да се направи серологично изследване за установяване на наличието или липсата на защитен имунитет срещу заболяването. При лицата, които са с липса на имунитет е препоръчително да се направи една доза ваксина срещу морбили (комбинирана ваксина срещу морбили, паротит, рубеола).", "date": "2019.07.16", "title": "Първи случай на морбили в Старозагорско"}
{"url": "https://www.24chasa.bg/novini/article/7562026", "text": "\"Службите знаят много. Нещата са изключително обезпокоителни, но можеше и да бъде много по-зле. Системата на НАП в минимален процент е копирана, но тя не е счупена, не е манипулирана, не е заличена. Действително дължим извинение на всички български граждани, които по един или друг начин ще бъдат засегнати от този теч на инофрмация\". Това заяви пред   финансовият министър Владислав Горанов по повод хакерската атака по системата на Националната агенция за приходите. \"Това, което можем да кажем със сигурност, е, че 3% от общата база данни е разпространена във файловете, които изтекоха в публичното пространство\", обясни той. \"Тук не искам да влизам в конспиративни теории дали има намесени правителства в тази история. Доколкото съм запознат с изтеклите данни, няма консистентна информация, за да се извършват опити за злоупотреби. Няма загубена информация и няма унищожена информация и държавата ще може да продължи да изпълнява своите функции\", коментира още Горанов. \"Ние изпълнихме ангажимента си по Закона за защита на личните данни. Ролята на държавата и проверките, които ще правим, е да преценим имало ли е нехайство, за да се стигне до това. Информация на Пентагона беше изнесена - т.е. никой не е защитен, без това да е извинение, разбира се\", заяви той. \"Коментирахме с премиера, че от мен се очакват решения и събираемост, а не оставки. Колкото повече се развива електронното управление, толкова повече уязвимостта на машините ще нараства. Ако нямаше нито една електронна услуга на НАП, днес нямаше да имаме този казус. Много разузнавания на западните служби се върнаха в аналоговия свят\", заключи Горанов. \"Ако трябва да купуваме нова техника, според вас откъде трябваше да я купим? Покупката на техника, произвеждана в НАТО-вски държави, е нашият избор и мисля, че той е правилен. Сумата, която е включена в писмените договори, е ясно описана в конкретни елементи и компоненти. Президентът е критичен през цялото време към сделката или части от нея\", каза министърът относно покупката на 8 самолета Ф-16. \"Рисковете за манипулиране на тази информация се увеличават\", коментира Горанов по повод машинното гласуване.  \"В процес сме. Европейската централна банка скоро ще завърши нейните оценки на банките  у нас. Следващите няколко месеца ще има ясни резултати. Преди края на годината ще разберем точно кога влизаме в еврозоната\", каза той по темата за приемането на еврото у нас.", "date": "2019.07.16", "title": "Горанов: Системата на НАП е в минимален процент копирана, но не е манипулирана"}
{"url": "https://www.24chasa.bg/novini/article/7561959", "text": "Санданчанката Й. Х., хваната с група да пренася 56,7 кг хероин на стойност 2,7 млн. лв. излезе предсрочно от затвора. Тя получи присъда от 3 г. лишаване от свобода след споразумение, одобрено от Специализирания наказателен съд за участие в организирана престъпна група за трафик на наркотици през ГКПП Кап. Андреево. Й. Х. е имала примерно поведение в затвора. Многократно е награждавана за участие в трудово и културно-информационна дейност, работила е на външен обект и стриктно изпълнявала трудовите си задължения. Участвала е в арт ателиета, фолклорни прояви, викторини, спортни игри, а на модно ревю по повод 135 г. от рождението на Коко Шанел е спечелила трето място за дизайнер. Изразявала съжаление на стореното, взела си е поука. Служителите на затвора са изразили положително становище да бъде освободена предсрочно и съдът уважил молбата й.", "date": "2019.07.16", "title": "Санданчанка, хваната с хероин за 2,6 млн. лв., излезе от затвора"}
{"url": "https://www.24chasa.bg/novini/article/7562051", "text": "Европейският съюз подготвя нови санкции срещу представители на венецуелските сили за сигурност, замесени в нарушаването на човешките права, предаде Ройтерс, като се позова на изявление от днес на ръководителката на европейската дипломация Федерика Могерини. То бе публикувано във връзка със смъртта на капитана от венецуелските военноморски сили Рафаел Акоста, който почина, след като бе арестуван за предполагаемото му участие в заговор за държавен преврат. Според Могерини смъртта на Акоста е явен пример за влошаващата се ситуация във Венецуела на фона на репресиите на президента Николас Мадуро срещу опозицията, предаде БТА. Европейският съюз е готов да предприеме действия с цел прилагане на наказателни мерки срещу членовете на силите за сигурност, замесени в изтезания и други сериозни нарушения на човешките права, изтъкна европейският топ дипломат. Съединените щати обявиха на 11 юли нови санкции срещу венецуелската военна контраразузнавателна служба след смъртта на Акоста, припомня Ройтерс. Могерини предупреди също така, че ако няма напредък в преговорите между венецуелската опозиция и правителството на Мадуро за решаване на политическата криза в южноамериканската страна, Европейският съюз може да засили санкциите си. В случай че няма конкретни резултати от продължаващите преговори, ЕС ще разшири санкционните си мерки, заяви тя. В същото време европейският топ дипломат посочи, че при значителен напредък в преговорния процес санкциите може да бъдат отменени.", "date": "2019.07.16", "title": "Европейският съюз готви нови санкции срещу венецуелските сили за сигурност"}
{"url": "https://www.24chasa.bg/novini/article/7562073", "text": "световните агенции. По-рано днес президентът Доналд Тръмп се зарече да провери обвиненията срещу компанията, отправени от милиардер инвеститор. \"Не работим с китайската армия. Работим с американското правителство, включително министерството на отбраната, в много области сред които киберсигурност, наемане на кадри и здравеопазване\", посочи Гугъл в изявление, цитирано от ДПА и БТА. Питър Тийл, член на борда на директорите на Фейсбук (Facebook), основател на платежната система ПейПал (PayPal) и поддръжник на Тръмп, отправи обвиненията вчера по време на конференция. ", "date": "2019.07.16", "title": "Гугъл отхвърли обвиненията в сътрудничество с китайските военни"}
{"url": "https://www.24chasa.bg/novini/article/7562082", "text": "Европейският съд по правата на човека (ЕСПЧ) осъди днес Русия за това, че е отказала да регистрира три асоциации, защото защитават лица от ЛГБТ общността - неприемливо основание с оглед на Европейската конвенция за правата на човека, предаде Франс прес. Жалбоподателите са три руски организации, които насърчават правата на общността на лесбийките, гейовете, бисексуалните и транссексуалните (ЛГБТ) - \"Рейнбоу хаус\", \"Сочи прайд хаус\" и \"Мувмънт фор меридж икуалити\" (\"Движение за равноправие в брака\"), както и четиримата им основатели и председатели, предаде БТА. Между 2006 и 2011 г. те многократно, но без резултат, са искали да бъдат регистрирани. Сред изброените от руските власти причини за оправдаване на отказа са, че насърчаването на правата на ЛГБТ би могло да доведе до \"унищожаване\" на \"моралните ценности на обществото\", до демографски спад и до подбуждане на \"социални или религиозни раздори\", изброява съдът в решението си. Искането за регистрация на една от асоциациите, \"Рейнбоу хаус\", е било отхвърлено, защото формулярът от заявлението не е бил прикрепен по надлежния ред и при попълването му имало печатни грешки. Отказ са получили и \"Мувмънт фор меридж икуалити\" и \"Сочи хаус\", защото в наименованията им са използвани чужди думи. \"Ясно е, че ролята на трите организации жалбоподателки в насърчаването на правата на ЛГБТ общността представлява решаващото основание за отхвърляне на исканията им за регистрация\", пише съдът в решението си, като припомня, че \"различията, мотивирани единствено от съображения за сексуална ориентация, са неприемливи съгласно Европейската конвенция\" за правата на човека. ЕСПЧ преценява, че жалбоподателите са били \"подложени на различно третиране, основано на сексуална ориентация\", с изключение на един от тях - Николай Алексеев. Всички искания на този представител на руската гей общност по делото на практика бяха отхвърлени заради призива му в социалните мрежи за \"изгаряне\" на ЕСПЧ и обидите към няколко съдии след тяхно решение от 2018 г., което не го удовлетвори. По отношение на всички останали жалбоподатели ЕСПЧ констатира, че са извършени нарушения на член 6.1 (достъп до съд), член 11 (свобода на сдружаване) и 14 (забрана на дискриминация) в Европейската конвенция за правата на човека. Съдът осъди Русия да изплати общо 36 000 евро на тримата индивидуални жалбоподатели за нанесени неимуществени щети.", "date": "2019.07.16", "title": "Съдът в Страсбург осъди Русия за отказ да регистрира асоциации на ЛГБТ общността"}
{"url": "https://www.24chasa.bg/novini/article/7560364", "text": "Бивш рейнджър строши врата на колежка за секунди със специална техника на 29 ноември м.г. Мотивът за убийството на Десислава Стоянова от Карловската бригада все още е неясен. След залавяне на извършителя Светослав Каменов разследващите обявиха, че е умъртвил жертвата си заради спор за кола. Десислава му дала фиата си, за да го поправи, но той го предал за скрап. Преди дни обаче Каменов проговори за първи път и лансира друга версия - че Стоянова отправила обиди по адрес на офицерите, които засегнали воинската му чест и го извадили от равновесие С жената се познавал от Карловската бригада. Двамата не са имали интимни отношения, твърдят разследващите. Рейнджърката се записала да учи във военното училище във Велико Търново и понеже срещала трудности при топографията, Каменов ѝ помагал. Вършели си взаимно услуги и когато той обещал да ремонтира фиата ѝ, тя се съгласила. На 30 ноември м.г. Стоянова изчезва мистериозно. Едва ли в Карловската бригада са предполагали, че с нея се е случило най-лошото, когато същия ден сутринта тя не се явила на работа. Първоначално си помислили, че може да е възникнал някакъв проблем и не е успяла да предупреди за отсъствието си. Тъй като не отговаряла на телефона си, нейна колежка отишла да я потърси в апартамента ѝ на ул. “Освобождение”. Жената имала ключ от жилището, но не се наложило да го използва. Вратата била отключена, лампите вътре светели, телевизорът работел. На масата се зареждал мобилният телефон на Десислава. Това обезпокоило началниците ѝ и те сигнализирали във военна полиция. В прокуратурата образували дело срещу нея за отклоняване от служба. На 5 декември м.г. я обявили за общонационално издирване. “Предчувствахме, че нещо е станало с нея. Абсурдно беше да е избягала в чужбина, каквито слухове плъзнаха. Имаше син на 15 г., когото много обичаше”, разказват нейни колеги. След изчезването ѝ полицията започнала да проверява контактите ѝ с най-близкото ѝ обкръжение. 40-годишната рейнджърка била разведена отдавна. Детето отглеждал бившият ѝ съпруг, а тя живеела сама в 13-етажен блок. Заради привлекателната ѝ външност около нея се навъртали много ухажори. Криминалистите установили, че последният разговор от телефона ѝ е бил със Светослав Каменов на 29 ноември. Според разследващите тогава Стоянова е потърсила сметка на Каменов за колата. Той пристигнал пред блока ѝ в Карлово със свой познат. Закарали я до къщата му в Сопот. Десислава е тръгнала доброволно. Следи от борба в жилището ѝ не са открити. В дома на Светослав е избухнал скандал, завършил със смъртта на рейнджърката. “Строшил ѝ е врата със специална бойна техника, като го е усукал наляво и надясно. По лицето ѝ имаше множество наранявания, които свидетелстват за побой. Издъхнала е за секунди”, обясняват разследващите. Каменов пъхнал трупа в раклата на дивана, а на седалката забил две видии. На следващия ден заминал за с. Зверино в Северозападна България. Там живеят майка му, сестра му и бившата му съпруга с двете им деца. Малко преди да бъде задържан, убиецът се свързал със свой роднина в с. Зверино, който работел в МВР. Поискал да се срещнат, но поставил условие да е на четири очи в гориста местност край селото. Казал на служителя, че ако не дойде сам, ще стане страшно Полицаят информирал колегите си и Светослав Каменов бил заловен на уреченото място. При задържането му са участвали много полицаи, тъй като имало опасения, че може да окаже съпротива. Арестът обаче минал безпроблемно. Бившият рейнджър показал на криминалистите къде е скрил тялото на Десислава, което престояло в раклата на дивана цели 8 дни. Заради ниските температури трупът не бил разложен. Каменов бил обучен да оцелява при извънредни ситуации. По думите на негови познати подготовката му била на рамбовец. Участвал е в три задгранични мисии в Ирак и Афганистан. Той е единият от пострадалите ни бойци при атаката на българската база в Кербала. Впоследствие станал обучител на рейнджъри по военнотехническа подготовка. Боравел е отлично с оръжие. Каменов е приел болезнено уволнението си от служба през 2018 г. По неофициална информация бил освободен заради психическа непригодност и заради това, че е осъждан. “През 2010 г. е получил 4 месеца условно заради шофиране в нетрезво състояние. Същото наказание му е наложено година по-късно за отклонение от служба. Осъждан е и за фалшив сигнал за бомба в ДСК в Карлово”, заяви наблюдаващият прокурор Петър Петров след арестуването на Каменов в началото на декември м.г. През 2014 г. в районния съд в Мездра се е водило дело срещу бившия рейнджър за неплащане на издръжка за двете му малолетни деца, с майката на които се развел. Той внесъл сумата и се отървал без наказание. Съседите на Каменов в Сопот още не могат да повярват, че е извършил убийство. Родителите му били кротки и възпитани хора. До пенсионирането си баща му работел във ВМЗ - Сопот, като началник на цех. Комшията Ганчо Дурев, който бил и колега на Каменов-старши, разговарял със Светослав в деня след престъплението. Видял, че печката в дома на 42-годишния мъж пуши, а след това той излязъл навън и си разменили няколко реплики. На Дурев не му направило впечатление бившият рейнджър да е притеснен. Пред него Светослав споделил, че възнамерява да отиде при майка си, но не уточнил защо. В Сопот не знаят от какво се е препитавал, след като го изгонили от армията. Говори се, че започнал да злоупотребява с алкохол, от който ставал агресивен По тази причина се разделил и с приятелката си от София. “Каменов трябва да понесе справедливо наказание за убийството на Десислава”, категорични са нейните колеги от Карловската бригада. Тя бе погребана с военни почести и оркестър. “Отиде си без време млада и красива, трябваше да живее още”, ридаеше майка ѝ до белия ковчег, върху който бяха наредени отличията на дъщеря ѝ. От пловдивската прокуратура съобщиха, че срокът за приключване на досъдебното производство за убийството е 7 август. Очаква се процесът да стартира наесен.", "date": "2019.07.16", "title": "Бивш рейнджър строшил врата на колежка за секунди с бойна хватка"}
{"url": "https://www.24chasa.bg/novini/article/7562090", "text": "Руският космонавт Олег Скрипочка, астронавтите Джесика Миър от САЩ и Хаза ал-Мансури от ОАЕ ще вземат със себе си на борда на Международната космическа станция /МКС/ лични вещи, които ще им напомнят за дома и за близките им, предаде ТАСС. За своите намерения членовете на бъдещия екипаж на МКС разказаха по време на пресконференция в Космическия център \"Джонсън\" в Хюстън, щата Тексас. На тримата беше зададен въпрос какви лични вещи възнамеряват да вземат със себе си на орбиталната станция, предаде БТА. \"Можем да качим само един килограм багаж, заяви Скрипочка. Както правят почти всички, и аз ще взема лични снимки. С течение на времето става все по-приятно да се разглеждат. Възможно е да взема сувенири от децата, лични вещи, карти памет със снимки и видеозаписи.\" Астронавтката от НАСА Миър възнамерявала да занесе на МКС няколко вещи за други членове на екипажа на станцията. \"Няма да кажа какви са, защото това ще бъде изненада за тях!\" Със сигурност щяла да вземе със себе си шведския и израелския флаг, родните страни на нейните родители. Компания ще й прави и плюшената панда, която имала от 5-годишна възраст. \"Ще взема със себе си снимки от членовете на моето семейство, довери астронавтът от Обединените арабски емирства Ал Мансури. Участникът в експедицията съобщи, че в космоса ще го придружи и флагът на ОАЕ както и снимката, на която са изобразени лица от ръководството на страната по време на среща с екипаж от една от мисиите на \"Аполо\". \"Това е една от фотографиите, която винаги ме е вдъхновявала!\", заяви Ал Мансури. Полетът на Скрипочка, Миър и Ал Мансури до МКС е предвиден за края на месец септември.", "date": "2019.07.16", "title": "Екипажът на бъдещата мисия до МКС: Дават ни само килограм багаж, ще носим снимки"}
