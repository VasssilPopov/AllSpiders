{"url": "https://www.24chasa.bg/novini/article/7126897", "text": "Дванадесет от 27-те губернатори, избрани на всеобщите избори в Бразилия, включително губернаторите на трите щата с най-голямо население, яхнаха популистката вълна \"Болсонаро\", заявявайки публично подкрепата си за кандидата на крайната десница на президентските избори, които той спечели, предаде Франс прес, цитирана от БТА. Социаллибералната партия на Жаир Болсонаро за първи път ще има трима губернатори - в южния щат Санта Катарина и в малките амазонски щати Рорайма (на север) и Рондония (на запад). Ефектът \"Болсонаро\" обаче се почувства най-вече в богата югозападна част на Бразилия, където кандидатите на други партии се наложиха, след като обявиха, че подкрепят бившия капитан от армията. Най-забележителният пример за внезапен възход е новият губернатор на Рио де Жанейро - почти никому неизвестният през август Вилсон Витзел, за когото тогава смятаха да гласуват едва 3 процента от участниците в допитванията. През септември обаче всичко се промени, след като той започна открито да подкрепя крайнодесния кандидат-президент, като дори участва в улични предизборни прояви със сина на Жаир - Флавио Болсонаро, избран впоследствие за сенатор. На първия тур на изборите на 7 октомври бившият федерален съдия предизвика огромна изненада, завършвайки първи с 39 процента от гласовете, при положение, че допитванията тогава му отреждаха трета позиция с не повече от 12 на сто подкрепа. В неделя той беше избран с близо 60 процента от гласовете, побеждавайки бившия кмет на Рио Едуардо Паес. Петдесетгодишният Витзел обаче не се ползва с единодушна симпатия сред приближените на новоизбрания президент, който за разлика от сина си отказа да го подкрепи открито. В Сао Пауло, най-богатият и населен бразилски щат, Жоао Дориа също яхна вълната \"Болсонаро\" и спечели 52 процента от гласовете в двубоя си с десноцентриста Марсио Франша. Въпреки недоволството на някои членове на неговата Бразилска социалдемократическата партия (БСДП), вечерта след първия тур той заяви подкрепата си за Болсонаро. Това накара кандидатът на БСДП за президентския пост Хералдо Алкмин, който получи по-малко от 5 процента от вота, да го нарече \"предател\", но се оказа решаващо за спечелването на втория тур. Във втория най-населен щат Минас Жераис Ромеу Зема от \"Партидо Ново\" (дясна формация, учредена през 2015 г. с подкрепата на мнозина шефове на компании) излезе от анонимност и в неделя беше избран триумфално с над 70 процента от гласовете, благодарение на подкрепата си за Болсонаро. Въпреки че нейният представител Фернандо Адад изгуби от Болсонаро, лявата \"Партия на трудещите се\" има най-много губернатори - четирима, всичките в североизточната част на страната, крепост на излежаващия присъда в затвора бивш президент Луиз Инасио Лула да Силва.", "date": "2018.10.29", "title": "12 от новоизбраните губернатори\nв Бразилия яхнаха вълната \"Болсонаро\""}
{"url": "https://www.24chasa.bg/novini/article/7126514", "text": "Самовзривил се резервоар разби пътнически самолет “Боинг-737” със 189 души на индонезийската компания “Лайън еър” в Тихия океан, съобщи Би Би Си. Всички пътници са загинали. Сред тях са 178 възрастни, едно дете, две бебета, двама пилоти и шестчленен екипаж. Машината е изпълнявала вътрешен полет от Джакарта до Пангкал Пинанг на остров Суматра. Министерството на външните работи обяви, че няма данни българи да са били на борда на самолета, няма и сигнали от нашенци за техни близки, които са в региона и с които няма връзка. Машината е излетяла от индонезийската столица Джакарта в 6,20 ч местно време и 13 минути по-късно е паднала в Яванско море. Малко преди това самолетът е получил разрешение да се върне, след като пилотите подали сигнал за проблем 2-3 минути след излитането. На радарите за последно е засечен на височина от 1113 м. Данни от полета показват, че той рязко е паднал в морето. От финансовото министерство на Индонезия обявиха, че 20 служители на ведомството са били на борда. “Резервоарът е бил открит от спасителите разкъсан и вероятно взривен. Предполага се, че е имало пробив и горивото е започнало да изтича”, каза официален представител на Министерството за преодоляване на извънредни ситуации на Индонезия. Той допълни, че на този етап не може със сигурност да се определи кога точно е избухнало горивото. Видео от мястото на катастрофата показва голямо петно върху водата. Продължава изваждането на отломките на самолета, които се намират на дълбочина 30 метра на морското дъно. Машината е била нова и е била в експлоатация само от няколко месеца. Двамата пилоти имат общо 11 000 летателни часа, съобщиха от авиокомпанията. Спасителите откриха части от тела на пътници. Властите продължават издирването, като търсят черните кутии. “Намерихме спасителни жилетки, мобилни телефони и отломки от самолета”, каза говорител на индонезийската агенция за спасяване и издирване. Фюзелажът вероятно е на морското дъно на дълбочина около 35 метра, уточни той. Стотици близки и роднини окупираха летището в Джакарта, за да търсят информация. Тълпата от хора плачеше и се молеше на Бог за помощ. Според Агенцията по метеорология, климат и геофизика по време на катастрофата времето в района е било спокойно и ясно. Той е летял от Денпасар до Джакарта, когато пилотите съобщили за техническа неизправност. Проблемът обаче е бил разрешен в съответствие с процедурите на производителя. Падналият “Боинг-737 Макс 8” се експлоатира едва от 18 месеца и е смятан за най-надеждния самолет в света, съобщи в. “Гардиан”. Той събира до 210 пътници. Въглеродните емисии от него са редуцирани с 20%, шумът в самолета е намален с 40 на сто. През 2012 г. “Лайън еър” е сред първите компании, които сключват сделка с “Боинг” за 201 самолета 737. Споразумението е за 22,4 милиарда долара. В авиокомпанията в момента имат още 10 самолета от същия модел и досега не е имало констатирани проблеми с тях. Затова не се планира те да бъдат спрени от полети заради катастрофата. “Лайън еър” е най-големият нискобюджетен превозвач в Индонезия. Компанията заема едно от последните места в международните класации на авиокомпаниите по безопасност. Тя е основана през 1999 г. от индонезийско-китайските братя Русди и Куснан Кирана и има над 600 полета дневно - както международни, така и между летищата на индонезийския архипелаг, който има над 17 000 острова. Компанията има основно самолети “Боинг 737”. Последният фатален инцидент, свързан с тази авиокомпания, е от 2004 г. Тогава 25 души загинаха при катастрофа със самолет Ди Си 9, който падна при проливен дъжд в Соло в Централна Ява.  Инцидентът в понеделник е сериозен удар върху Индонезия, след като ЕС и САЩ отмениха десетгодишна забрана индонезийски компании да превозват пътници до Стария континент и Щатите. Най-голямата самолетна катастрофа в Индонезия стана през 1997 г., 214 души загинаха при падането на самолет “Еърбъс А300” на авиокомпания “Гаруда” в град Медан, припомня Ройтерс. Задръстване е попречило на индонезиец да се качи на фаталния “Боинг-737”, съобщи в. “Дейли мейл”. Сони Сетиаван, който е служител в министерството на финансите на Индонезия, е трябвало да пътува от Джакарта до Пангкал Пинанг заедно със загиналите си колеги, както правели всяка седмица. “Винаги пътуваме с този самолет и обикновено пристигам на летището в 3 ч, но този път трафикът беше ужасен и закъснях. Семейството ми беше в шок, а майка ми се разплака, когато ѝ казах, че съм в безопасност”, заяви Сони. Той допълни, че се чувства съсипан от случилото се и загубата на колегите си. “Когато разбрах, се разплаках, защото знаех, че приятелите ми са на този полет”, разказва още Сони. След като изпуснал полета си, той успял да се качи на друг и пристигнал невредим на летището в Пангкал Пинанг.", "date": "2018.10.29", "title": "Самовзривил се резервоар разби  самолет със 189  души край  Индонезия (Обзор, видео)"}
{"url": "https://www.24chasa.bg/novini/article/7126780", "text": "С 10% ще бъдат увеличени заплатите на магистратите и съдебните служители, а не със 17%, както заложи Висшият съдебен съвет (ВСС) в проекта за бюджет за 2019 г. Това стана ясно на извънредно заседание на съдебните кадровици вчера, които одобриха предложението на правителството за бюджет на системата за догодина. Парите за третата власт са с 65 млн. лв. по-малко от поисканото. ВСС настоя за 769 млн. лв. за 2019 г., а Министерството на финансите предложи 666 млн. лв. От институцията на Владислав Горанов дори искаха и орязване на парите за дрехи за съдебните служители. Това предизвика вълна от недоволство. В петък главният прокурор Сотир Цацаров се срещна с Горанов и успя да го убеди да не пипа парите за облекло на съдебните служители, както и да увеличи леко бюджета в перото “капиталови разходи”. Вчера представляващият ВСС Боян Магдалинчев, който е и председател на бюджетната комисия, докладва новото предложение на Министерството на финансите. Завишението, което предлага Горанов, е с около 38 млн. лв. т.е. вместо първоначалните 666 млн. лв., бюджетът на съдебната власт вече е 704 317 000 лв. Те ще стигнат и за една заплата бонус за свхръхнатоварените спецсъд и прокуратура в София. За следващата година бюджетът на ВСС е 51 млн. лева, на Върховния касационен съд - 19,8 млн. лв., и 17,5 млн. лв. на Върховния административен съд. Прокуратурата ще има 260 млн. лв., а бюджетът на съдилищата ще е 344,8 млн. лв., на Националния институт на правосъдието (НИП) - 3,5 млн. лв. 7,9 млн. лв. са предвидени за Инспектората към Висшия съдебен съвет. “Капиталовите разходи са завишени с 11 млн. лв. спрямо 2018 г. и са в размер на 26,370 млн. лв., в които са включени 6,5 млн. лв., необходими в областта на електронното управление за дигитализация”, каза Магдалинчев. С 23 гласа “за” ВСС изрази положително становище по проекта за бюджет, предложен от кабинета.", "date": "2018.10.29", "title": "10, а не 17% ръст на заплатите на съдии и прокурори (Обзор)"}
{"url": "https://www.24chasa.bg/novini/article/7126809", "text": "Турският президент Реджеп Тайип Ердоган откри днес в Истанбул ново летище с астрономически размери, което символизира вкуса му към инфраструктурни мега проекти и се очаква, когато бъде завършено изцяло, да стане най-голямото летище в света, съобщава АФП, цитирана от БТА. Надявам се, че летището ще бъде от полза за района и света, заяви Ердоган на пищна церемония по откриването. Той каза, че името на новото летище ще бъде \"Истанбул\". Истанбул не е само най-големият град на нашата страна, това е също и нейната най-голяма марка. По тази причина ние дадохме името Истанбул на това голямо съоръжение, посочи Ердоган. На церемонията присъстваха лидери от страни от Балканите и Централна Азия, както и емрът на Катар Тамим бин Хамад Ал Тани или спорният президент на Судан Омар ал Башир, издирван по обвинение в геноцид от Международния наказателен съд, отбелязва АФП. Днешната церемония за откриването е преди всичко символична и съвпада с 95-та годишнина от основаването на републиката. Летището се очаква да заработи на пълни обороти едва от края на декември, отбелязва АФП. Първият търговски полет от летището до столицата Анкара ще бъде осъществен в сряда. До края на годината от летището ще се обслужват само пет дестинации. В края на декември новото летище ще замести главното международно летище на Истанбул - летище \"Ататюрк\". Като се прибави и летище \"Сабиха Гьокчен\", Истанбул има вече три международни летища, посочва АФП. Новото летище, което ще има първоначален капацитет да обслужва 90 милиона пътници годишно, ще се нареди на този етап сред петте най-големи летища в света. Но неговият оператор \"Истанбул гранд еърпорт\" (Istanbul Grand Airport /IGA/) цели до 2028 г. да достигне капацитет от 200 милиона пътници годишно. Това е почти двойно на трафика на понастоящем най-голямото летище в света - \"Хартсфийлд-Джаксън\" в Атланта. Новото летище е част от големите инфраструктурни проекти, защитавани пламенно от Ердоган, който иска Турция да влезе в групата на 10-те най-развити икономики в света до 2023 г., когато се навършват 100 години от създаването на турската република, отбелязва АФП. Еродган заяви в речта си, че тове е проект, който \"ще остави отпечетък в историята\". Но строежът на летището бе съпътстван от много полемики, най-вече за въздействието върху околната среда и особено за условията на труд на близо 34 000 работници, които работиха на максимални обороти, за да спазят сроковете. През септември турската полиция задържа стотици работници, протестиращи срещу лошите условия на труд при строежа на новото летище в Истанбул. Повечето от задържаните бяха освободени, но около двайсет души бяха поставени под арест. Според турските власти около трийсет работници са починали на строежа от началото на строителните работи през 2015 г. Синдикатите твърдят, че тази цифра е много под реалната.", "date": "2018.10.29", "title": "Ердоган: Истанбул е най-голямата марка на Турция, затова и летището ще се нарича така"}
{"url": "https://www.24chasa.bg/novini/article/7126750", "text": "“Винаги съм смятала, че политическите постове трябва да се поемат с достойнство и да се напускат с достойнство!” С тези исторически думи Ангела Меркел - първата жена канцлер в историята на Германия, първата жена председател на консервативния Християндемократически съюз и първата източногерманка начело на федералната република, обяви, че смята да излезе от политиката. Ангела Меркел няма да се кандидатира за лидер на партията си на конгреса на ХДС в началото на декември. Настоящият ѝ канцлерски мандат ще е и последният ѝ и няма да влиза в битка за нов на изборите през 2021 година. Няма дори да се кандидатира за Бундестага и Това заяви Меркел в понеделник в реч в Берлин, с която пое отговорност за фиаското на ХДС на последните местни избори в Хесен. В провинцията, в която консерваторите управляваха в коалиция със зелените, ХДС успя да вземе само 27% от гласовете, което е нов срив на доверието към тях. С този резултат ХДС падна под психологическата граница от 30%, които въпреки всичко досега успяваше да спечели. При това в една провинция, в която ХДС се справя добре с управлението, икономически тя е в блестящо положение, а бежанската криза е овладяна. Въпреки това избирателите показаха ясно, че са загубили доверие в основните класически партии - не само ХДС е загубил 11 пункта от предните избори досега, но и социалдемократите са наказани със същия спад на доверието - 11% по-малко и само 19,8% от гласовете. Същия резултат има и Зелената партия, която продължава възхода си след второто място и на изборите в Бавария. Четвърти са “Алтернатива за Германия” с 13,1%, с което популистката партия влезе и в хесенския парламент и във федералната република. Още щом стана ясно, че Меркел се отказва от нов мандат като лидер на ХДС, изплуваха и първите имена, които влизат в битка за политическото ѝ наследство. Изненадващо от миналото възкръсна най-сериозният ѝ съперник - Фридрих Мерц. Финансовият сив кардинал на ХДС от времето, когато консерваторите бяха в опозиция, бе спряган години наред за един от възможните наследници на Хелмут Кол, но бе пометен от Меркел. Той ѝ отстъпи поста си на лидер на парламентарната фракция на ХДС през 2009 г. и обяви, че ще направи пауза от политиката, връщайки се обратно към адвокатската си кариера. Оказва се, че наскоро вече дори е водил преговори с евентуални поддръжници в Брюксел, които биха се радвали да го видят начело на ХДС - най-мощната партия в ЕНП. Заявка, че ще се кандидатира за поста на председател на ХДС, направи и спряганата за наследничка на Меркел нейна заместничка в партията Анегрет Крамп-Каренбауер. Бившата премиерка на Заарланд бе извикана в Берлин лично от Меркел, която я подготвяше за партийното лидерство. Каренбауер е известна сред съпартийците си като АКК - съкращението на името ѝ съвпада и със съкращението на марката автомати “Калашников”. Оръжието на Меркел обаче има сериозна конкуренция в лицето на Мерц. Очаквано амбиция да оглави ХДС изяви и здравният министър Йенс Шпан, който е смятан за един от най-острите критици на Меркел, но няма завидната кариера на конкурентите си и е чисто политически кадър. заяви Меркел в речта си и с това изречение обяви битката за постовете ѝ за открита. Ясно е, че който оглави ХДС, ще е и най-вероятният кандидат за канцлер от партията за следващите избори. Освен че обяви постепенното си оттегляне, Меркел си направи и безпрецедентна самокритика. “Работата на правителството е неприемлива и се отрази негативно на всякакви нива. Няма как след провала на изборите в Бавария и Хесен, както и след дългите и мъчителни преговори за съставяне на коалиция след федералните избори миналата година сега просто да преминем към следващата точка от дневния ред. Това беше мъчително лято за ХДС и ХСС. Убедена съм, че трябва да се държим и да останем единни, поне аз това правя. Родена на 9 август 1962 г. във Фьолклинген, Заарланд Баща ѝ е учител, майка ѝ – домакиня, има петима братя и сестри 1990 г. - завършва политически науки и право в Трир и Саарбрюкен 1991-1998 г. - референт в ХДС Заарланд 1990 г. - личен референт на премиера на Заарланд Петер Мюлер Омъжена е от 1984 г. и има 3 деца 2000-2011 г. - на различни министерски постове в правителството в Заарланд 1999-2018 г. - депутат в парламента в Заарланд 2011-2018 г. - премиер на провинция Заарланд и лидер на ХДС - Заарланд От 2018 г. е заместник-председател на ХДС Смятана е за личния избор на Меркел за нейна наследничка. Меркел я извика в Берлин, за да подготви смяната Една от най-лоялните на Меркел политици в партията, имаше важна роля в преговорите за съставяне на голямата коалиция, тъй като има опит. Бе начело именно на голяма коалиция в Заарланд Силно консервативна е, обяви се против еднополовите бракове, макар ХДС да ги подкрепи и те да бяха признати. Предизвика скандал обаче, като сравни хомосексуалните връзки с инцест и полигамия Подкрепи бежанската политика на Меркел, но настоя за по-строг контрол при приемането на бежанци. Предложи “Алтернатива за Германия” да се третира като всяка друга партия, но да се реагира при крайнодесни или пронацистки техни изказвания Роден на 11 ноември 1955 г. в Брилон, Северен Рейн-Вестфалия Завършва право през 1985 година, работи като адвокат 1989-1994 г. - евродепутат 1994-2009 г. - депутат в Бундестага От 1998 до 2000 г. е заместник-председател на парламентарната фракция на ХДС в Бундестага 2000-2002 г. - председател на парламентарната фракция на ХДС в Бундестага 2002-2004 г. - зам.-председател на парламентарната фракция на ХДС в Бундестага 2009 г. - обявява, че ще направи пауза от политиката, и отново се връща към адвокатската си кариера Като депутат е смятан за един от експертите на ХДС по въпросите на финансовата политика. Негово е предложението данъците в Германия да бъдат значително намалени и опростени. “Всеки трябва да може да сметне данъка си на подложката за бира в кръчмата”, казва той Основател е на авторитетния съюз “Инициатива Нова социална пазарна икономика” Председател на “Атлантически мост” - една организация, в която членуват 500 висши политици, банкери и финансисти и чиято цел са добрите икономически отношения със САЩ Автор на концепцията за “водещата култура”, според която всички новодошли в Германия - най-вече мюсюлманите, трябва да приемат германските ценности, култура и традиции за водещи Осем пъти през последните 10 г. списание “Форбс” обявяваше Меркел за най-влиятелната жена в света. Немците я наричат “мути” – мама. 64-годишната Ангела Доротея, родена Каснер, запазва фамилията на първия си мъж Меркел, макар да е омъжена втори път за професора по химия Йоахим Зауер. Тя е първата жена, която ръководи Германия, и е въплъщение на средностатистическия германец. Действа винаги обмислено, не обича скандалите и излишната показност и защитава националните интереси, без да прави разлика между източни и западни германци. Всичко това я прави един от най-популярните и обичани политици през последните 18 години. Противниците я упрекват, че ръководи страната ден за ден без политическа визия. Ангела Меркел е прагматична. Биографът ѝ Герд Лангут я представя като “сфинкс”, който се е научил от годините, прекарани под източногерманска диктатура, да крие мнението си. Родена в Хамбург, Меркел е израснала в ГДР, където баща ѝ бил пастор. Доктор по физика, тя неотдавна призна, че една от малкото ѝ грешки в младостта е препиването с вишнев ликьор, когато била на 18 г., започва политическата си кариера след падането на Берлинската стена. Меркел става заместник-говорител на първото и последно демократично избрано правителство на ГДР. Забелязана е от Хелмут Кол през 1990 г. На това “момиче”, както я нарича той, поверява два министерски поста - на околната среда и на жените. През 2000 г. скандал за нелегално финансиране на ХДС сваля Кол от лидерския пост в партията и мястото му заема Меркел. Оттогава пътят ѝ води само нагоре. През 2005 г. става канцлер за първи път. Миналата година спечели четвърти последователен мандат. Протестантка е, няма деца, но се грижи за синовете на втория си мъж, както и за внуците му. Носи винаги костюм от сако и панталон и има този модел в десетки разцветки. Той се е превърнал в запазената ѝ марка.", "date": "2018.10.29", "title": "Меркел излиза от политиката през 2021 г. (Обзор)"}
{"url": "https://www.24chasa.bg/novini/article/7126815", "text": "В навечерието на 1 ноември – Деня на народните будители, по инициатива на общинското ръководство, в Свищов се проведе кръгла маса на тема „ Образование, бизнес, местна власт“. Специален гост на форума беше министърът на икономиката Емил Караниколов. Кметът на Свищов Генчо Генчев представи възможностите за развитие на икономическия потенциал на община Свищов, а министър Караниколов сподели, каква е визията за икономическо развитие на община Свищов през призмата на Министерството на икономиката, съобщиха от местната администрация. На кръглата маса със свои презентации се представиха представителите на средните свищовски училища, както и СА „Д. А. Ценов“ в лицето на зам.-ректора доц. д-р Николай Нинов. Заместник-ректорът покани министъра на икономиката да посети Стопанска академия по повод празника на българските студенти – 8 декември. На срещата министърът на икономиката каза, че средствата за образование в Бюджет 2019 ще бъдат увеличени, но по-важното е да има добри политики - като визия за развитие, които да излизат от образователните институции и бизнеса, за да вървят ръка за ръка и да се прави най-доброто, като инвестиция в образованието на децата. Той допълни, че Министерство на икономиката стартира кампания насочена към родителите, за стимулиране на дуалното обучение, за да може  образователната система да отговаря на търсенето на инвеститорите. Министър Караниколов подчерта, че основният въпрос, който инвеститорите задават, когато избират терен за своята инвестиция е дали има качествена работна ръка. \"Освен активното въвеждане на дуалното обучение е необходимо да се създадат и центрове за преквалификация, чрез които да се отговаря на търсенето. Работата ни е да подобрим жизнения стандарт на българския народ и в тази посока са нашите усилия.“, каза той. Министър Караниколов сподели отличните си впечатления от кмета на Свищов Генчо Генчев и неговата активност по отношение стъпките за икономическо развитие на общината. Той благодари на общинското ръководство за бързите и адекватни действия, които се предприемат за превръщането на терена на бившите казарми в икономическо-технологичен обществен парк. Министърът подчерта, че съседните европейски държави предлагат отлични условия за инвестиции и конкуренцията е жестока, по тази причина е хубаво, че община Свищов предприема незабавни действия, за да превърне запустелите терени на бившите казарми в модерна зона за инвестиции. Кметът отбеляза, че  до края на ноември в центъра на Свищов ще бъде открит административен офис, в който ще се помещава новоучреденото еднолично акционерно дружество. В него ще се провеждат периодични информационни срещи на представители на Министерството на икономиката, Национална компания \"Индустриални зони“, на Българска банка за развитие, Българска агенция за инвестиции и др. с представители на бизнеса и заинтересовани лица, които ще могат да се запознаят възможностите за инвестиции и разширяване на дейността си чрез различни национални и европейски програми. На проведената по-късно пресконференция стана ясно, че новата зона за развитие ще е подходяща за инвестиции в три направления – производство, логистика и високотехнологичен сектор. Кметът на Свищов подчерта, че усилията са насочени към инвеститори в сферата на производството и услугите с висока добавена стойност. Запитан кога може да се очакват първите резултати, министър Караниколов даде пример с Враца, където 6 месеца след откриването на индустриалния парк се появява първият инвеститор с интереси във високотехнологичния сектор. Министърът на икономиката увери жителите на крайдунавския град, че след привличането на първите 4-5 инвеститора в Свищов, ще се повишат работните заплати. Със своето геостратегическо местоположение и реализирането на зоната за развитие, Свищов ще стане притегателен център за инвестиции и развитие, който ще даде старт за икономически възход на целия регион.", "date": "2018.10.29", "title": "Министърът на икономиката обсъди бъдещата индустриална зона в Свищов"}
{"url": "https://www.24chasa.bg/novini/article/7126847", "text": "Основателят на сайта за разкрития \"Уикилийкс\" Джулиан Асандж обвини днес властите в Еквадор, че се стремят да го лишат от правото на убежище, благодарение на което той вече няколко години живее в еквадорското посолство в Лондон, и да го предадат на САЩ, предаде Ройтерс, цитирана от БТА. Той говори от посолството чрез видеовръзка, като образът се предаваше в съдебна зала в еквадорската столица, където се гледаше дело, заведено от неговите адвокати. Те оспорват извършени неотдавна от властите промени в правилата, въз основа на които Асандж получи убежище през 2012 г. Тогава той поиска убежище в посолството на Еквадор в Лондон, за да избегне екстрадиция в Швеция, където го очаква заповед за арест по обвинения в \"принудителни действия от сексуален характер\" и в изнасилване. Главното опасение на Асандж бе това, че Швеция ще го депортира в САЩ, където австралиецът го грози присъда до 35 г. затвор или дори смърт за публикуване на секретни документи на Държавния департамент.", "date": "2018.10.29", "title": "Асандж: Еквадор иска да прекрати убежището ми и да ме предаде на САЩ"}
{"url": "https://www.24chasa.bg/novini/article/7126854", "text": "Европейският комисар за регионалната политика Корина Крецу заяви днес на конференция в Букурещ, че е успяла да убеди колегите си от Европейската комисия да се върнат към Берлинския метод при изготвянето на новата многогодишна финансова рамка, който се основава на формулата 80 процента от брутния вътрешен продукт на глава от населението. По тази формула успяхме да договорим трите най-бедни страни - България, Румъния и Гърция, да получат допълнително 10 процента, заяви Корина Крецу, цитирана от агенция Аджерпрес, съобщи БТА. \"В нашето предложение, на Европейската комисия, Румъния ще ползва бюджет, който ще бъде с осем процента по-голям от настоящия за периода 2014-2020 г. Надявам се, че преговорите, които ще се водят между Съвета на ЕС и Европейския парламент ще запазят тези вече очертани принципи\", заяви еврокомисарят Корина Крецу, която е румънка. На конференцията тя се обърна към делегирания министър по европейските въпроси Виктор Негреску със следните думи: \"Уверена съм, че Вие ще се борите в Съвета, за да запазите тези цифри за нашите страни\". Румъния ще поеме председателството на Съвета на ЕС от 1 януари 2019 г. В този период ще се водят преговори за следващата многогодишна финансова рамка на ЕС за периода 2021-2027 г. Европейският комисар за регионалното развитие Корина Крецу подчерта днес в Букурещ необходимостта от постигане на споразумение по многогодишната финансова рамка преди изборите за Европейски парламент през май следващата година.", "date": "2018.10.29", "title": "Крецу: Договорих повече пари за България, Румъния и Гърция в следващата финансова рамка"}
{"url": "https://www.24chasa.bg/novini/article/7126746", "text": "Камарата на строителите в България (КСБ) връчи отличията на най-добрите компании в сектора за 2017 г. Това стана на традиционния бал по повод Деня на строителя – 26 октомври. Домакини на церемонията бяха регионалният министър Петя Аврамова и председателят на УС на КСБ Илиян Терзиев. В строителните оскари участват 4345 компании. В първата група попадат 3370 фирми, изпълняващи строежи от високото строителство (жилищно, обществено-обслужващо, промишлено). Във втората са 254 компании, работещи по транспортната инфраструктура. В третата са 449, ангажирани в сферата на енергийната инфраструктура, а в четвъртата - 272, специализирани в благоустройствената инфраструктура, хидротехническото строителство и опазването на околната среда. Победителите са избрани от тричленна комисия. Сред критериите за оценка с най-голяма тежест са приходите от продажби, след това е броят на персонала и дълготрайните активи. В раздела големи компании първата награда е за “Планекс”. На второ и трето място са ИСА 2000 и ВДХ. При средните компании първа е “Техноимпортекспорт”, след нея са “Техноекспортстрой” и “Жп строй”. В раздела за малки компании подреждането е “Бул строй инвест”, “Медилон” и “Еврострой инженеринг”. При строежите от транспортната инфраструктура сред големите компании на първо място е класирана “Хидрострой”, следвана от “ГБС - Инфраструктурно строителство” и “Пътинженерингстрой”. При средните фирми първенец е “Перламет”, следват ЕИВ и “Тони Тодоров”. При малките класацията оглавява “Път Строй Инвест”, след това са “Мони” и “Джамбо 33”. При големите компании, занимаващи се със строежи от енергийната инфраструктура, на първо място е “Старт инженеринг”, следват “Хидроенергийна компания” и ЕМУ. При средните подредбата е “Т и Д инженеринг”, “Елемон” и “Енергоимпорт”. “Ню систем” е на първо място при малките фирми, следват “Електроконсултстрой” и “Рефран”. В групата на строежи от благоустройствената инфраструктура, хидротехническото строителство и опазването на околната среда при големите първенец е “Райкомерс конструкшън”, на второ и трето място съответно са “Пайп систем” и “Каро трейдинг”. При средните класацията е “Мико - Д”, “Хидроремонт” и “Солак М.С.”. “Статус” е с първа награда при малките компании, след това са “Коцев и Цветанов” и “Екотон комерс”.", "date": "2018.10.29", "title": "12 компании получиха строителни оскари за 2017 г."}
{"url": "https://www.24chasa.bg/novini/article/7126724", "text": "Външните министри на Турция, Азербайджан и Грузия - Мевлют Чавушоглу, Елмар Мамедяров и Давид Залкалиани, обсъдиха днес на среща в Истанбул въпроси от сферата на енергетиката, културата, туризма и икономиката, като подчертаха важността на сътрудничеството между трите страни, предаде Анадолската агенция. На съвместна пресконференция след срещата Чавушоглу изтъкна, че Турция подкрепя териториалната цялост на Грузия и Азербайджан и твърдо подчертава това на всеки форум. Чавушоглу припомни откриването тази година на Трансанадолския газопровод ТАНАП и посочи също, че влизането в действие на железопътната линия Баку-Тбилиси- Карс е допринесло значително за подобряване на търговските и лични връзки в региона. Чавушоглу каза, че на днешната среща тримата министри са обсъдили как да подобрят сътрудничеството в сферата на транспорта и енергетиката, като добави, че Туркменистан, който има роля в проектите, може да бъде присъединен към тристранния механизъм. Турският външен министър изтъкна, че Турция подкрепя интеграция на Грузия в евроатлантическите организации, и добави, че Анкара предоставя максимална подкрепа за членство на Грузия в НАТО, предаде БТА. Залкалиани изтъкна, че важни проекти са осъществени с участието на трите страни. На нашата среща ние обсъдихме тези проекти и взехме важни решения за осъществяване на още конкретни проекти, каза той. Мамедяров припомни, че на тристранната министерска среща в Баку миналата година е бил подписан План за действие за сътрудничество в различни сектори за 2017-2019 г. и добави, че сътрудничеството в областта на енергетика, транспорт и транзитни коридори е довело до бързо прилагане на целите, заложени в този план. Той благодари на Турция за подкрепата й за Азербайджан на международната сцена.", "date": "2018.10.29", "title": "Външните министри на Азербайджан, Турция и Грузия - на тристранна среща в Истанбул"}
{"url": "https://www.24chasa.bg/novini/article/7124687", "text": "Шокът и вълната недоволство, които се надигнаха в Русе след убийството на тв водещата Виктория Маринова, върнаха в Търново пресния спомен за сходно хладнокръвно убийство на млада жена преди 3 г. 23-годишната студентка Вероника Здравкова стана случайна жертва на циганин рецидивист, докато се прибира от работа по неосветена и пуста пътека между жп гарата и Южния пътен възел. 40-годишният Илиян Здравков-Зико Забелязал я да тръгва през релсите към моста над р. Янтра, докато чакал влака за Горна Оряховица. Там се криел в краварник при брат си, защото бил издирван, за да лежи в затвора след влязла в сила присъда за друго престъпление. Килията бил напуснал само месец по-рано, но се оказал неоткриваем за МВР. Търсили го на известните им адреси, но нищо, обясняваха след престъплението. “Случилото се в Русе е идентично с убийството на Вероника, по схема е едно и също”, казва бащата на погубената студентка Трайчо Трайков. Идентична бе и обществената реакция - протести, бдения и шествия, подписки за най-тежко наказание, дори за връщане на смъртната присъда. Фаталният последен ден на февруари 2015 г. за Вероника преминава в очакване. Тя е на работа в голям мебелен магазин, но на следващия ден ще пътува за родния Никопол. Баща ѝ Трайчо има рожден ден. Фамилията ще се събере, всички очакват момичето. Тя е подготвила подарък за баща си. Не успява да му го даде. Вечерта изключително необичайно телефонът на Вероника не отговаря. Родителите Трайчо и Надя знаят, че по време на работа личните разговори са недопустими, затова започват да звънят на дъщеря си след 19 ч. Връзка с нея обаче няма. След безброй безрезултатни набирания още в 2 ч през нощта двамата поемат за Велико Търново. Сигурни са, че нещо се е случило, момичето им никога не е изчезвало така. Започва мъчително издирване, разговори с приятели и колеги на дъщеря им, сигнал в полицията. Допуска различни версии - отвличане, канал за бели робини, похищение от търговци на плът. Накрая вече очаква най-лошото, но иска поне да му върнат тялото, да си я прибере. Близките започват собствено издирване в реката и шубраците наоколо, включват се полицаи с кучета. Водолази с лодки и колове обследват близо 3-километровия участък по течението на Янтра от моста до пречиствателната станция. Тялото на момичето открива случаен рибар на 3 март. Закачило се в коренища на паднало дърво на около 15 метра над моста, нагоре по течението. По главата и лицето има следи от удари, панталоните са свалени наполовина. Веднага тръгва мълва, че най-вероятно е жертва на сексуален маниак, което по-късно се опровергава. Липсват дамската чанта, телефоните и вещите на Вероника, което води криминалистите към версията за убийство с цел грабеж. Само 3 дни след това те стигат до извършителя. Засичат го на камерата на банкомат на гарата в Горна Оряховица, където Местните полицаи го разпознават. Година по-рано той е пребил и опитал да обере друго момиче в района на гарата в Горна Оряховица. Девойката от Русе пристигнала, за да се види с приятел от интернет. Тъй като не е местна, не успяла да се ориентира. В местността Бабенец попаднала на Зико. Той предложил да ѝ помогне. Обаче я подмамил в безлюдна местност, бил я и задигнал от нея таблет, телефон и други вещи на обща стойност 1301 лв. Момичето се опитало да измъкне дамската си чанта от нападателя, тогава той я цапардосал отдясно по главата с дебела тояга. Жертвата му паднала на земята, а той я подминал. Така успяла да избяга и се обадила в полицията от близка бензиностанция. По-късно за наглия грабеж циганинът получи 4 години. Дебютирал с грабеж, придружен с убийство в Беленск,о още като непълнолетен. Периодично влизал и излизал от килията - основно за кражби в условия на опасен рецидив. На фаталния 28 февруари 2015 г. Зико отива на жп гарата в Търново, където в 19,32 ч по разписание трябва да тръгне пътническата композиция за Горна Оряховица. Докато се шляе по перона, вижда Вероника, която дитръгнала от мебелния магазин на 200 м от гарата около 18,50 ч. Щом я забелязва да пресича линиите и да се отправя в тъмното, на Зико му хрумва да я обере. На около 15 метра след моста я напада в гръб и я удря с все сила по главата с брадвичката, която носи. Продължава да После съдебните медици ще преброят общо 7 удара, а смъртоносният - вляво над слепоочието на девойката. “Тя не ме усети. Изненадах я! Не успя да се съпротивлява”, признава при разпитите престъпникът. След убийството завлича тялото в реката, прибира оръжието, дамската чанта на Вероника и мобилния ѝ телефон и успява да се метне в мотрисата към Горна Оряховица. Влакът пристига по разписание в 19,37 ч, а в 19,42 той вече опитва да използва дебитната карта на жертвата си на банкомата в гаровата сграда. При ареста му в кравефермата край Горна Оряховица откриват трофеи от Вероника - парфюм, синджирче и пръстен. Оръжието на престъплението и дамската чанта на жертвата така и не са намерени. Казва, че ги е изхвърлил в р. Янтра от моста край с. Първомайци. Бруталният циганин прави пълни самопризнания и иска да съдейства на разследването. По-късно ДНК експертиза установява, че кръвта по дрехите му е от Вероника. Делото в окръжния съд срещу Илиян Здравков започва и приключва за един ден - на 15 септември 2015 г. За пореден път в богатата си практика в съдебните зали Зико се кае и иска съкратен процес. Това му гарантира редукция на наказанието с 1/3. Така получава Пред Апелативния съд обаче иска: “Моля да бъде изменена присъдата ми, не чак много, защото я заслужавам, но поне част от нея. Съжалявам за стореното, не съм искал така да стане”. Присъдата му е потвърдена на всички инстанции и той вече я излежава в Ловешкия затвор. “Той сега е защитен от закона, ще си лежи там, няма значение колко години. Ще дойде някаква амнистия и ще си излезе да прави същото”, казва Трайчо Трайков.“Освен това тежи на обществото. Вместо да си храня детето, аз храня него и неговите поколения”, продължава почерненият баща и не се отказва да търси справедливост чрез промени в закона.", "date": "2018.10.29", "title": "Убиецът на Вероника я удари 7 пъти с брадва, а после: Намалете ми присъдата, не исках така да стане"}
{"url": "https://www.24chasa.bg/novini/article/7126729", "text": "Очакваното ново увеличение на размера на гарантираната минимална работна заплата в Румъния стана тема за дискусии през последните дни, след като премиерът Виорика Дънчила, министърът на труда Лия Олгуца Василеску и министърът на финансите Еуджен Теодорович обсъдиха миналата седмица с представители на синдикатите и на работодателите проекторешение на правителството за увеличаване на гарантираната минимална брутна заплата на 2 080 леи месечно (873 лв.). От 1 януари 2018 г. гарантираната минимална работна заплата в Румъния е 1900 леи (797 лв.), предаде БТА. Според прессъобщение на правителството гарантираната минимална брутна заплата ще бъде диференцирана в зависимост от нивото на образование и трудовия стаж, съобщава информационният сайт Зиаре. Министърът на финансите Еуджен Теодорович подчерта, че минимална заплата от 2080 леи (873 лв.) се предвижда за лица, които имат средно образование и по-малко от 15 години трудов стаж, а за работещите с висше образование и над 15 години трудов стаж минималната работна заплата следва да бъде 2350 леи (986 лв.). В предаване на телевизия Антена 3 снощи финансовият министър отхвърли спекулациите, че увеличението на минималната работна заплата ще влезе в сила на 1 ноември т.г. \"Няма да бъде от 1 ноември\", заяви министърът на финансите. \"Най-късно 1 януари 2019 г. и на равнище правителство ще видим дали може да се вземе решение преди 1 януари 2019 г.\", допълни Еуджен Теодорович и посочи, че се търси \"оптималната дата за това решение\". Министърът на финансите увери също така, че от началото на следващата година ще бъде приложено предвиденото от закона за заплащането увеличение на заплатите в бюджетната сфера с 25 процента, съобщава още информационният сайт Зиаре. Темата за увеличенията на заплати в Румъния предизвика дискусии през последните дни, след като сенаторът от опозиционната Национално-либерална партия Флорин Киту разпространи във Фейсбук документ, изпратен на Европейската комисия, който предвижда мерки за икономии от 2019 г., като замразяване на заплатите. Министърът на финансите Еуджен Теодорович заяви за телевизия Диджи 24, че става дума за \"работен документ\" и \"възможен вариант\". Снощи пред телевизия Антена 3 финансовият министър посочи, че Европейската комисия \"няма никакъв проблем\", ако бъдат предложени \"други мерки, които да компенсират въздействието от някаква мярка\". \"Те (Европейската комисия - бел. ред.) искат да се впишеш в определени макропоказатели, които си поел като задължение - дефицитът да бъде някъде 2,53 процента, ако не се лъжа, а държавният дълг да бъде под 60 процента\", каза министърът и увери, че няма да има замразяване на заплатите през 2019 г.", "date": "2018.10.29", "title": "Румънският министър на финансите: Няма да има замразяване на заплати през 2019 г."}
{"url": "https://www.24chasa.bg/novini/article/7126744", "text": "Не мисля, че е новина, че в Държавната агенция за българите в чужбина цари малък организационен хаос и не се упражнява такъв контрол, който да съответства на важността на дейността на структурата. Това коментира в студиото на „Лице в лице” по   бившият председател на ДАБЧ Ива Йорданова, след като днес агенцията беше ударена при спецакция и част от ръководството й се оказа в ареста. Тя припомни, че още преди 4 г. публично е обявила, че над 19 000 удостоверения за български произход са издадени неправомерно, като данните са дошли от проверка на инспектората на Министерски съвет. „Проблемите са наистина фрапантни”, подчерта Йорданова, като обаче посочи, че на първо място има сериозни пропуски в закона, по който ДАБЧ действа. „В агенцията има трима експерти и председател, които се занимават с удостоверенията, няма ясни критерии, по които тези удостоверения се издават. Удостоверението се издава на база на личната преценка на председателя на агенцията”, обясни тя. По думите й нужният набор от документи включва акт за раждане, копие от документ за самоличност, заявление за българско самосъзнание и документ за българин в рода, издаден от държавен орган, православната църква или регистрирана в агенцията организация на българи в друга държава. Йорданова подчерта, че трябва да има по-ясно разписани критерии. Тя допълни, че в процеса на получаване на гражданство ангажимент имат и правосъдното министерство и ДАНС, но ДАБЧ е ключовата първа стъпка и поради тази причина е с голяма важност за националната и европейска сигурност. „Тя е единственото държавно звено, което е натоварено с комуникирането с българите в чужбина. Агенцията няма дори функциониращ профил в социалните мрежи”, отбеляза Йорданова, която напусна поста си на и.д. директор на ДАБЧ след скандал. Българи в чужбина се обявиха срещу назначаването й, като видяха връзка между него и факта, че тя е жената до тогавашния министър Божидар Лукарски.", "date": "2018.10.29", "title": "Бивш шеф на агенцията за българите в чужбина: Там цари малък организационен хаос"}
{"url": "https://www.24chasa.bg/novini/article/7126753", "text": "Иранското министерство на здравеопазването съобщи, че 84 души са починали, а близо 1000 са се натровили в последния месец и половина, след като пили контрабанден алкохол, предаде Франс прес. Консумацията на контрабанден алкохол е много разпространена в Иран, въпреки въведените след Ислямската революция от 1979 г. наказания - бой с камшик, глоби и дори затвор, предаде БТА. Говорителят на здравното министерство Ирадж Харирчи каза, че 959 души са постъпили на лечение с алкохолно отравяне и отбеляза, че това е \"вълна от много необичайни случаи\". Той каза, че 84 души са починали, 305 са били оперирани заради бъбречни проблеми, а 27 души са имали проблеми с очите. Според Харирчи основната причина за отравянията е отровният метанол, използван във фалшивия алкохол вместо етанола, който се използва при производството на алкохолни напитки. Министерският говорител каза, че са извършени няколко ареста и предупреди, че дори алкохолът в запечатани чуждестранни бутилки може да е фалшив. Повечето от случаите на отравяне са в северната провинции Алборз и в южната Хормозган. В края на септември в страната също имаше множество случаи на отравяне с фалшив контрабанден алкохол. Починалите тогава бяха 22-ма. В Иран право да произвеждат или купуват алкохолни напитки имат само членовете на признатите от държавата религиозни малцинства, но човек може лесно да се снабди с контрабанден алкохол от незаконни търговци.", "date": "2018.10.29", "title": "84-ма починаха в Иран, пили контрабанден алкохол"}
{"url": "https://www.24chasa.bg/novini/article/7126766", "text": "Млада жена е убита в столичния кв. \"Надежда\", казаха от МВР за \"24 часа\". Съсед в блока чул изстрелите и се обадил в полицията. Криминалистите открили трупа на жената с изстрел в главата. Предполагаемият извършител е съпругът на жената. Между тях е имало скандали няколко месеца. В жилището на жертвата е живяло и детето им. След престъплението то не е открито в жилището. Предполага се, че мъжът е застрелял изгората си след поредния скандал, взел е детето и е отпрашил в неизвестна посока. Заподозреният е обявен за издирване.", "date": "2018.10.29", "title": "Убиха млада жена в столичния квартал \"Надежда\", издирват съпруга и детето й (Снимки)"}
{"url": "https://www.24chasa.bg/novini/article/7126782", "text": "\"Смятам, че прокуратурата трябва да бъде поздравена. Тя поде една решителна битка за законност в страната от това разграбване на редица олигарси\". Това каза бившият главен прокурор Никола Филчев по повод разследването срещу Николай и Евгения Баневи в предаването \"Още от деня\" по  \"За да действат контролните органи на изпълнителната власт, трябва да има политическа воля. В този ред на мисли правителството в лицето на Бойко Борисов и прокуратурата в лицето на Сотир Цацаров трябва да бъдат поздравени. В крайна сметка те наложиха законност в държавата. А щом има справедливост, младите няма да бягат\", допълни той. ,,По време на прехода бе извършена приватизация на държавното имущество и то стана частно. Но тази приватизация беше извършена по един престъпен начин. По този начин обществото се раздели на две части – на работещи и на капиталисти'', каза още Филчев. По думите му, основен виновник за това и за последвалата липса на обвинения около приватизацията носи тогавашният премиер Иван Костов. \"На всички банкери, виновни за раздаването на необезпечени кредити, бяха повдигнати обвинения, но по времето на Симеон Сакскобурготски беше отменена разпоредбата на НК за раздаването на такива кредити, заяви Филчев. По този начин прокуратурата е била бламирана\", допълни той. \"Всички дела за раздаване на необезпечени кредити бяха внесени в съда. И в този момент Народното събрание отмени разпоредбата в НК. Обвиненията увиснаха във въздуха - няма законово основание\", обясни Филчев. След това обвиненията са били променени на престъпления по служба, но се е появил спорният момент, че за такива престъпления може да се обвиняват хора в публичната, а не в търговската сфера, към която принадлежали банките, допълни Филчев.", "date": "2018.10.29", "title": "Филчев: Борисов и Цацаров наложиха законност в държавата"}
{"url": "https://www.24chasa.bg/novini/article/7126632", "text": "Румънският премиер Виорика Дънчила заяви днес в парламента, че ще направи промени в правителството и че до края на деня ще приключи с оценка на работата на министрите в кабинета, предаде информационният сайт Зиаре. \"Промени ще има. В понеделник приключвам оценката\", заяви днес Дънчила. Заместник-председателят на управляващата Социалдемократическа партия (СДП) Мариан Опришан каза, че министрите, които не са представили публично предприетите от тях добри мерки, \"няма какво да търсят в правителството\". По адрес на вицепремиера Паул Стънеску, Мариан Опришан каза, че Стънеску е \"достоен\", но няма никакви комуникационни умения, предаде БТА. Вицепремиерът и министър на регионалното развитие Паул Стънеску бе един от тримата влиятелни лидери на СДП, които през септември поискаха оставката на Ливиу Драгня от преседателския пост в партията и от поста председател на Камарата на депутатите. Той, кметът на Букурещ Габриела Фиря и бившият министър на отбраната Адриан Цуцуяну разпространиха публично писмо, в което призоваха Драгня да се оттегли, обвинявайки го в авторитарно поведение и нанасяне на вреди на имиджа на СДП. На заседание на 21 септември обаче 55 членове на Националния изпълнителен комитет на СДП гласуваха в подкрепа на Драгня, а само 8 против. Според румънски медии първите сменени министри ще бъдат от \"лагера на пучистите\", а тяхното място ще бъде заето от верни хора на Ливиу Драгня. Разпространяват се и слухове, че министърът на правосъдието Тудорел Тоадер, който бе излъчен от квотата на коалиционния партньор Алианс на либералите и демократите (АЛДЕ), няма да запази министерския си пост.", "date": "2018.10.29", "title": "Румънският премиер Виорика Дънчила подготвя промени в своето правителство"}
{"url": "https://www.24chasa.bg/novini/article/7126657", "text": "Венеция се готвеше днес за най-голямото наводнение от 1979 г. насам, докато в почти цяла Италия има червен код заради обилните валежи, предадоха ДПА и АП. Очакваше се приливната вълна в лагуната да достигне към 15 ч. местно време 160 см височина. Според местните власти това би означавало, че 77 на сто от площта на историческия център на града да се озове под вода, предаде БТА. Към обяд водата се бе надигнала до 149 см над морското равнище и 70 на сто от крайбрежните квартали бяха наводнени. Според градската статистика това ниво е най-високото от ноември 2012 г. Туристите бяха евакуирани от прочутия площад \"Сан Марко\", а трафикът на водните таксита из града бе преустановен временно. В действие остана само транспортът до по-отдалечените острови. Венеция, която е построена на няколко острова, се справя с високата вода чрез издигането на платформи, за да могат хората да ходят. Частните лица и търговците обикновено укрепват входните врати на сградите, за да не прониква вода в приземните етажи. На 22 декември 1979 г. Венеция бе ударена от вълна от 166 см над нулевата отправна точка при Пунта дела Салуте при южния вход на Канале гранде и площада \"Сан Марко\". Но най-мащабният потоп, залял града е бил през 1966 г. - със 194 сантиметрова вълна. Кметът на Венеция Луиджи Бруняро каза, че по дъното на лагуната са издигнати множество прегради, които да предотвратяват наводненията. Осъществяването на проекта се проточи дълго и бе белязано от преразходи и корупционни скандали, отбелязаха агенциите. Службите за гражданска защита са в непрестанна готовност в много части на Италия, където има проливни дъждове и силни ветрове. В южната област Калабрия един човек изчезна безследно, след като вчера лодката му се удари в пристан. Железопътният и автомобилният трафик през прохода Бренер към Австрия е временно спрян вчера и днес. Участъци от шосето Милано-Болоня са под вода. Превантивно са затворени училищата в много области, сред които северните Лигурия и Венето, както и в части от Абруцо и столицата Рим. АП посочи, че проблемът с наводненията се утежнява поради занемарената поддръжка на речните корита в Италия.", "date": "2018.10.29", "title": "Червен код за обилни валежи в Италия, площад във Венеция се наводни (Снимки)"}
{"url": "https://www.24chasa.bg/novini/article/7126672", "text": "Огромен пожар гори край Дупница, магистрала \"Струма\" е силно задимена. Огънят тръгна от сухи треви край пътя, мина през ниска растителност и навлезе в овощните градини, предаде  Пожарът е източно от магистралата между 58 и 59 км. на площ от около 1000 кв. м. Въпреки че сигналът е подаден в 16.45 ч. от преминаващ, пожарът все още не се гаси. Горят овощни градини, сухи треви, храсти. Гори цялото пространство от разклона за Дупница в посока София и тунел Бинека. Районът Бинека е силно задимен. Към 17 часа в пожарната служба в Дупница е получен сигнал за задимяване в местността Петров баир в землището на града, съобщават от полицията. Към мястото са изпратени три пожарни автомобила. Към момента продължава доизгасяването на огъня, възникнал в сухи треви и храсти и запустели земеделски земи. Няма пострадали и няма риск за близки населени места.", "date": "2018.10.29", "title": "Огромен пожар гори край Дупница, магистрала \"Струма\" е силно задимена"}
{"url": "https://www.24chasa.bg/novini/article/7126669", "text": "\"В момента ние изпълняваме едни от най-мащабните проекти, които са много трудни. Това бяха едни от най-дълго обсъжданите проекти, защото още през 2013 година беше проведен конкурс за избор на проектанти на всички четири зони. Започнахме изключително трудни проекти, които създават много проблеми на гражданите. Подменени бяха водопроводни мрежи, хората го разбират, но е шумно и прашно с тези изкопни работи. Даваме си сметка за това, но няма как да подобрим средата в столицата\". Това каза кметът на София Йорданка Фандъкова в предаването \"Още от деня\" по  \"Друг е въпросът, че наши опоненти от БСП и някои десни партии използваха ситуацията, появиха се много лъжи. Последната, че запълваме дупката в градинката \"Кристал\". Проектантите искаха там да се построи езеро, но ние не се съгласихме\", заяви тя. \"Моята работа е да организирам така процеса, че да се работи непрекъснато, да се контролира абсолютно сериозно всяка дейност на изпълнителите, за да може в края на краищата тази изключително представителна част на нашия град да придобие един вид, който заслужава. Това, за което гарантирам, е да не се плати нито един лев за лошо свършена работа.\", каза още тя. Прокуратурата и Дирекция \"Вътрешен одит\" правят спешна проверка на ремонта. Кметът заяви, че иска да е сигурна, че всичко е наред. Ако има нарушения или по-тежки престъпления, трябва да се носи отговорност и никой няма да бъде пощаден, категорична беше тя. Фандъкова обясни, че компанията \"GP Group\" се е оттеглила от спечеления вече голям търг за цялостната рекострукция на трамвайната линия по \"Цар Борис III\". Кметът е прекратил конкурса. Той ще бъде обявен отново като преди това Фандъкова е поискала проектът да бъде прегледан, тъй като проектантът на релсите е същият, който е бил на \"Граф Игнатиев\". Проектът за реконструкция на пространството около \"Св. Неделя\" също е спрян. Заедно с главния архитект е взето решение да бъде обявен международен конкурс. Фандъкова подчерта, че няма да има никаква толерантност към горенето на кабели, гуми, което е сред причините за замърсяването на въздуха в София. \"Правим специален екип, който работи на терен в кварталите, където това се случва най-често. Ще предложа това нарушение да се инкриминира, да бъде обявено за престъпление. Ако се наложат глоби, те обикновено не се плащат, не правим нищо\", заяви кметът на София. \"Много бих искала да вземем къщата на Яворов, за да гарантираме развитието на този музей. Работим, за да купим къщата\", добави Фандъкова.", "date": "2018.10.29", "title": "Фандъкова ще поиска от парламента да се криминализира горенето на гуми (Обновена)"}
{"url": "https://www.24chasa.bg/novini/article/7126680", "text": "Мъжът, обвинен за касапницата в синагога в американския град Питсбърг, беше изписан от болница и предаден на властите, за да се яви пред съда по обвинения, че е убил 11 човека и е ранил 6, предаде Асошиейтед прес. Робърт Грегъри Бауърс, който беше ранен в престрелка с полицията, беше изписан от болницата \"Алегейни\", заяви говорителка на здравното заведение, цитирана от БТА. Федерални прокурори възнамеряват да искат смъртно наказание за 46-годишния мъж, който според властите изразил омраза по време на нападението, а по-късно казал на полицията, че \"просто иска да убива евреи\" и че \"всички тези евреи трябва да умрат\". Атаката през уикенда засили напрежението в САЩ преди изборите следващата седмица. Тя беше извършена ден след арестуването на мъж от Флорида, обвинен, че е изпратил бомби на критици на американския президент Доналд Тръмп. Касапницата в Питсбърг, смятана за най-смъртоносното нападение срещу евреи в историята на САЩ, доведе до усилия за набиране на средства. Кампания, наречена \"Мюсюлмани се обединяват за синагогата в Питсбърг\", е събрала над 90 000 долара за оцелелите и семействата на жертвите, а кампания, водена от студент във Вашингтон, е събрала почти 545 000 долара.", "date": "2018.10.29", "title": "Изписаха от болницата заподозрения за нападението срещу синагога в Питсбърг"}
{"url": "https://www.24chasa.bg/novini/article/7126163", "text": "Девет души бяха ранени при експлозия в центъра на Тунис днес, съобщи туниското министерство на вътрешните работи, цитирано от Франс прес. Жена камикадзе се е самовзривила на централния булевард \"Хабиб Бургиба\", близо до полицейски автомобили, в столицата на Тунис. Осем от ранените са полицаи. Нападателката е била на около 30 години, предаде БТА. Тунис, който е силно зависим от туризма, повиши мерките си за сигурност, след като серия от нападения срещу туристи почти срина сектора преди три години. През 2015 г. 21 души бяха убити в заложническа криза в националния музей \"Бардо\", а мъж застреля 38 души на плаж край град Сус. Оттогава не е имало нападения от такъв мащаб, но икономическите проблеми продължават и властите се притесняват от укриващите се в съседна Либия екстремисти.", "date": "2018.10.29", "title": "Жена се e взривила в Тунис, 9 са ранени - 8 от тях полицаи (Обновена)"}
{"url": "https://www.24chasa.bg/novini/article/7126619", "text": "Форумът за компютърни изкуства Computer Space („Компютърно пространство“) се провежда 30 години и е най-голямото събитие за компютърни изкуства в Югоизточна Европа. Форумът се организира от Студентското общество за компютърно изкуство /СОКИ/ в партньорство с редица организации и институции. От 25-ти до 27-ми oктомври, в Центъра за култура и дебат „Червената къща“ и Централния военен клуб се състоя фестивалната част на международния форум за компютърни изкуства „Компютърно пространство“, computerspace.org, където имаше серия от изложби на компютърна графика, анимация, интерактивни изкуства, електронна музика, семинари, демонстрации и връчване на наградите от конкурсната част. Посетителите имаха удоволствието да видят множество презентации, изнесени от експерти в областта на дигиталното изкуство на световно ниво. Форумът е некомерсиално събитие показващо световните тенденции в областта на компютърните изкуства, с образователна насоченост към студенти, ученици, експерти и артисти. Основни акценти в тазгодишния фестивал са теми като „Предизвикателствата на 3D визуализацията“, „Стари и нови медии“, „2D илюстрация и анимация“, „Гугъл гараж“, „Био изкуство“, „Разработване на дигитални арт проекти“, „Визуални ефекти“ и представяне на някои от проектите и авторите на конкурса Computer Space. По повод 30-тото юбилейно издание на „Компютърно пространство“ се организира ретроспективна изложба на \"Кравая\" в градинката пред НДК. В нея са представени някои от наградените проекти от последните 5 години, както и информация за историята на самото събитие. Посетителите на 30-тото издание на „Компютърно пространство” имаха шанса да разгледат множество изложби и да се включат в ежегодните семинари провеждани в Центъра за култура и дебат „Червената къща”. В изложбеното пространство беше показан проекта Foxy days-компютърни графики на Кристина Стоянова, в който в рамките на 101 дни тя е изработвала по една илюстрация на лисица с различен контекст, определян от нейните почитатели. В изложбата бяха показани 30 от тези 101 илюстрации. Изложени бяха 3D визуализации от студио REDVERTEX, като изображенията бяха с впечатляваща фотореалистичност. Интерактивните инсталации на Лора Шопова от Националната художествена галерия и учениците от ТУЕС към ТУ-София Александър Петров, Петър Герасимов и Теодор Станишев не само забавляваха посетителите, но и показваха синтеза техника-наука-изкуство. Заедно с тях, Валентин Милев демонстрира разнообразни смарт играчки. Показани бяха и т.нар. paper tablets, иновативни графични таблети на WACOM, както и системи за виртуална реалност. Някои от съвременните смарт играчки съдържат самообучаващи се алгоритми и демонстрират завидна способност за интеракция с хората. И тази година семинарите предизвикаха голям интерес сред посетителите. Впечатляващи бяха презентациите за 3D визуализацията от Димитър Рашков, Кубрат Томов и Никай Рангелов от REDVERTEX. Млади, но доказали се илюстратори като Йоана Викторова, Борислава Караджова и Николай Иванов разказаха за нови проекти, свързани с 2D илюстрация и анимация. Посетителите имаха шанса не само да слушат презентаторите, а и да разговарят с тях и обсъждат казуси. Интерес предизвика уъркшопа за естетиката на фотографията , в който Ивайло Стоянов и Кеворк Ванлян запознаха публиката с част от историята на фотографията и показаха примери на някои съвременни фотографи и техните бележити творби. Семинарът на Google Garage, воден от Илияна Бачева и Иван Апостолов беше изключително полезен за всички, които искат да създадат добро онлайн присъствие за своят бизнес или изкуство. На следващият ден Валентин Велинов от БАН запозна зрителите с технологиите, които помагат на учените да правят виртуални дисекции на различни растителни структури и как био-образите могат да изглеждат като дигитални картини. Росен Петков, Боряна Савова и Иван-Асен Оведенски от Студентското общество за компютърно изкуство /СОКИ/, заедно със своите партньори от Националната професионална гимназия по полиграфия и фотография представиха новостите в т.нар. мобилна (нискобюджетна) дигитализация на книги и проекта Mobile Digitizing по програма Erasmus+. Разработката на интерактивни инсталации бе представена от директора на програма „Дигитални изкуства” към НХА Венелин Шурелов. Разработката на мобилни устройства и софтуер за тях бе коментирана от Виктор Кетипов, преподавател в ТУЕС. Марин Петков и колеги от MP-Studio представиха новостите в областта на 3D мапинга. Специалните визуални ефекти във филмите бяха атрактивно показани от Ангел Иванов от WorldWide FX. Известни международни експерти и артисти като Саша Гедет, Мете Болд и Седрик Фермонт от Германия, Маня Чирич от Сърбия, Йонас Бодингбауер и Тобиас Мико от Австрия, Никос Ставрополус от Гърция, Сенай Угурлу от Турция представиха състоянието на компютърните изкуства в България. Третият ден на фестивалната част бе посветена на церемонията по връчване на наградите на победителите от конкурсната част на „Компютърно пространство”. Победителите бяха избрани от експертно жури от представители на академичния, артистичния и корпоративния сектор, като за наградите се състезаваха над 100 проекта от над 15 страни. Наградите се връчиха от политици и експерти в голямата зала на Централния военен клуб. В началото на церемонията председателят на организационния комитет Росен Петков представи историята на форума „Компютърно пространство” от 1989 г. до наши дни, показвайки кадри от списания „Млад конструктор”, „Графика с компютър” , в. „Младеж” от периода 1988 г. - 1994 г., където Росен Петков е популяризирал компютърните изкуства и Форума. Бяха обявени победителите в 8-те категории- компютърна графика, компютърна анимация, уеб-дизайн (с 4 под-категории), мобилни арт приложения и електронна музика. Награди връчиха д-р Тодор Чобанов, Заместник-кмет на Столична община, Биляна Генова, директор на дирекция „Култура” на Столична община, Дончо Барбалов, Заместник-кмет на Столична община, Наталия Митева, програмен директор „Образование” във Фондация „Америка за България”, Михаела Иванова от Постоянната комисия по образование, култура, наука и културно многообразие към Общинския съвет, директора на Национален студентски дом Христиан Даскалов, Росен Петков, председател на организационния комитет и на СОКИ, Георги Шарков, съветник по киберсигурност към Министерство на отбраната и Владимир Джамбазов- композитор и член на журито. В категория „Компютърна графика” наградата взе Cover art/editorial ‘fishhead’- Georgios Dimitriou, Гърция, в категория „Компютърна анимация”- Branded dreams – the future of advertising- Thom Snels, Великобритания. Наградата за електронна музика получи Night study 3- Felipe Otondo, Канада. В категория „Уеб-дизайн- изкуство, култура и хоби” бе отличен сайта „Пловдив- европейска столица на културата”, в „уеб дизайн- информация и медии”- Icarus_thegame- Tobias Micko, в „уеб дизайн- общество и институции”- ННЕК ЮНЕСКО и специална награда за Националното представителство на студентските съвети, в „уеб-дизайн-технологии и пазар”- Orsay- Georgi Vasilev, в „мобилни арт приложения”- Die entscheidung – “the decision”- Jonas Bodingbauer. Раздадени бяха и наградите на публиката, както и други специални награди, които могат да се видят на сайта на събитието. Всеки може да разгледа до 05.11.2018 ретроспективната изложба „30 години „Компютърно пространство” ”, която се намира до „Кравая”, в парка на НДК. Форумът в част от Календара на културните събития на Столична община. Образователните семинари се организират с подкрепата на фондация „Америка за България”.", "date": "2018.10.29", "title": "30-то юбилейно издание на международния форум за компютърни изкуства „Компютърно пространство“ 2018"}
{"url": "https://www.24chasa.bg/novini/article/7126699", "text": "Бившият премиер на Република Македония Никола Груевски ще иска от Наказателния съд да бъде отложено изпълнението на присъдата му от две години затвор поради задълженията му на депутат и по лични причини, съобщават македонските медии. Според неофициална информация адвокатите се позовават на факта, че като депутат Груевски в този период има задължения в Собранието, свързани с процедурата за промените в конституцията. Личните причини са свързани с доктората, защитен от бившия премиер през юли тази година. Защитата свързва двете причини с една от осемте точки, по които законът позволява отлагане. Съдията има срок от три дни да реши ще приеме ли основанията на Груевски. Ако не ги приеме, защитата има право да обжалва решението. Защитата има резервен вариант за отлагане на наказанието - пред Върховния съд.", "date": "2018.10.29", "title": "Груевски ще иска от съда да бъде отложено изпълнението на присъдата му"}
{"url": "https://www.24chasa.bg/novini/article/7126697", "text": "Телевизия Си Ен Ен обяви днес, че адресиран до нея подозрителен пакет е прехванат в Атланта, предаде Ройтерс. Пакетът, адресиран до Си Ен Ен, е прехванат в пощенска станция в Атланта, заяви в Туитър президентът на телевизията Джеф Зукър. Той каза, че няма непосредствена опасност и че от сряда всички пощенски пратки до Си Ен Ен се проверяват във външни обекти. Редакцията на телевизията в Ню Йорк беше евакуирана в сряда заради подозрителен пакет, предаде БТА. Мъжът, обвинен в изпращане на бомби до Си Ен Ен и някои от водещите критици на американския президент Доналд Тръмп в САЩ, се изправя днес за първи път пред федерален съдия в Маями. Сизар Сейък беше арестуван в петък по подозрение, че е изпратил по пощата най-малко 14 бомби до Си Ен Ен, видни демократи и други известни личности, станали чести мишени за гнева и презрението на Тръмп, включително бившия американски президент Барак Обама.", "date": "2018.10.29", "title": "Си Ен Ен съобщи за нов подозрителен пакет, изпратен до тях"}
{"url": "https://www.24chasa.bg/novini/article/7126704", "text": "Пентагонът може да изпрати още няколко хиляди войници на границата с Мексико, към който напредва керван от мигранти от Централна Америка, бягащи от насилие и мизерия в страните си, каза днес висш американски представител, цитиран от Франс прес. Източникът потвърди информация във в. \"Уолстрийт джърнъл\", според която на югозападната американска граница може да бъдат пратени 5000 войници - доста повече от 800-те, за които бе съобщено миналата седмица, предаде БТА. Висшият служител обаче уточни, че за момента се извършва подготовка и на този етап не е взето решение за числеността на бъдещия контингент.", "date": "2018.10.29", "title": "Пентагонът може да изпрати още няколко хиляди войници на границата с Мексико"}
{"url": "https://www.24chasa.bg/novini/article/7126714", "text": "Македонският премиер Зоран Заев и правителствен екип ще разгледат предложените поправки в конституцията от депутатите от новата Независима парламентарна група от ВМРО-ДПМНЕ и коалицията \"За по-добра Македония\", предаде агенция МИА, цитирана от БТА. Заев се срещна днес с депутатите от новата парламентарна група. На срещата присъстваха и министрите на външните работи Никола Димитров и на правосъдието Рената Дескоска. Заев каза, че до петък ще има още една среща с осемте депутати, които подкрепиха промените в конституцията, и че продължават консултациите по предложените поправки от другите депутати от мнозинството, както и от партиите Беса и Алианс за албанците. На срещата станало дума и за формиране на координационен орган за помирение, в който ще участват трима членове на новата парламентарна група и координаторите на другите парламентарни групи.", "date": "2018.10.29", "title": "Заев се срещна с депутатите от новата група в македонския парламент"}
{"url": "https://www.24chasa.bg/novini/article/7126805", "text": "Данъчните промени за автомобилите са крайно недостатъчни, за да решат проблемите с чистотата на въздуха. Това показват анализите на Асоциация „Активни потребители”. Според асоциацията и с увеличението на данъците за по-старите автомобили, които са масови в страната, за тях отново ще се плаща значително по-малък налог, отколкото за едно сравнително ново возило, което отговаря на по-високи екологични стандарти, предаде  . В същото време у нас няма предвидени субсидии за гражданите и фирмите, които купуват електромобили. А по данни на асоциацията в различни страни в Западна Европа покупката на електрически коли се подпомага с различни суми, за да има повече „чисти возила” на пътя. Венцислав Гоцков, който си избира стар автомобил, казва, че ако има субсидия от поне 20% за електромобил, ще обмисли покупката му. „Ако имах повече пари, бих купил и аз по-нецапаща, по-нова, свързано е със средствата”, категоричен е той. От „Активни потребители” пък освен липсата на субсидия за по-чистите коли виждат и друга несправедливост. Няма облекчения за автомобилите с газ. „50% редукция на данъка на газовите автомобили, защото те рално замърсяват най-малко”, настоява Богомил Николов от асоциацията. Вносителите на нови коли не виждат смисъл колите със стандарт „Евро 4” да ползват данъчни облекчения. „Това, което се стимулира с новото данъчно законодателство, са автомобили на 20 години, а автомобилите на 20 години замърсяват 30 пъти повече, отколкото новите автомобили”, коментира Храбрин Иванчев от Асоциацията на автомобилните производители. Красимир Георгиев има малка фирма и за лекотоварния си автомобил досега е плащал 8 лева данък, а с промените ще дава много повече. Той призна, че се чувства леко излъган предвид, че обещанията са били за 4-годишния мандат да няма сериозно увеличение на данъците. От Столичната община пък обясниха, че само в София има над 74 хиляди лекотоварни автомобила, като част от тях всъщност са скъпи джипове, които досега са плащали малък данък, но вече ще плащат много повече. При реалните товарни автомобили увеличението ще е по-символично. „Защото реално това са автомобили с не толкова голяма мощност на двигателите и при тях разликата във финансово изражение няма да е толкова голяма, че да затрудни техния бизнес”, обясни зам.-кметът на София Дончо Барбалов. Предстои данъчните промени да бъдат одобрени от парламента.", "date": "2018.10.29", "title": "Експерти: Данъчните промени за колите няма да решат проблема с мръсния въздух"}
{"url": "https://www.24chasa.bg/novini/article/7126610", "text": "Индиец прояде за пръв път, след като му беше направена операция и бе извадена зъбната му протеза, която той глътнал преди три години, съобщава в. \"Дейли мейл\", цитиран от БТА.  Вследствие на инцидента четиридесет и шест годишният Дипак Нанди получил сериозно нараняване на хранопровода и изгубил възможността да преглъща. През цялото време мъжът се хранел през тръбичка, а от устата му неконтролирано изтичала слюнка. През 2015 година Дипак се върнал вкъщи и заявил, че чувства дразнене в гърлото. Оплаквал се от силни болки и не можел да се храни. При това той отказвал да разкрие какво му се е случило. По-късно си признал, че неволно глътнал две зъбни протези от долната му челюст. Дипак бил откаран в болница и лекарите установили, че пациентът е развил фистула. Налагала се реконструктивна операция, като в същото време хранопроводът на индиеца бил силно повреден. Храната направо изтичала от него и Дипак не можел нито да се храни нормално, нито да говори. Поради тази причина той бил принуден да затвори дюкяна си и да води почти затворнически живот. Но благодарение на лекарските намеси, г-н Нанди се върнал към предишния си начин на живот, пише вестникът.", "date": "2018.10.29", "title": "Индиец прояде за пръв път, след като преди 3 години си глътна ченето"}
{"url": "https://www.24chasa.bg/novini/article/7126617", "text": "В лабораторна среда 2-годишният спрингер шпаньол Фрея се суети край поставени на щандове стъкленици и подушва всяка от тях, за да открие признаци на заболяване, предаде Ройтерс. Стъклениците съдържат парченца от чорапи, един от които е на дете, заразено с малариен паразит. Когато идентифицира миризмата от паразита, Фрея сяда до въпросната стъкленица, за да получи възнаграждение, предаде БТА. \"Кучетата могат да откриват различия в чорапите, носени от заразени с паразита деца и от техни връстници, които не са засегнати от малария\", заяви Клеър Гест, съоснователка на благотворителната организация \"Медицински кучета детектори\". Основаната през 2008 г. организация се надява, че благодарения на извършваните от нея тестове кучета ще се присъединят към усилията за изкореняване на една от най-смъртоносните болести в света. \"Някои миризми са с отговор \"Да\", а други - с отговор \"Не\" - заяви Гест. - Когато кучетата изучат тези правила, пристъпваме към болестите, които искаме те да открият. Играта е следната - открий миризмата и ще получиш възнаграждение.\" През 2016 г. от малария са се заразили 216 милиона души в света, като болестта е предизвикала 445 000 смъртни случая, с около 16 000 смъртни случая повече в сравнение с предишната година.", "date": "2018.10.29", "title": "Кучета са обучавани да подушват малария"}
{"url": "https://www.24chasa.bg/novini/article/7126547", "text": "Швейцарска корабна компания съобщи, че 12 души от екипажа на неин товарен кораб, отвлечени от пирати край бреговете на Нигерия преди повече от пет седмици, са били освободени, предаде Асошиейтед прес, цитирана от БТА.  Същевременно полските власти потвърдиха информация за ново отвличане край Нигерия - на 11 души от екипажа на кораб, плаващ под либерийски флаг, осем от които са поляци. Швейцарската компания \"Масоел Шипинг\" уточни, че седем филипинци, словенец, украинец, румънец, хърватин и босненец, похитени през септември, са били освободени в събота в Порт Харкорт, Нигерия, и се намират в Швейцария, преди да отпътуват за страните си. Базираната в Женева кампания каза, че не може да огласи подробности за освобождаването, тъй като така би окуражила други престъпни актове като този. От \"Масоел\" поясниха, че корабът бил нападнат от пирати на 22 септември, докато превозвал жито от Лагос за Порт Харкорт. Нападателите изглежда използвали дълги стълби и срязали бодливата тел на палубата, за да стигнат до мостика. Седем души от екипажа не били пленени. Блейк Синклер, говорител на компанията, каза, че освободените заложници се чувстват толкова добре, колкото може да се очаква предвид обстоятелствата. Полският външен министър Яцек Чапутович потвърди, че 11 души от екипажа на контейнеровоза \"Померания Скай\", в това число осем полски граждани, са били отвлечени от пирати край Нигерия. \"Нашето консулство в Хамбург е в контакт с корабособственика, а консулството ни в Абуджа - в контакт с местните власти. Това е всичко, което мога да кажа\", заяви пред журналисти Чапутович, цитиран от Франс прес. Според полските медии другите отвлечени от \"Померания Скай\" са двама филипинци и украинец.", "date": "2018.10.29", "title": "Пирати освободиха 12 души, отвлечени от швейцарски товарен кораб край Нигерия"}
{"url": "https://www.24chasa.bg/novini/article/7126532", "text": "Днес беше открито новото, трето летище на мегаполиса Истанбул. Лично президентът Реджеп Тайип Ердоган обяви, че то ще се казва \"Летище Истанбул\". Тържественото откриване съвпада с националния празник на Република Турция. Датата 29 октомври е паметна - на този ден преди 95 години Ататюрк обявява в Анкара създаването от останките на рухналата Османска империя на нова, парламентарна турска република, обърната към ценностите на Запада.  Контролната кула на летището е във формата на лале - символ на Истанбул от векове. Архитектурата на терминала е специално проектирана, за да успее да покрие ежедневния трафик.  След това тържествата ще продължат с прием в двореца Долмабахче в Истанбул. По този начин за пръв път в 95-годишната история на Република Турция националният празник ще бъде отпразнуван извън Анкара, както повеляваше досегашната традиция.", "date": "2018.10.29", "title": "Вижте новото \"Летище Истанбул\" (Видео, снимки)"}
{"url": "https://www.24chasa.bg/novini/article/7126331", "text": "Американският президент Доналд Тръмп отново обвини медиите за \"големия гняв\" на обществото в Съединените щати във връзка с нападението срещу синагога на Питсбърг, предаде Франс прес. \"Има голям гняв в нашата страна, който отчасти е причинен от погрешния и понякога измамен начин, по който медиите представят новините\", написа в Туитър Тръмп. Според президента на САЩ медиите, които разпространяват фалшиви новини, са истинският враг на американския народ и те трябва да започнат да представят новините такива, каквито са, предава БТА. Това ще допринесе много за намаляване на гнева и възмущението, като по този начин двете страни на политическото противоборство ще успеят да постигнат мир и хармония, отбеляза Тръмп. Американският президент заяви, че ще посети лично Питсбърг, за да изкаже съболезнованията си на близките на убитите.", "date": "2018.10.29", "title": "Тръмп отново обвини медиите за \"големия гняв\" на обществото в САЩ"}
{"url": "https://www.24chasa.bg/novini/article/7126376", "text": "Замърсяването на въздуха, както на открито, така и на закрито, годишно причинява смъртта на около 600 000 деца, ненавършили 15 години, от остри дихателни инфекции, сигнализира Световната здравна организация (СЗО), цитирана от Франс прес. Замърсяването на въздуха е новият \"тютюн\", подчертава генералният директор на СЗО Тедрос Аданом Гебрейесус на сайта на СЗО, която днес и утре организира в Женева първа световна конференция за \"замърсяването на въздуха и здравето\" По този повод организацията публикува доклад, в който се казва, че всеки ден около 93 процента от децата по света на възраст под 15 години дишат толкова мръсен въздух, че това застрашава здравето и развитието им, предава БТА. Според СЗО около 91 на сто жителите на нашата планета дишат замърсен въздух, което годишно отнема живота на около 7 млн. души. През 2016 г. замърсяването на въздуха на закрито и на открито е причинило смъртта на 543 00 деца под 5 години и на 52 000 деца на възраст между 5 и 15 години в резултат на дихателни инфекции, се казва в доклада.", "date": "2018.10.29", "title": "Световната здравна организация: Мръсният въздух убива около 600 000 деца годишно"}
{"url": "https://www.24chasa.bg/novini/article/7126382", "text": "Основателен се оказал сигналът за миризма на нафтопродукти в Източна промишлена зона на Русе от края на миналата седмица, съобщиха от РИОСВ. Това показала извънредната проверка на екоекспертизите с представител на дружеството „ВиК“ ООД - Русе, експлоатиращо градската канализационна мрежа. Сигналът бил подаден в инспекцията на 26 октомври т.г., от служители на фирма за производство на дамско облекло, намираща се на площадката на „Изома-Русе“ ЕООД. Поради съмнения за изхвърляне на непречистени отпадъчни води в градската канализационна мрежа са били отворени и проверени всички ревизионни шахти от площадковите канализации, собственост на „Изома-Русе“ ЕООД и на „Лублрика“ ООД. Специфична миризма на нефтопродукти била усетена единствено в последната ревизионна шахта от площадковата канализация на „Изома – Русе“ ЕООД, преди включването на отпадъчните води в градската канализационна мрежа. Същата миризма била усетена в сградата на шивашкото предприятие. На „ВиК“ оператора са дадени предписания да установи потоците води, които постъпват във въпросната шахта и да представи информация за сключените договори за заустване на отпадъчните води на дружества, извършващи дейност в района.", "date": "2018.10.29", "title": "Фирма замърсява с нефтопродукти в Русе"}
{"url": "https://www.24chasa.bg/novini/article/7126394", "text": "Омбудсманът Мая Манолова внесе в Народното събрание остро становище по Законопроекта за бюджета на Националната здравноосигурителна каса (НЗОК) за 2019 г., съобщиха от пресцентъра на държавния защитник. Тя подчертава, че проектът на Закона за бюджета повтаря структурата на бюджетите от последното десетилетие, като превес отново имат разходите за болнична помощ и за лекарства, въпреки че и самият министър на здравеопазването нееднократно е обръщал внимание, че тази диспропорция трябва да се коригира и да се подкрепи извънболничната медицинска помощ. „В приеманите бюджети през последните три години продължава порочната практика да се лимитира всяка една дейност на лекарите, което както нееднократно бе посочвано и в Становище на Националния омбудсман, и от повечето експерти, се отразява крайно негативно на пациентите, защото затруднява достъпа им, ограничава правото им на избор къде да се лекуват и в дългосрочен план води до понижаване на качеството на медицинската помощ, поради влошената конкурентна среда“, пише в становището си Манолова. Тя обръща внимание, че Законът за бюджета на НЗОК превръща Министерският съвет и Народното събрание в помощни органи на новата Агенция по медицински надзор по отношение на лицензирането на нови болници или на нови отделения в съществуващи такива. Омбудсманът недоумява как министрите са подкрепили проект, който ги задължава да дават съгласие или да отказват за разкриване, например, на отделение по урология, ортопедия или очни болести във всяка една болница на страната. Според нея с проекта се въвеждат сериозни структурни промени – закриват се сега действащи органи и се създават нови, като например, при Агенцията по медицински надзор това води до смесването на функции в един орган, който остава извън всякаква форма на граждански контрол. Това създава предпоставки за злоупотреба с права. Манолова определя като изключително обезпокоителни промените, с които при лечението на пациентите се въвежда принцип за предписване на лекарствени продукти на база терапевтичен курс, съобразено с неговата разходна ефективност. Омбудсманът е категорична, че така се ограничава правото на гражданите на индивидуално лечение, съответстващо на състоянието им и преценката на лекуващите лекари. Мая Манолова подчертава, че с внесения проектозакон се правят важни изменения в редица закони, които в огромната си част нямат пряка връзка с бюджета на НЗОК за 2019 година и не са свързани с изпълнението му. „В тази връзка като национален омбудсман съм силно обезпокоена от опита чрез бюджетен закон, в противоречие с действащата нормативна уредба, чрез преходните и заключителни разпоредби на Закона за бюджета на Националната здравноосигурителна каса за 2019 г. да бъдат променени няколко основни за здравеопазването закони, имащи пряко отношение към живота и здравето на българските граждани“, уточнява общественият защитник. Освен това Законът за нормативните актове предвижда при изготвяне на нов нормативен акт провеждане на обществени консултации с гражданите и юридическите лица, най-малко 30 дни преди внасянето му. Такива обществени консултации не са извършени. „Като национален омбудсман не мога да приема гражданите да бъдат лишени от възможност да изразят мнение и направят предложения по толкова важни за всеки въпроси“, посочва Манолова. Омбудсманът отбелязва още, че приемането на пакет закони по този начин, нарушава основни Конституционни норми. В подкрепа на такъв извод са мотивите в Решение № 17 от 3 октомври 1995 г. по конституционно дело № 13 от 1995 г. на Конституционния съд. В тях се сочи, че „Ежегодните бюджетни закони са закони във формален смисъл, само защото под наименованието „закон” те са гласувани от Народното събрание. В основното, същинското си съдържание, те не съдържат правни норми. В разходната си част те съдържат разпоредби, с които се овластяват държавните органи да извършат необходимите им разходи на държавни парични средства до определен размер. Текстовете на ежегодните бюджетни закони са актове, с които се управляват средствата от общодържавния паричен фонд. Те са управленски (административни) актове, които, без да променят своята основна юридическа характеристика, се издават в присъщата на актовете на Народното събрание форма (закон) и по предвидената за законодателния орган процедура.“ В заключение омбудсманът предлага на Народното събрание да обсъди предложения законопроект в частта му относно бюджета на НЗОК за 2019 г. и да разгледа всички останали предложения за промени в други закони отделно, съобразно предвидения в Конституцията и законите ред за това, след извършване на предварителните оценки и обществено обсъждане. „Искам да Ви уверя, че в защита на тези граждански права няма да се поколебая да използвам всички предвидени в Конституцията правомощия на Омбудсмана“, категорична е Мая Манолова.", "date": "2018.10.29", "title": "Омбудсманът внесе остро становище срещу проектобюджета на Здравната каса"}
{"url": "https://www.24chasa.bg/novini/article/7126403", "text": "Президентите на Русия и САЩ, Владимир Путин и Доналд Тръмп, ще си сверят часовниците на 11 ноември в Париж по множество проблеми, включително по Договора за ликвидиране на ракетите със среден и малък обсег в Европа (ДЛРСМОЕ), съобщи днес говорителят на Кремъл Дмитрий Песков, цитиран от ТАСС. Срещата ще се състои в кулоарите на отбелязването на 100-годишнината от края на Първата световна война съгласно договореност, постигната при гостуването тук (в Москва) на (съветника на президента на САЩ по въпросите на националната сигурност Джон) Болтън\", каза Песков пред журналисти. По думите му \"основната цел е да се сверят часовниците\", предаде БТА. \"Пред президентите на Русия и САЩ традиционно стоят много въпроси, по които трябва да се обменят мнения, все още има много въпроси, засягащи стабилността, още повече в контекста на изказаното намерение на САЩ да излязат от ДЛРСМОЕ\", отбеляза Песков. Според него \"всичко това, безусловно, ще бъде в дневния ред (на срещата в Париж)\". Говорителят на Путин добави, че президентите, \"разбира се, ще обсъдят двустранните руско-американски отношения\". \"Това сверяване на часовниците всъщност е основната цел на подобни срещи\", посочи Песков. Говорителят на Путин освен това изрази съжаление за закриването на списание \"Ню таймс\". \"Ако списанието го няма, разбира се, това по-скоро е лошо, отколкото добре. Може само да съжаляваме\", каза Песков. В същото време говорителят на Кремъл подчерта, че \"от друга страна си има закони\". \"Съдейки по това, което се знае, списанието е получавало пари от чужбина и не е декларирало това в съответствие с нашето законодателство\", поясни гледната си точка Песков и добави: \"Затова глобата в размер точно на тази сума, която изданието е получавало, е това решение, което е било взето от Роскомнадзор (Федералната служба за надзор в сферата на съобщенията, информационните технологии и масовите комуникации). В случая всичко е в строго съответствие със законодателството\". По-рано руски съд постанови \"Ню таймс\" да заплати глоба от 22,5 млн. рубли. Адвокатът на списанието и на главния редактор Вадим Прохоров отбеляза, че сумата на глобата е съпоставима с годишния бюджет на изданието за миналата година. По думите му \"Ню таймс\" ще подаде апелативна и касационна жалба по даденото решение, а също жалба до Европейския съд за правата на човека. Печатната версия на списание \"Ню таймс\" престана да излиза през 2017 г. поради недостиг на средства. Към онзи момент тиражът беше 50 хиляди броя. Сега изданието съществува само в електронна версия.", "date": "2018.10.29", "title": "Песков: Путин и Тръмп ще си сверят часовниците по общите проблеми в Париж"}
{"url": "https://www.24chasa.bg/novini/article/7124466", "text": "100 хил. българи от Молдова, Украйна и Западните покрайнини да се заселят в запустелите села у нас, за да се преодолее недостигът на работна ръка. Това предвижда планът за връщането на нашенците, който в петък бе представен от президента на КНСБ Пламен Димитров на работодателите и правителството по време на Националния съвет за тристранно сътрудничество, научи “24 часа”. Идеята е държавата да купи на ниски цени запустели къщи и да им направи лек ремонт. Те трябва Къщите обаче трябва да са разположени в населени места, които отстоят на не повече от 50 км до голям град. Така бизнесът ще може да ги превози до работното им място. Транспорт до работа за живеещите на такова разстояние се предвижда и в момента по финансираните от Агенцията по заетостта програми за борба с безработицата. Жилищата ще се предоставят за конкретен период от време, в който сънародникът ни да работи в страната, и след това ще му бъде дарено. Така, от една страна, ще се преодолее недостигът на работна ръка, а от друга, ще се помогне и на борбата с демографската криза. В момента на пазара на труда са нужни около 150 хил. души, като до пет години вече ще трябват половин милион души, показват сметките на бизнеса. Обезлюдените села или такива с едноцифрен брой жители у нас пък са над 570, показват данни на Националния статистически институт към края на 2016 г. Най-много те са в Габровска и Великотърновка област. Преди българите от историческите диаспори като в Украйна, Молдова или Западните покрайнини да изберат да се завърнат у нас, те ще трябва да имат осигурено работно място, възможност за придобиване на българско гражданство, перспективи и програми за обучение на децата им в български средни и висши училища, предвижда синдикалният план. “Тази програма ще бъде подкрепена от държавата, но реализирана основно от бизнеса и местните власти, които имат пряк интерес да бъдат населени техните региони”, обясниха експерти. Първата задача по осъществяването на плана е за работодателските организации. Бизнесът ще трябва да направи собствено проучване за нуждите от работна ръка по места. Това проучване ще се нанесе върху специална карта, която трябва да показва дългосрочните нужди от работна ръка. Така ще се знае, че фирмите във Видин имат нужда от 100 заварчици, докато в Бургас трябват 300 камериерки, дадоха пример експерти пред репортер на “24 часа”. Общините също ще имат доста работа за реализирането на плана за завръщане на българите от Украйна, Молдова и Западните покрайнини. Местните власти ще имат шест месеца, за да направят пазарен анализ и Кметовете са натоварени и да направят оценка колко ще струват къщите и свободните терени на тяхната територия, които да бъдат включени в плана. Те ще трябва да дадат и препоръка как държавата да закупи изоставените имоти. Различни асоциации на наши изселници в тези държави пък ще правят подбор и ще промотират програмата, така че да се привлекат повече хора. В петък президентът на КНСБ обясни, че планът може да върне поне 50 хил. българи през следващите 5 години. Той пресметна, че това ще струва между 300 и 400 млн. лв. на държавата. В близките 5 години на индустрията ще ѝ трябват половин милион работници и специалисти. Това заяви председателят на Асоциацията на индустриалния капитал в България Васил Велев. Той смята, че за 10 г. БВП може да се удвои, тъй като България в момента е на 12-о място в ЕС по ръст за полугодието. Спирачката е липсата на работници и специалисти. Техният недостиг води вече и до отлив на инвестиции. Велев дава пример с Монтана, където до 3 години 50% от работниците в машиностроенето ще достигнат пенсионна възраст. И това не е изолирано явление. Гръбнакът на икономиката са хората от 50 г. и нагоре. Същото е и с учителите, лекарите. Няма бранш, който да се похвали с комфорт от наличие на квалифицирани хора, смята той. Фирмите, които произвеждат части за автомобилостроенето, казвали, че биха могли да поемат 45 000 души, а IT секторът - 20 000. И това са браншове, които дават висока добавена стойност, казва Велев. През тази година са внесени 2 пъти повече работници, отколкото през миналата - 8000 души. Но това са предимно сезонни работници по морето. Работодателите подкрепят програмата за трайно заселване на етнически българи от Украйна и Молдова в България, но настояват за действия, а не тя да остане в сферата на идеите. Бизнесът държи и на реформите в администрацията, при които може да се освободи работна ръка. Първата програма за изкуствено привличане на заселници, за да съживят изостанали региони на страната, е от 1982 г., когато на власт е Тодор Живков. Нарича се “Република на младостта” и е насочена към съживяване на Странджа и Сакар с привличането на комсомолци, които да се заселят там. Правителството отпуска по 2500 лв. на човек, който реши да се премести в района, или по 5000 лв. на семейство, като единственото ограничение е да живеят и работят в региона поне 10 години. Като идеята е била в района да бъдат привлечени поне 4000 млади заселници. Допълнително се облагородяват почти всички населени места, създават се нови заводи, дори в с. Граматиково и Ахтопол са разкрити поделения на института по роботика на БАН. Първоначално програмата има огромен успех, като само в Малко Търново населението от 7159 души за няколко години стига 8723. Програмата обаче създава и напрежение сред кореняците, за които привилегии няма. И финално регионът продължава да се обезлюдява. Опит за приемане на програма за привличане на българи от чужбина имаше и при правителството на Иван Костов, но дори не стигна до реализация.", "date": "2018.10.29", "title": "Връщат 100 000 българи от Украйна и Молдова с безплатни селски къщи и работа"}
{"url": "https://www.24chasa.bg/novini/article/7126425", "text": "Туристическите посещения на чужденци в България за периода януари-септември тази година са 7 903 692. 5,5 процента е ръстът, който се отбелязва спрямо същия период на миналата година, сочат последните данни на Националния статистически институт /НСИ/. Това съобщиха от пресцентъра на Министерството на туризма. За месеците от юни до септември общият брой туристически посещения на чужденци у нас възлиза на 5 467 298, което е увеличение от 3,1 на сто в сравнение с летния сезон на миналата година. Само през септември 984 199 чуждестранни туристи са избрали дестинация България, като отчетеният ръст е от 2,6 на сто. Статистиката потвърждава нашите прогнози за ръст на туризма, както и това, че страната ни се утвърждава на международния пазар като конкурентна и разпознаваема дестинация за четири сезона. От изключително значение е и фактът, че септември вече е част от активния летен сезон и все повече туристи избират България за своята почивка, коментира министърът на туризма Николина Ангелкова, цитирана от пресцентъра на Министерството. Класацията за входящ туризъм за деветте месеца на 2018 г. се оглавява от Румъния с 1 124 307 визити и 27,5 на сто увеличение спрямо същия период на миналата година. Втора позиция заема Гърция с 852 277 посещения, а на трето място се нарежда Германия, откъдето са дошли 790 972 туристи. През месеците юни-септември отново в Топ 3 се нареждат Румъния, Германия и Гърция. От януари до септември значителни ръстове се отбелязват на повечето от пазарите, включени в топ 50 за входящ туризъм у нас. Гостите от Великобритания са с 15,9 процента повече, от Украйна - 26,2 на сто увеличение, от Израел се отбелязва 22,4 на сто ръст. От САЩ нарастването на туристите е с 12,2 на сто, а от Испания и Финландия чуждестранните посещения нарастват съответно със 17,6 процента и 16,8 процента, се посочва в съобщението.", "date": "2018.10.29", "title": "Над 7,9 млн. туристи са посетили България от януари до септември тази година, 5,5% ръст"}
{"url": "https://www.24chasa.bg/novini/article/7126430", "text": "От 12 ноември т. г. започва прием за финансовата 2019 година по мерките от Национална програма по пчеларство в областните дирекции на Държавен Фонд \"Земеделие\" (ОД на ДФЗ) по постоянен адрес на физическото лице и по адресна регистрация на юридическо лице. Приемът ще продължи до 23 ноември т. г. Това съобщиха от пресцентъра на ДФЗ, цитирани от БТА. Мерки Б, Г и Д от Националната програма по пчеларство 2017-2019 г. включват дейности за борба срещу вароатозата, за извършване на лабораторен анализ на меда и закупуване на кошери, пчелни семейства и майки. По мярка А кандидатите ще бъдат подпомагани при закупуването на дребен пчеларски инвентар, докато мярка В е насочена към подвижното пчеларство. Националната програма по пчеларство за периода 2017-2019 г. е одобрена от Европейската комисия с Решение за изпълнение (ЕС) 2016/1102. Тя е с общ бюджет от близо 14,28 млн. лева, от които 50 процента са осигурени от ЕС и 50 процента - от националния бюджет. За 2019 година финансовият ресурс е 4 758 590 лева. Повече информация за мерките от Национална програма по пчеларство 2017-2019 г. и условията за финансиране, както и образец на заявлението за подпомагане заинтересованите могат да получат в областните дирекции на Фонда, в отдел \"Пчеларство, мляко и интервенции\" на дирекция \"Селскостопански пазарни механизми\" в Централно управление на ДФЗ-РА, както и онлайн на сайта на Фонда. Отново ще се дава възможност инвестициите по мерки А, Б, В и Д да бъдат реализирани чрез нисколихвен кредит от ДФ \"Земеделие\". След одобрение и сключване на договор за безвъзмездна финансова помощ по програмата, пчеларите ще могат да подават заявления за кредит в срок до 15 юли в ОД на ДФЗ по постоянен адрес на физическото лице и по адресна регистрация на юридическо лице. По време на приема за финансовата 2018 г. са подадени 1742 заявления и са подписани 1659 договора на обща стойност 4 679 860 лв.", "date": "2018.10.29", "title": "От 12 ноември започва прием по мерките от Националната програма по пчеларство"}
{"url": "https://www.24chasa.bg/novini/article/7126442", "text": "Москва, Лондон, Пекин, Париж и Вашингтон няма да подпишат Договора за забрана на ядрените оръжия, предаде ТАСС, цитирайки тяхно съвместно изявление на Първия комитет на 73-а сесия на Общото събрание на ООН, което беше публикувано днес на сайта на руското външно министерство. \"Няма да подкрепяме, подписваме или ратифицираме този договор. Договорът за забрана на ядрените оръжия няма да има задължителен характер за нашите страни и ние няма да приемем никакви изявления, че той има принос към развитието на международното право. Той не установява никакви нови стандарти или норми\", се подчертава в документа, предава БТА. \"Призоваваме всички страни, които обмислят въпроса да подкрепят Договора за забрана на ядрените оръжия, да обмислят сериозно свързаните с него последствия за международните мир и сигурност\", добавят петте страни, постоянни членки на Съвета за сигурност на ООН. Страните заемат твърда позиция, че най-добрият начин за постигане на свят без ядрени оръжия е \"поетапен процес, отчитащ ситуацията в областта на международната сигурност\". \"Този проверен подход към ядреното разоръжаване даде осезаеми резултати, включително големи съкращения на световните арсенали на ядрено оръжие\", се подчертава в документа. Москва, Лондон, Пекин, Париж и Вашингтон смятат, че Договора за забрана на ядрените оръжия противоречи на Договора за неразпространението им и създава опасност от подкопаването му. Договорът за забрана на ядрените оръжия не отчита ситуацията в областта на международната сигурност и регионалните предизвикателства и \"изобщо не съдейства за повишаването на доверието и прозрачността между държавите, няма да доведе до унищожаването на нито едно ядрено оръжие\". Вместо това, Договорът за забрана на ядрените оръжия предизвиква разногласия в рамките на международните инструменти за неразпространение и разоръжаване, което може да затрудни още повече по-нататъшния напредък в областта на разоръжаването\", се казва в изявлението на петте страни.", "date": "2018.10.29", "title": "Русия, Великобритания, Китай, Франция и САЩ няма да подпишат договора за забрана на ядрените оръжия"}
{"url": "https://www.24chasa.bg/novini/article/7126445", "text": "Румъния е загубила между 1,8 и 2 милиарда евро от фондове, които са били отпуснати на страната за транспортна инфраструктура, заяви днес европейският комисар за регионалната политика Корина Крецу, цитирана от информационния сайт Зиаре. Крецу участва в Букурещ в конференция, посветена на резултатите от кохезионната политика в Румъния. Конференцията е организирана от Европейския институт в Румъния, предаде БТА. \"От 2007 г. до 2011 г. степента на усвояване на европейските фондове бе 4 процента. Поехме мандата през 2014 г. със степен на усвояване от 48 на сто. Приключваме финансовия цикъл със степен на усвояване от близо 90 процента. За съжаление, от 19,5 милиарда евро, отпуснати по фондовете, които аз управлявам - става дума за Кохезионната политика и Фонда за регионално развитие, бяха загубени между 1,8 и 2 милиарда евро в най-чувствителната сфера за Румъния, тази на транспортната инфраструктура\", заяви Корина Крецу. Според нея това е засегнало потенциала на Румъния да се възползва цялостно от предимствата, които предлага Кохезионната политика. Корина Крецу бе излъчена за европейски комисар от управляващата в Румъния Социалдемократическа партия. \"Ако все пак гледаме пълната половина на чашата, от тези 19,5 милиарда евро за периода 2007-2014 г., бяха изразходвани 17,5 милиарда евро\", посочи европейският комисар. Тя уточни, че само 14-15 милиарда евро са били на практика работи на терен, а близо три милиарда евро са били спасени чрез ретроактивни проекти - чрез поемане на кредитите към Европейската инвестиционна банка и към Европейската банка за сътрудничество и развитие, които е имала Румъния за вече реализирани проекти, като например \"Магистралата на слънцето\" (от Букурещ до Констанца - бел. ред.), която е била вече построена, но за която страната все още е изплащала кредити\". Корина Крецу каза още, че са били поети заплатите на всички функционери, които са работели с европейски фондове в Румъния, \"тъкмо за да се достигне до тази степен на усвояване от 90 процента и за да се облекчи националния бюджет от това бреме на кредити, с които се бил ангажирал\". Европейският комисар за регионалната политика отбеляза, че в настоящия финансов цикъл за Румъния са заделени близо 31 милиарда евро, включително средствата за земеделие.", "date": "2018.10.29", "title": "Еврокомисар: Румъния е загубила до 2 млрд. евро от фондовете за транспортна инфраструктура"}
{"url": "https://www.24chasa.bg/novini/article/7126478", "text": "Орбиталният телескоп \"Хъбъл\" отново влезе в експлоатация след 3-седмично преустановяване на работата си, свързано с повреда в жироскопа, съобщи НАСА, цитирана от агенция ТАСС. \"Възобновяването на научните изследвания стана възможно след пускането на резервния жироскоп, който замени дефектиралото преди три седмици устройство\", съобщиха от американското космическо ведомство. НАСА уточни, че жироскопът служи на орбиталната обсерватория за измерването на скоростта на въртенето му. Той е от ключово значение за позиционирането на \"Хъбъл\" и фиксирането му за изследване на нова цел, предаде БТА. Американските учени припомниха, че след повредата от 5 октомври на един от жироскопите, е било активирано резервното устройство още на следващия ден. Но то е давало неверни данни за броя на оборотите на космическия апарат. Едва миналия четвъртък след редица тестове и настройки, наземният екип е успял да приключи с калибровката на жироскопа. \"Хъбъл\" се върна в строя и започна да работи в обичайния си научен режим с три действащи жироскопа на борда\", се казва в съобщението на НАСА.", "date": "2018.10.29", "title": "Космическият телескоп \"Хъбъл\" отново влезе в експлоатация"}
{"url": "https://www.24chasa.bg/novini/article/7126446", "text": "33-годишният Румен Янакиев, обвинен в палеж срещу бургаския фоторепортер Борислав Пенков, е излязъл от затвора през май, 2018 г., стана ясно по време на делото за мярката му за неотклонение в районния съд днес. Янакиев излежавал ефективна присъда за шофиране без книжка в условията на опасен рецидив. Преди това бил съден за кражби, а в момента е разследван от спецпрокуратарата за участие в престъпна група за рекет и палежи. Като участник в същата група е разследван и Петър Биберов-Кюфтето, обвинен в подбудителство за палежа над фоторепортера Пенков. Според прокуратурата има данни, че Румен Янакиев е извършил престъплението, в което е обвинен и съществува реална опасност той да се укрие или извърши ново престъпление, ако е на свобода. Държавното обвинение посочи, че Янакиев се е укрил и не е бил открит от полицията на посочените от него адреси. Задържаният най-вероятно ще обжалва пред окръжния съд, тъй като заяви, че е невинен, а обвинението срещу него  било полицейски фарс. Румен Янакиев работел като готвач в заведение в Морската градина, където миналия ноември Кюфтето удари фотографа Борислав Пенков докато снимал щети от пожар. Заради инцидента съдът наложи на Биберов пробация за срок от 1 г., но Борислав Пенков се закани, че ще заведе граждански иск от 50 000 лв.  Няколко дни след съдебната сага жилището на фоторепортера в к-с \"Зорница\" бе подпалено. Огънят нанесе сериозни щети на целия вход, в който живеят 24 семейства. Тогава фотографът сподели, че се страхува за живота си и определи палежа като опит за убийство на него и останалите семейства в блока. След като полицията обяви, че палежът е разкрит, Пенков благодари за бързата реакция на полицията и на кмета Димитър Николов, по чието разпореждане щетите от пожара бяха поети от общината. \"От тук нататък съдът е този, който ще реши кой е виновен\", каза колегата Пенков.", "date": "2018.10.29", "title": "Обвиненият в палеж срещу фоторепортер излязъл от затвора през май"}
{"url": "https://www.24chasa.bg/novini/article/7126459", "text": "Премиерът Борисов се ръкува с президента Ердоган терминала на международните линии на новото летище. Двамата заедно влязоха до официалната част на вътрешния терминал. Снимки изпратиха колегите ни от  . За мен е чест и удоволствие да участвам в тържественото откриване на новото летище в Истанбул, което се провежда на националния празник на съседна, приятелска и съюзническа Турция – 29 октомври. Това заяви министър-председателят Бойко Борисов. „Убеден съм, че новото летище в Истанбул е не само огромен принос за развитието на транспортната инфраструктура, за контактите между хората и за развитието на търговско-икономическите отношения. То е значителна стъпка в реализирането на инфраструктурната свързаност на региона с ЕС, която бе сред приоритетите на българската външна политика по време на Българското председателство на Съвета на ЕС“, подчерта министър-председателят Борисов пред турския президент. Българският премиер беше категоричен, че освен непосредствен съсед на България, Турция остава и важен партньор в области като миграцията, борбата с тероризма, енергетиката, земеделието и животновъдството, търговията. „Вярвам, че откриването на новото летище символизира, както нашите досегашни съвместни успехи, така и бъдещото ни сътрудничество, взаимно доверие, толерантност и мир“, посочи още премиерът Бойко Борисов. Ердоган от трибуната лично благодари на Бойко Борисов за присъствието му. Днес се открива новото, трето летище на мегаполиса Истанбул. Тържественото откриване съвпада с националния празник на Република Турция. Датата 29 октомври е паметна - на този ден преди 95 години Ататюрк обявява в Анкара създаването от останките на рухналата Османска империя на нова, парламентарна турска република, обърната към ценностите на Запада. Тържествата за националния празник тази година съвпадат с церемонията за третото летище, което ще бъде открито от официалните лица начело с президента Реджеп Тайип Ердоган. След това тържествата ще продължат с прием в двореца Долмабахче в Истанбул. По този начин за пръв път в 95-годишната история на Република Турция националният празник ще бъде отпразнуван извън Анкара, както повеляваше досегашната традиция. Вижте новото летище през обектива на Ройтерс:", "date": "2018.10.29", "title": "Вижте Борисов и Ердоган на новото летище в Истанбул (Снимки)"}
{"url": "https://www.24chasa.bg/novini/article/7126494", "text": "Иван Бачовски e магистър по финанси и стратегически мениджмънт от Friedrich Alexander University, Нюрнберг, Германия. Завършил е бакалавърска степен по икономика и управление на търговията в Икономическия университет във Варна. Възпитаник е на Английската езикова гимназия в Пловдив. Стартира кариерата си през 2003 г. като финансов консултант в Германия. През 2005 г. се присъединява към екипа на BenchMark Asset Management в София като портфолио мениджър и инвестиционен консултант. Банковата си кариера започва през 2006 г. в Юнионбанк, където заема позиция портфолио мениджър. През 2014 г. оглавява дирекция „Ликвидност и инвестиционни услуги“ в Инвестбанк. Притежава редица сертификати в областта на финансите, управлението на инвестиционни и пенсионни фондове, управлението на риска, оценка на опции и FX деривати, дилърски и информационни терминали. Лицензиран инвестиционен консултант от Комисията по финансов надзор. Сертифициран оценител на финансови активи и недвижими имоти от Камарата на независимите оценители в България. Владее английски, немски и руски език.", "date": "2018.10.29", "title": "Иван Бачовски е избран за член на Управителния съвет и изпълнителен директор на Инвестбанк"}
{"url": "https://www.24chasa.bg/novini/article/7126503", "text": "4 години лишаване от свобода е присъдата, която окръжният съд в Пазарджик, като въззивна инстанция, налага на бившия председател на общинския съвет в Септември Лазар Влайков. Присъдата е окончателна и не подлежи на обжалване, съобщиха от съда. , след като се призна за виновен по обвиненията в обвинителният му акт. Окръжният съд обаче е увеличил наказанието му. Делото беше гледано по същество преди 2 седмици, като съдът го обяви за решаване в срок до един месец. Лазар Влайков беше обвинен, че не е взел необходимите мерки за сигурност за личния си пистолет „ Глок“, вследствие на което с оръжието 6-годишно момченце застреля 47-годишния Наско Тонков в ресторанта му във Виноградец по време на детски рожден ден на 31 август 2017 година.", "date": "2018.10.29", "title": "Окончателно: 4 години  затвор за Лазар Влайков"}
{"url": "https://www.24chasa.bg/novini/article/7126504", "text": "Бившият външен министър Даниел Митов беше оправдан по делото за самолетните билети на външно министерство. Заместникът му Христо Ангеличин обаче получи 4 години затвор и глоба от 4000 лева.  Според прокуратурата, двамата са ощетили Външно с близо 500 хил. лева, сключвайки 2 споразумения с министерството на земеделието, прикачвайки се чрез тях към договор за купуване на самолетни билети и резервации.  Според съдия Пламен Панайотов, по делото не са събрани достатъчно доказателства, че Даниел Митов знаел за забавянето на обществената поръчка. В същото време обаче, заместникът му Ангеличин е трябвало да контролира изпълнението на обществените поръчки за закупуване на самолетни билети, както и да упражни контрол върху шефовете на дирекциите за стопанска дейност и финанси. Той е бил длъжен да създаде организация, така че външно министерство да ползва същите добри условия при купуването на самолетни билети, каквито е имало министерството на земеделието.", "date": "2018.10.29", "title": "Даниел Митов - невинен, заместникът му - наказан с 4 г. затвор за билетите на Външно (Снимки)"}
{"url": "https://www.24chasa.bg/novini/article/7126011", "text": "Авиокомпания Лайън еър не извършва редовни полети до ЕС, уточни днес говорител на Европейската комисия по повод катастрофата в Индонезия. Говорителят потвърди, че авиокомпанията е била премахната през 2016 г. от списъка на опасните въздушни превозвачи. Списъкът съдържа авиокомпании, които не отговарят на международните изисквания за безопасност. Лайън еър е била в този списък от 2007 г. заради невъзможността на местните власти да осигурят приложение дори на минималните международни изисквания за сигурност. Говорителят днес обясни, че премахването на посочената нискотарифна индонезийска авиокомпания от списъка е било предприето на основата на \"задълбочен анализ\". Няма данни поддръжката на машините на превозвача да се е влошила, много е рано за заключения за причините на катастрофата, ще се запознаем внимателно с изводите от разследването, добави той. Както БТА съобщи, самолет на Лайън еър падна днес в Яванско море след излитане от Джакарта. На борда са се намирали 189 души пътници и екипаж.", "date": "2018.10.29", "title": "Лайън еър e премахната от \"черния\" списък на опасните авиокомпании през 2016 г."}
{"url": "https://www.24chasa.bg/novini/article/7126073", "text": "Европейската комисия съобщи, че до края на годината ще представи препоръки на държавите от ЕС в областта на предоставянето на гражданство. Говорител уточни, че тези мерки засягат схемите за присъждане на гражданство на инвеститори, предаде БТА. Комисията ще препоръча националните власти да извършват проверка на миналото на желаещите да получат гражданство от държава в ЕС. Изготвянето на препоръките е свързано с данни, разпространени от неправителствена организация, според които 13 държави от ЕС (Австрия, Кипър, Люксембург, Малта, Гърция, Латвия, Португалия, Испания, Ирландия, Великобритания, България, Холандия и Франция) \"продават\" гражданство на инвеститори, т. нар. \"златни визи\". Попитан за предприетите действия в Държавната агенция за българите в чужбина, говорител на комисията отказа да коментира неприключило следствие. Работа на държавите в ЕС е да предприемат необходимите действия, ако има съмнения за злоупотреби с такива правомощия (осигуряване на гражданство срещу подкуп - бел. кор.) от страна на държавни служители, допълни говорителят.", "date": "2018.10.29", "title": "ЕК представя до края на годината насоки за предоставянето на гражданство на чужденци"}
{"url": "https://www.24chasa.bg/novini/article/7126076", "text": "Генерали на ключови постове и едно ултралиберално \"момче от Чикаго\" за министър на икономиката: избраният за президент на Бразилия Жаир Болсонаро ще формира през януари едно нетипично правителство, съставено предимно от хора без политически опит и с предизвикващи разделение личности. Бившият капитан от армията иска да намали наполовина броя на министерствата (от 29 на 15) и най-вече да не се раздават повече постове заради партийна принадлежност с цел формиране на коалиция. \"Той иска да създаде нов стил на управление и да сложи край на президентския режим на коалиции. Това ще бъде най-голямото предизвикателство за него\", твърди специалистът по политическа стратегия от университета Маккензи в Бразилия Маркос Коимбра. Председателят на партията на Болсонаро (Социалнолибералната партия) Густаво Бебиано заяви пред вестник \"Глобо\", че в правителството ще има \"четирима или петима генерали\". \"Обещавайки генерали в правителството, той се опитва да създаде представа за завръщане към реда, но повечето от възможните кандидати за министерски постове нямат никакъв политически опит. Можем да очакваме трудности при диалога с парламента\", твърди Жералдо Монтейро, политолог от Университета на Рио де Жанейро. Ето имената на някои от възможните министри в правителството на Болсонаро: Той е гаранцията, с която Болсонаро цели да спечели доверието на пазарите. Самият Болсонаро признава, че \"нищо не разбира\" от икономика, но уверява, че неговият гуру Пауло Гедес ще има отговор за всичко. Шейсет и девет годишният икономист има докторска степен от университета в Чикаго, люлката на съвременния икономически либерализъм. В правителството на Болсонаро той би бил \"суперминистър\" на икономиката, в чиито компетенции ще бъдат включени въпросите, които сега се решават от министерствата на финансите и търговията, на планирането и от държавния секретариат за публични инвестиции. Във вечерта на победата си Болсонаро обеща \"да промени икономическия модел на страната\" чрез масова приватизация и по-строг контрол върху държавните финанси. С негова помощ Жаир Болсонаро се надява да компенсира липсата на опит на останалите министри в опасните лъкатушения на бразилската политика. Той най-вероятно ще заеме поста на ръководител на гражданската канцелария на президента, който е нещо средно между премиер и ръководител на кабинета. \"(Лорензони) има голям опит в парламента и знае как функционира той\", твърди Марсио Коимбра. Депутат в продължение на 20 години, първоначално в регионалния парламент на щата Рио Гранди до Сул (1994-2002 г.), а след това и в долната камара на бразилския парламент, 64-годишният Ониш Лорензони е \"сивият кардинал\" на кампанията на Болсонаро. Член на дясната партия \"Демократи\", Лорензони се отличи през последните години в долната камара на парламента в ролята си на докладчик по антикорупционен проектозакон. Жаир Болсонаро изпитва огромно възхищение от този генерал, който е бил негов преподавател във военната академия през 70-те години на миналия век. Той ще заеме поста министър на отбраната. Главнокомандващият на мисията на ООН в Хаити Аугусто Елено Рибейро Перейра, на 70 години, се очакваше да участва и в надпреварата за президентския пост, но неговата Прогресивна партия не одобри кандидатурата му. В интервю за вестник \"Естадо де Сао Пауло\" през април 2017 г. Болсонаро заяви, че генералът може да заеме \"който пост пожелае\" в неговото правителство и че би бил радостен да е министър с президент Елено. Бивш ръководител на дирекцията на армията за инженерство и строителство, 64-годишния генерал Освалдо Ферейра се очаква да стане министър на транспорта. Именно той определи съдържанието на програмата на Болсонаро по отношение на инфраструктурата и околната среда. В скорошно интервю за вестник \"Естадо де Сао Пауло\" той заяви, че по времето, когато е изграждал пътища през 70-те години на миналия век \"нямаше прокуратура и (агенция за околната среда) Ибама, които да създават проблеми\". Пилот на изтребител и астронавт, той стана през 2006 г. първият бразилец в космоса на борда на кораб \"Союз\", с който стигна до Международната космическа станция, където прекара една седмица. Смятаният за национален герой астронавт може да стане на 55 години министър на науката в правителството на Болсонаро. (БТА)", "date": "2018.10.29", "title": "Нетипичният кабинет на Бразилия: икономически гуру, кумир и астронавт"}
{"url": "https://www.24chasa.bg/novini/article/7126081", "text": "Бразилия е важен партньор за ЕС и очакваме да продължим сътрудничеството и с новото правителство. Това заяви днес говорител на Европейската комисия по повод избирането на президента Жаир Болсонаро. Уважаваме демократичния избор на бразилския народ. Бразилия е демократична страна със здрави институции. Очакваме всеки следващ президент да укрепва демокрацията в интерес на народа, добави говорителят, предаде БТА. ЕС очаква излъчването на новото правителство и представянето на управленската програма. Ще продължим да работим с Бразилия на тази основа, посочи той. По повод коментара на еврокомисаря Пиер Московиси, че Болсонаро е \"крайнодесен популист\", говорителят поясни, че комисарите са политици и имат право на собствено мнение, но официалната позиция на ЕС ще залегне в съвместно поздравително писмо на председателите на ЕК и на Европейския съвет Жан-Клод Юнкер и Доналд Туск.", "date": "2018.10.29", "title": "ЕС: Очакваме сътрудничеството ни с Бразилия да продължи и след избора на Болсонаро"}
{"url": "https://www.24chasa.bg/novini/article/7126080", "text": "Рецидивист е задържан за непристойно поведение и хулиганство в София, съобщиха от пресцентъра на МВР. На 26 октомври към 18.30 часа, на метростанция на бул. \"Черни връх\", той е притеснявал млада жена, а при намеса на полицейски служители 30-годишният мъж започнал да обижда и да се заканва на униформените. Последвало задържането му в полицейския арест. Установено е, че мъжът е многократно осъждан, с постановление на СРП му е повдигнато обвинение за престъпление по чл. 325, ал. 5, вр. ал. 2, вр. ал. 1, вр. чл. 29, ал. 1, б. \"А\" и \"Б\" НК и мярката му за задържане е удължена до 72 часа. Внесено е предложение и се очаква в днешния ден Софийски районен съд да разгледа искане за вземане спрямо него на мярка за неотклонение \"задържане под стража\".", "date": "2018.10.29", "title": "Хванаха рецидивист, държал се непристойно с жена на метростанция в София"}
{"url": "https://www.24chasa.bg/novini/article/7126125", "text": "Законът за киберсигурност ще влезе в пленарна зала тази седмица, съобщи пред журналисти зам.-председателят на партия ГЕРБ Цветан Цветанов след конференцията \"Технологии и единен дигитален пазар: възможности и предизвикателства\", цитиран от БТА. По проекта на Закон за защита на личните данни се работи активно, за да може текстовете да съответстват на европейското законадателство да няма наказателни процедури към страната ни и същевременно да гарантираме защитата на личните данни на българските граждани, посочи Цветанов.", "date": "2018.10.29", "title": "Цветанов: Законът за киберсигурност ще влезе в пленарна зала още тази седмица"}
{"url": "https://www.24chasa.bg/novini/article/7126126", "text": "Първата световна война позволи на САЩ да се издигнат до ранга на велика сила, като те се намесват, за да сложат край на кръвопролитния конфликт, затънал в окопите на Европа. Един век след примирието от 11 ноември 1918 г. набира скорост дебатът около мястото на САЩ на международната сцена, в момент, когато страната е ръководена от президент, чието мото \"Америка на първо място\" донякъде напомня на изолационистите от следвоенния период. \"След края на Първата световна война въпросът беше \"дали ще е по-добре за интересите на САЩ да се интегрират в международни организации като Обществото на народите\", обяснява Майкъл Нейбърг, преподавател по история във Военния колеж на армията на САЩ. \"Или \"дали САЩ ще имат повече полза да стоят настрани от тези организации и да защитават сами интересите си?\" След конфликта президентът Удроу Уилсън подкрепя първия вариант и поддържа Обществото на народите, целящо да опазва мира. Хенри Кабът Лодж, който тогава е председател на сенатската комисия по външни работи, обаче смята това за заплаха за суверенитета на САЩ и работи със Сената, за да го убеди да откаже присъединяването на САЩ. Според Джефри Уоуро, преподавател по военна история в университета на Северен Тексас, първият световен конфликт \"поставя САЩ начело на текущите международни дела\". \"Въпреки, че сме намерили убежище в изолационизма, трайният ефект от намесата на САЩ никога не е изчезнал, толкова могъща сила сме\", твърди той. Конфликтът между Уилсън и Лодж все още отеква днес, когато президентът на САЩ Доналд Тръмп изразява своето презрение към международните институции и многостранните споразумения за свободна търговия, скъсвайки с линията на предишните обитатели на Овалния кабинет. Доналд Тръмп изтегли САЩ - или обяви намерението си да го направи от Парижкото климатично споразумение, сделката за иранската програма, Съвета на ООН по правата на човека и ЮНЕСКО. \"Никога няма да предадем суверенитета на Америка на една световна бюрокрация, която не е избирана и не дължи\" сметка на никого, заяви той през септември пред Общото събрание на ООН. \"Америка се управлява от американци. Отхвърляме идеологията на глобализацията. Придържаме се към доктрината на патриотизма\". Дешифровка на Нейбърг: Тръмп смята, че тъй като САЩ са \"голяма сила, с голяма икономика, голяма нация, те не би трябвало да участват в тези институции, освен ако това е от полза за тях\". \"Това е аргумент от 20-те години на миналия век\", подчертава той, припомняйки, че Лодж и други са смятали, че принципът \"една държава, един глас\", прилаган в международните организации, \"е лоша идея\" за \"голяма сила като Съединените щати\". Позицията на човека, който влезе в Белия дом през януари 2017 г., се отдалечава и от американския ангажимент в полза на един международен ред, регулиран от правилата, за чието разработване САЩ помогнаха след Втората световна война. \"Урокът, който Първата световна война и периодът между двете войни преподадоха на американските лидери, е, че ако Америка смята, че може да стане по-сигурна и по-просперираща, като се дистанцира от Европа и останалата част от света, това е напълно невярно\", обяснява Джеймс Линдзи от Съвета по международни отношения. Според него през последните 70 години външната политика на Вашингтон се основава на необходимостта да насочва съюзниците си \"към съвместни решения на общи проблеми\". Президентите на САЩ имаха различни приоритети или тактики, \"но всички говореха за насочване на другите\", добавя Линдзи. \"Те говореха позитивно за съюзите, за отварянето на пазарите, за подкрепата за демокрацията, правата на човека и върховенството на закона\". Доналд Тръмп обаче \"обърна гръб на света, който Америка проектира\", подчертава Линдзи. \"През първите 20 месеца на своя президентски мандат той постави под въпрос ангажиментите на САЩ към нашите съюзници, води протекционистка икономическа политика и подкрепи лидери, които изрично се противопоставят на нашите ценности\". Според университетските преподаватели обаче определянето на президента на САЩ като изолационист е неточно. \"(Тръмп) отхвърля всички структури, създадени, за да ни осигурят лидерско място в света\", смята Уоуро. Той обаче иска да създаде други, \"по-скоро отговарящи на нашите условия, отколкото на онези, базираните на историята\", което е \"различно от изолационизъм\". Тази \"вулгаризация на международните отношения\" рискува \"да унищожи архитектурата, създадена поначало, за да обединява демокрациите срещу заплахите\" и да доведе до \"загуба на влияние\", предупреждава той. Според Линдзи има и риск да се допусне \"политически вакуум на международно равнище\". Тогава \"може да се случат две неща: едното е, че някой ще се опита да го запълни. На този етап Китай се опитва да направи това\". Другата възможност: \"не се появява никакъв лидер\" и \"се връщаме към епохата на геополитическа надпревара между големите сили\".", "date": "2018.10.29", "title": "Тръмп променя ролята на САЩ по света"}
{"url": "https://www.24chasa.bg/novini/article/7126130", "text": "Тринайсетгодишно момче загина, след като бе блъснато от влак в Русе. Това съобщиха от полицията в крайдунавския град. Сигнал за инцидента е постъпил в 13,35 часа днес. При преминаване на локомотив с три вагона в участъка между гарите Русе и Русе-разпределителна, влакът е ударил дете на видима възраст около 11-12 години. При преминаването на композицията машинистът забелязва детето да стои в близост до железния път и подава многократен звуков сигнал. Въпреки това детето не се е отместило от железния път. Детето е било блъснато на около 100 метра от ж.п.-спирката на Товарна гара от композиция на бързия влак.  Движението на влаковете в участъка е спряно. Всички граждани да бъдат внимателни и да подхождат съзнателно към опасността, която се крие при приближаването на влак, призовава националният железопътен превозвач. Предстои оглед на мястото на инцидента.", "date": "2018.10.29", "title": "Влак уби дете в Русе (Обновена)"}
{"url": "https://www.24chasa.bg/novini/article/7126093", "text": "Съдът уважи искане на Окръжна прокуратура – Габрово, като допусна изпълнение на европейска заповед за арест по отношение на 59-годишен български гражданин от гр. Габрово, издирван от гръцките власти. Това съобщиха от Апелативната прокуратура във Велико Търново. Габровецът е обявен за международно издирване от гръцките власти, въз основа на Европейска заповед за арест, издадена от съд в гр.Кalamata с цел изпълнение на наложено наказание 19 години лишаване от свобода за извършени престъпления – развратни действия по отношение на лице, ненавършило 14 години. Мъжът е установен от полицията и е задържан на територията на страната. На 29.09.2018 г. с постановление на Окръжна прокуратура – Габрово лицето е задържано за срок до 72 часа за довеждането му пред съда. Габровски окръжен съд е уважил искането на прокуратурата като му е взел мярка на неотклонение „задържане под стража“. След извършена проверка, прокуратурата установи, че ЕЗА отговаря на изискванията. Съдът допусна предаването на българския гражданин на искащата държава.", "date": "2018.10.29", "title": "Предаваме на Гърция габровец да лежи \n19 години за разврат с малолетна"}
{"url": "https://www.24chasa.bg/novini/article/7126141", "text": "По повод предстоящото обсъждане и приемане на бюджета на община Каварна за 2019 г., кметът Нина Ставрева обяви инициативата ”Каварненци предлагат – кметът изпълнява”. Целта е да бъдат събрани максимален брой градивни предложения за развитието на общината, които да бъдат предвидени като дейности в бюджет 2019-а. Според Ставрева, разработването и приемането на общинския бюджет са сред най-важните решения за по-нататъшното развитие на общината, затова те трябва да се вземат с активното участие на всички граждани. Всички идеи ще бъдат разгледани от комисия, като ще бъде осъществена обратна връзка с подателите, независимо дали предложението е одобрено. „Дори ако една идея не може да бъде реализирана на този етап, подателят ще получи официален отговор, в който ще бъдат посочени причините и възможността да бъде осъществена в бъдеще“- обясни кметът на Каварна. Oт 29 октомври oбщина Каварна очаква мнения, препоръки и предложения за проектобюджет 2019 г. в едномесечен срок.", "date": "2018.10.29", "title": "Кметът на Каварна иска да прави бюджета за догодина с гражданите"}
{"url": "https://www.24chasa.bg/novini/article/7126142", "text": "Маршал Халифа Хафтар, \"силният човек\" в Източна Либия, днес е на посещение в Рим за подготовка на международна конференция за Либия, която трябва да се състои на 12 и 13 ноември в сицилианския гад Палермо, предаде Франс прес, като се позова на канцеларията на италианския министър-председател Джузепе Конте, съобщи БТА. Маршал Хафтар пристигна вчера в италианската столица и се срещна с Конте в неделя следобед. Днес е предвидено той да разговаря с италианския външен министър Енцо Моаверо Миланези. Според италиански медии Италия се опитва да убеди Хафтар в необходимостта от план за изход от кризата, който специалният пратеник на ООН за Либия Гасан Саламе се очаква да представи пред Съвета за сигурност на ООН няколко дни преди конференцията в Палермо. В петък италианският премиер вече прие последователно Файез ал Сарадж, ръководител на признатото от международната общност правителство на националното единство в Либия, а след това и Саламе. Според пратеника на ООН за Либия, цитиран от канцеларията на Конте, конференцията в Палермо може \"да даде важен сигнал за подкрепата на международната общност за политическия процес, който се намира в особено важна фаза\". Четирите главни действащи лица в конфликта в Либия в края на май бяха в Париж по инициатива на френския президент Еманюел Макрон. Те се ангажираха на 10 декември в Либия да бъдат произведени парламентарни избори. Докато Франция продължава да настоява за спазване на сроковете, редица наблюдатели и анализатори, САЩ и Италия смятат, че разделенията и анархията в Либия правят тези обещания несигурни. Сега в Либия има две правителства: на националното единство, базирано в Триполи и създадено с подкрепата на ООН, и конкурентен орган в източната част на страната, подкрепян от парламент и въоръжена сила начело с маршал Хафтар.", "date": "2018.10.29", "title": "Маршал Халифа Хафтар вече в Рим за подготовка на конференция за Либия"}
{"url": "https://www.24chasa.bg/novini/article/7126136", "text": "Премиерът Бойко Борисов кацна преди минути на летище \"Ататюрк\" в Истанбул, стана ясно от снимки, споделени от него във фейсбук. Борисов ще бъде един от официалните гости на тържественото откриване на третото летище в Истанбул заедно с президентите на Албания, Косово, Македония, Молдова и Сърбия, както и емирът на Катар.  Това ще бъде най-голямото летище в света със 150 милиона пътници годишен капацитет. ", "date": "2018.10.29", "title": "Бойко Борисов кацна в Истанбул за откриването на третото летище (Снимки)"}
{"url": "https://www.24chasa.bg/novini/article/7126153", "text": "Във връзка с отбелязването на своя 73-и рожден ден, Светейшият български патриарх Неофит изказва своите най-сърдечни благодарности към всички общественици, политици, журналисти, духовници, както и към всички обични нему в Христа чеда, за поздравленията, благопожеланията и молитвите им към Бога. Това съобщават от Българската патриаршия, цитирани от БТА. Патриарх Неофит отбеляза своя рожден ден на 15 октомври в Троянския манастир, където бяха отслужени Света литургия и благодарствен молебен за неговото здраве и дълголетие. Негово светейшество получи поздравителни адреси от президента на България, от председателя на Народното събрание, от министър-председателя, от министри, народни представители, от общественици и от много православни християни, припомнят от БПЦ. И отбелязват, че патриарх Неофит отново призовава всички, които желаят да изразят уважение към него, да насочат вниманието си като участват в дарителската кампания за набирането на средства за купуването на апарат за болница \"Шейново\", който е жизнено необходим за диагностицирането на кръвозагуба при пациенти с тежки усложнения.", "date": "2018.10.29", "title": "Патриарх Неофит призова за дарения за апарат в болница \"Шейново\""}
{"url": "https://www.24chasa.bg/novini/article/7126155", "text": "Куче на име Принсес стана истинска сензация в интернет, след като беше „хванато“ в хитра измама. Бетси Рейес, стопанката на Принсес установила, че домашната ѝ любимка нощем излиза от вкъщи и отива до местния „Макдоналдс“, където се прави на бездомна, за да получава храна, пише списание \"Тайм\", цитирана от БТА.  Бетси забелязала, че кучето непрекъснато дебелее, без да е увеличена дневната му дажба. Ето защо жената започнала да го наблюдава и така забелязала, че нощем Принсес излиза от вкъщи и отива до близкия \"Макдоналдс\", където се събират бездомните кучета от квартала и просят храна от клиентите. Принсес ловко се смесвала с глутницата и получава бургери. Бетси изловила четириногото на местопрестъплението, след като се появила там с колата си. Домашната ѝ любимка веднага разбрала, че е разконспирирана, подвила опашка и чинно се отправила към дома си.", "date": "2018.10.29", "title": "Куче се прави на бездомно, за да го хранят с бургери"}
{"url": "https://www.24chasa.bg/novini/article/7126164", "text": "Премиерите на Индия Нарендра Моди и на Япония Шиндзо Абе заявиха днес, че ще задълбочават двустранните връзки в икономиката и отбраната, предаде Ройтерс, цитирана от БТА. В съвместно изявление сред преговори в Токио те казаха, че предстоят редовни срещи между министрите на външните работи и на отбраната на двете страни и че ще се развива сътрудничеството в сфери от земеделието и цифровите технологии до инвестициите в инфраструктурни и железопътни проекти в Индия. \"Силна Индия е от полза за Япония, а силна Япония е от полза за Индия\", каза Абе пред репортери, след като двамата с Моди подписаха изявлението. Днешната среща бе предшествана от други разговори вчера, на които двамата премиери обсъдиха регионални въпроси. Това е първият случай, когато Абе покани чуждестранен лидер в частната си резиденция край планината Фуджи, съобщи Ройтерс. Агенцията отбелязва, че Индия и Япония са в процес на сближаване на фона на превръщането на Китай в азиатска сила. Токио се опасява от експанзията на Пекин в западната част на Тихия океан, а Делхи иска да ограничи влиянието му в Индийския океан. Миналата седмица японският премиер бе на посещение в Китай, регионален конкурент на Индия.", "date": "2018.10.29", "title": "Индия и Япония задълбочават двустранните връзки в икономиката и отбраната"}
{"url": "https://www.24chasa.bg/novini/article/7126185", "text": "Общинско отличие на 43 млади учители връчиха кметът на Варна Иван Портних и председателят на Общински съвет Тодор Балабанов - за мотивиран старт в професията. Номинираните са посочени от колективите на 12 детски градини, основни, средни училища и гимназии. \"За Община Варна образованието е номер 1. За мен е изключително вълнуващо, че в навечерието на Деня на народните будители отличихме тези прекрасни млади хора. Нека им благодарим за това, че са се отдали на тези изключително благородна и важна професия. Няма нужда да обяснявам в наши дни каква е важността на образованието за нашето общество. Естествено за Община Варна това е приоритет №1. Това се изразява и в цифри от бюджета, който се насочва в образование. Голяма част от инвестициите ни са насочени към подновяване на материалната база. Дай Боже през следващите години да се похвалим и със строителството на нови сгради в образователната инфраструктура. Вярвам, че съвместно и с браншовите организации като наш партньор ще подобряваме условията за учителите във Варна. Радвам се, че правителството прие проектобюджета, в който е отразено едно сериозно увеличение на средствата за образование и съм убеден, че тази политика ще бъде приоритет и в перспектива. Нека си пожелаем Варна да е пример за образователна система в регионален и национален мащаб\", каза Портних. Той допълни, че е известно, че има дефицит на млади кадри в образованието. Затова по думите му е важно младите учители да бъдат подкрепяни и мотивирани. \"Пример за това е фактът, че 30% от макрорамката на бюджета е за тази функция, сериозна част от инвестициите също са насочени към подобряване на образователната инфраструктура. Работим активно и с партньорите от тристранното сътрудничество, за да гарантираме добри социални придобивки и максимално добри условия за развитие на учителите. Защото - когато имаме добри учители, ще имаме добри и образовани деца. А те са нашата гаранция за развитие\", заяви кметът на Варна.", "date": "2018.10.29", "title": "Отличиха 43 млади учители във Варна"}
{"url": "https://www.24chasa.bg/novini/article/7125804", "text": "Европейският съюз няма да може да се откаже от смяната на часовото време два пъти годишно от догодина, тъй като няколко страни членки имат резерви. Това заяви днес австрийският министър на транспорта Норберт Хофер, цитиран от ДПА и БТА. Хофер е домакин на неофициална среща на европейските министри на транспорта в град Грац днес, където те ще обсъдят предложението на Европейската комисия да бъде изоставено преминаването към лятно часово време между пролетта и лятото. Важно е да се избегнат \"кръпки\" от различни часови зони в ЕС, подчерта транспортният министър на Австрия, коята в момента е ротационен председател на ЕС. Според Хофер две или три страни членки не искат да въвеждат промените през 2019 година, защото техническата подготовка в авиотрафика и други сектори може да отнеме 18 месеца. При онлайн анкета, проведена неотдавна в ЕС, 84 процента от участвалите 4,6 милиона души подкрепят премахването на смяната на часовото време.", "date": "2018.10.29", "title": "Австрийски министър: ЕС няма да може да се откаже от смяната на часовото време"}
{"url": "https://www.24chasa.bg/novini/article/7125809", "text": "Вероятно от 200 на 240 лева ще бъдат увеличени стипендиите на студентите от българските диаспори, които се обучават в държавните висши училища у нас. Това съобщи днес министърът на образованието и науката Красимир Вълчев и добави, че през последните три години тези стипендии бяха увеличени два пъти, предаде БТА. Той отбеляза, че тези студенти са предимно от \"социалнослаби семейства и за разлика от българските студенти нямат възможност за такава подкрепа от родителите им, тъй като не могат толкова често да пътуват до своите семейства. Разширихме приема у нас на студенти от българските диаспори, като първо приемът беше за 400 бройки, увеличихме ги на 1000, а сега станаха 2000. Тези места обаче не се запълват, защото тези млади хора не винаги имат възможността да се издържат у нас, учейки, заяви министър Вълчев. Броят на всички студенти в държавните ни висши училища намалява през последните години и от 176 000 студенти в \"най-високата година\", за следващата година ще финансираме 150 000 студенти, които са в държавна поръчка. И само те имат правото да получават стипендия, като се очаква повече студенти да получават стипендии, каза министър Вълчев. Той съобщи, че в бюджета за 2019 г. са предвидени допълнителни средства за стипендии на учениците в дуалната форма на обучение, както и за учениците, обучаващи се в специалности с очакван бъдещ недостиг на пазара на труда. Тези мерки са за мотивирането на учениците, но се предоставят и средства на гимназиите, които откриват паралелки със специалности с очакван бъдещ недостиг на пазара на труда. Близо 3 милиона лева ще бъдат предоставени на професионалните гимназии, но важно е и започналото преструктуриране на приема, отбеляза министър Вълчев.", "date": "2018.10.29", "title": "Стипендиите на студентите от българските диаспори вероятно ще се увеличат на 240 лв."}
{"url": "https://www.24chasa.bg/novini/article/7125811", "text": "Разтревожена от струпване на военни сили в непосредствена близост до границите си, Германия играе водеща роля в усилията за по-добра координация на военноморските сили на НАТО и Европейския съюз в Балтийско море в отговор на засиленото присъствие на Русия в региона. Германия започва днес учения край финландското крайбрежие, с участието на 3600 моряци и войници, 40 бойни кораба и 30 летателни апарата от повече от 12 страни. Маневрите ще се съсредоточат върху запазването на ключови морски пътища отворени по време на конфликт. \"Балтийско море е нашият преден двор. Затова ние и нашите съседи очевидно искаме да можем да се движим свободно по морските комуникационни маршрути\", каза капитан Свен Бек пред репортери на борда на германската фрегата \"Хамбург\". Берлин бе подложен на силен натиск от страна на американския президент Доналд Тръмп да играе по-голяма военна роля във време, когато западните страни са обезпокоени от напрежението в Балтийския регион. Русия е разположила в своя анклав Калининград ракети, които могат да достигнат до Берлин. НАТО има хиляди войници в региона и Швеция, която както и Финландия остава извън военния блок, но е страна членка на ЕС, отново милитаризира своя остров Готланд. Фрегатата \"Хамбург\" бе на котва във финландското пристанище Турку, когато сиви бойни кораби един след друг влизаха в пристанището, подготвяйки се за учението, включително футуристичната шведска корвета от клас \"Висби\". До вечерта сняг се изсипа върху препълненото пристанище, отбелязвайки настъпването на балтийската зима. Плитките води и тесните проливи в Балтийско море улесняват поставянето на мини, но затрудняват маневрирането на бойни кораби. Западни военни експерти се безпокоят, че Русия може да блокира свободното движение на натовски кораби, като направи невъзможна помощта за малките балтийски държави в случай на война. Москва казва, че не заплашва никого и че има суверенното право да разполага оръжия на собствената си територия, включително в Калининград, който е отделен от останалата част от Русия и граничи с Полша и Литва. По време на ученията военноморските кораби ще тренират разчистване на мини от входове на пристанища и съпровождане на товарни кораби в спорни води и ще симулират използване на сила. \"Целта на нашето учение е да обезопасим морските комуникационни линии, онези линии, които не можете да видите, но които гарантират търговията и благоденствието на страните по бреговете на Балтийско море\", каза Бек, използвайки военния термин за важните морски пътища. Германия се опитва да стимулира взаимодействието между военноморските сили на страните от НАТО и ЕС в Балтийско море, след като Русия анексира Крим през 2014 г., започвайки с редовни срещи на командващите флотовете на следващата година. Тя също така изгражда нов военноморски команден център в Рощок, където да бъде разположен постоянен персонал от чужде странни служители. При криза той ще може да ръководи операции на НАТО или ЕС в Балтийско море от 2023 г. Германската министърка на отбраната Урсула фон дер Лайен каза миналия месец, че като най-голямата балтийска страна от НАТО и ЕС, Германия трябва \"да поеме по-голяма отговорност за региона\" - знак, че страната бавно се отърсва от своето следвоенно нежелание да играе водеща военна роля. Останалите западни държави приветстват германската инициатива. \"Много се радваме, че Германия пое водачеството по този начин\", каза командващият финландските военноморски сили адмирал Вейо Тайпалус. Координацията беше необходима, не на последно място, защото Финландия и Швеция нямаха достъп до разузнавателни данни, използването на които бе ограничено само до държавите членки на НАТО. \"Нямаме голям флот, но в сравнение с балтийските страни тя е огромна\", каза капитан Бек и добави: \" Така че се радваме да поемем отговорността\". /БТА/", "date": "2018.10.29", "title": "Германия засилва военноморското взаимодействие в Балтийско море"}
{"url": "https://www.24chasa.bg/novini/article/7125819", "text": "Нови две жертви взе „пътят на смъртта” Русе – Бяла в нощта срещу понеделник, съобщи шефът на КАТ в дунавския град комисар Михаил Манов. Около 21 часа и 33 минути в неделната вечер, \"БМВ\" със софийска регистрация, управлявано от 43-годишен мъж, пътуващо към Русе, напуснало своята лента и се ударило челно в идващия отсреща „Мерцедес”, със силистренска регистрация, шофиран от 22-годишен водач. От жестокия удар и двамата шофьори са загинали на мястото, а пътникът в „Мерцедеса” е леко ранен – с травма на гръдния кош. Трагедията се разиграла около Деветия километър пред Русе, който дълги години бе вилна зона. Според Манов, причина за тежката катастрофа е несъобразената скорост, с която е управлявано БМВ-то, както фактът, че загиналият водач не се е съобразил с релефа на терена. Трагедията се е разиграла на участък с ограничение на скоростта от 60 км/ч, при сух път и отлична видимост. „Мястото на катастрофата е с висока концентрация на ПТП. От шест участъка с най-много катастрофи пет на пътя Русе – Бяла, а този е един от тях. От началото на годината до сега на „пътя на смъртта” са загинали 14 души, толкова са били те и миналата година до момента”, уточни Манов.", "date": "2018.10.29", "title": "Нови две жертви взе „пътят на смъртта” Русе – Бяла"}
{"url": "https://www.24chasa.bg/novini/article/7125823", "text": "Гръцкият остров Закинтос се е преместил с поне три сантиметра в югозападна посока след силното земетресение от 6,4 степен по Рихтер на 25 октомври, съобщава агенция АНА-МПА, цитирана от БТА. Директорът по научните изследвания на Института по геодинамика на Националната обсерватория в Атина д-р Атанасиос Ганас е обяснил, че преместването е измерено чрез цифров анализ на радарни образи от сателита \"Сентинел-1\" на програмата \"Коперник\" на ЕС и на Европейската космическа агенция, които показват повърхностната деформация на релефа на Закинтос. Преместването е било главно в хоризонтална плоскост, като същевременно не се установява никакво чувствително вертикално изменение.", "date": "2018.10.29", "title": "С поне 3 см се е преместил остров Закинтос след земетресението в четвъртък"}
{"url": "https://www.24chasa.bg/novini/article/7125833", "text": "Голямо количество наркотици са установени от полицията при проведена на 26 октомври в град Добрич специализирана полицейска операция. В хода на операцията е извършена проверка на частен имот по ул. „Ружа” в град Добрич, където в специално изградени тайници са открити 57 полиетиленови пакетчета със суха тревна маса с тегло 70 грама, реагиращи на канабис и 19 полиетиленови пакетчета с бяло прахообразно вещество с тегло 70 грама, реагиращо на амфетамин. Установени са и са иззети множество веществени доказателства, сред които самоделно оръжие, боеприпаси, пневматичен пистолет, метална каса, радиостанции и система за видеонаблюдение. В хода на акцията в имота са установени и задържани двама криминално проявени мъже от Добрич - на 21 и 24 г.. 21-годишният мъж е привлечен в качеството му на обвиняем. Постановено е задържане за срок от 72 часа и на 27 октомври му е взета мярка за задържане под стража. Работата по установяване и документиране на цялостната му престъпна дейност продължава.", "date": "2018.10.29", "title": "Полицаи разбиха тайник за наркотици и оръжия в частен имот в Добрич"}
{"url": "https://www.24chasa.bg/novini/article/7125838", "text": "Мъж е бил пребит и ограбен на улицата. Това съобщиха от пресцентъра на областната дирекция на МВР- Монтана Екшънът се разиграл в неделя в село Габровница. 40-годишен местен жител с инициали Б.Н. бил приет в монтанската болница „Д-р Стамен Илиев“ с травми от побой. Медиците се усъмнили, разпитали го и подали сигнал на телефон 112 и полицията започнала проверка по случая. В хода на разследването станало ясно, че мъжът е бил пребит от неизвестен апаш. Самоличността на нападателя все още не е установена. След побоя той претършувал джобовете на жертвата си. Установена е липсата на мобилен телефон марка \"Нокия\" и сумата от приблизително 10 лева. Пострадалият мъж е прегледан и освободен за домашно лечение. В село Габровница е въведено видеонаблюдение. Кражбите намалели с близо 20 процента след засиления контрол и провеждането на специализирани полицейски операции съвместно с жандармерията и сега отново дързък грабеж, коментираха от полицията.", "date": "2018.10.29", "title": "Апаш пребил и ограбил мъж от монтанско село"}
{"url": "https://www.24chasa.bg/novini/article/7125847", "text": "Кашоги щял да разкрие детайли за използване на химическо оръжие от Саудитска Арабия в Йемен Убитият саудитски журналист Джамал Кашоги е бил на път да разкрие детайли за използване от Саудитска Арабия на химически оръжия в Йемен. Това съобщи в. \"Сънди експрес\", като се позова на източници, близки до Кашоги, предаде БТА. Същевременно разузнавателни източници, казали, че Великобритания е била информирана за заговор срещу журналиста три седмици преди той да изчезне, след като влязъл на 2 октомври в саудитското консулство в Истанбул. Британската служба за електронно следене (Правителствен център за комуникации - Government Communications Headquarters (GCHQ) е прехванала вътрешни комуникации от генералното разузнавателно управление на Саудитска Арабия. В тези комуникации се говорело за заповеди, издадени от член на саудитския кралски кръг за отвличане и връщане на Кашоги в Саудитска Арабия. Заповедите не идвали директно от престолонаследника принц Мохамед бин Салман и не се знае дали той е знаел нещо за тях. В заповедите се говорело за отвличане, но в тях \"имало и отворена вратичка за други действия, ако журналистът създава проблеми\", казали цитираните източници. Британското външно разузнаване МИ-6 е било информирано за това и предупредило Саудитска Арабия да се откаже от намеренията си да отвлече Кашоги. На 1 октомври МИ-6 било информирано за движение в Истанбул на група, включваща хора от саудитското разузнаване. Чрез канали британците предупредили саудитците, че плановете им не са добри, но последвалите събития показват, че това предупреждение не е било взето предвид, казали още източниците. Запитани защо МИ-6 не е предупредило САЩ, тъй като Кашоги беше американски гражданин, източниците заявили само: \"Беше взето решение, че сме направили, каквото е по силите ни\" Анализатори обаче предлагат друго обяснение. Том Уилсън от мозъчния тръст \"Хенри Джаксън\", коментира, че имиджът, който бил създаден на Кашоги, прикривал неща за него. Той бил вътрешен човек в саудитския решим и е бил близък до бивш ръководител на разузнаването. Журналистът бил ислямист, член на движението \"Мюсюлмански братя\", \"другарувал\" е с Осама бин Ладен и е симпатизирал на неговия джихад в Афганистан, твърди анализаторът.", "date": "2018.10.29", "title": "Кашоги щял да разкрие, че Саудитска Арабия използва химически оръжия в Йемен"}
{"url": "https://www.24chasa.bg/novini/article/7125875", "text": " получи поздравления от известни политически лидери, предаде БТА. Руският президент Владимир Путин поздрави с телеграма Болсонаро по случай победата му на президентските избори, предаде ТАСС. Путин изрази надежда за по-нататъшно развитие на руско-бразилските отношения и за конструктивно взаимодействие в рамките на ООН, Г - 20, БРИКС и други организации в интерес на народите на двете страни. Френският президент Еманюел Макрон също поздрави Болсонаро, предаде Ройтерс. \"Президентът Еманюел Макрон поздравява Жаир Болсонаро, избран за президент от бразилския народ на 28 октомври. Франция и Бразилия са стратегически партньори и споделят общи ценности на уважение и поощряване на демократичните принципи. В името на тези ценности Франция желае да продължи сътрудничеството си с Бразилия по важни актуални въпроси, а също така и в сфери като съхраняването на мира, международната сигурност и опазването на околната среда в рамките на Парижкото споразумение за климата\", се посочва в изявлението на френския държавен глава. Поздравления към Болсонаро отправи и лидерката на френската крайнодясна партия \"Национален сбор\" Марин Льо Пен, предаде Франс прес. \"Пожелавам успех на новия президент Болсонаро, който ще трябва да се справи със сложното положение на икономиката, сигурността и демокрацията в Бразилия\", написа Льо Пен в Туитър. Болсонаро получи поздравления за изборната си победа и от италианския външен министър и председател на крайнодясната партия \"Лига\" Матео Салвини. Салвини написа в Туитър, че ще поиска от Болсонаро екстрадицията на намиращия се в Бразилия италиански \"червен терорист\" Чезаре Батисти. Поздравления за Болсонаро изказа и говорителят на китайското външно министерство Лу Кан, цитиран от Ройтерс.", "date": "2018.10.29", "title": "Путин, Макрон и други политически лидери поздравиха Жаир Болсонаро за победата"}
{"url": "https://www.24chasa.bg/novini/article/7125873", "text": "Трагедия бе избегната в последния момент при протеста срещу добива на въглища в Германия, когато двама от протестиращите се бяха завързали за релсите на влака, а машинистът ударил аварийните спирачки, за да спре, предаде ДПА. Влаковата композиция замалко щяла да прегази двамата демонстранти в късния неделен следобед, но машинистът успял да спре влака на 10 метра от тях, каза днес сутринта говорителят на полицията, предава БТА. Машинистът е изпаднал в шок след инцидента. Полицията е задържала поне 40 души, които са участвали в протеста до релсовия път, близо до гората Хамбах, където германският енергиен гигант Ер Ве Е (RWE) разчиства терена за разширяването на рудника за лигнитни въглища. Активистите блокираха противоречивата мина за лигнитни или кафяви въглища в събота, като заеха железопътната линия, която свързва мината с фабриките. Ер Ве Е иска да разчисти 100 хектара от останалите 200 хектара от историческите гори, за да добива повече въглища. Тя твърди, че електроцентралите й трябва да продължат да работят. Екоактивистите успяха да спрат временно сечта със съдебно решение, тъй като местността е обитавана от защитени видове прилепи. Това не спря протестите, които сега са насочени към окончателното прекратяване на добива на лигнитни въглища, които отделят парникови газове при изгаряне.", "date": "2018.10.29", "title": "Влак едва не прегази двама протестиращи в Германия"}
{"url": "https://www.24chasa.bg/novini/article/7125889", "text": "Лидерът на Шведската социалдемократическа работническа партия Стефан Льовен днес се отказа от опита си да състави правителство, предаде Ройтерс, цитирана от БТА. Така Швеция остава без ясен кандидат за министър-председател, близо два месеца след парламентарните избори, които не излъчиха категоричен победител. Льовен получи мандат да състави правителство на 15 октомври. Той е премиер на временно правителство, след като загуби вот на доверие на 25 септември. \"В светлината на отговорите, които получих досега, в настоящата ситуация за мен не съществува възможност да съставя правителство, което парламентът да одобри\", каза Льовен пред репортери след срещата си с председателя на Риксдага (парламента) Андреас Норлен. Лидерът на десноцентристкия опозиционен Алианс също безуспешно се опита да сформира кабинет след изборите на 9 септември. Нито един от двата традиционни партийни блока - червено-зеления - на социалдемократи, леви и зелени - и четирипартийния десноцентристки - не получи достатъчно гласове в 349-членния парламент, за да разполага с мнозинство. Разликата между тях е само един мандат - 144 за червено-зелената коалиция срещу 143 за десноцентристите. Нито един от двата блока не желае да влезе в коалиция със спечелилата 62 мандата националистическа антиимигрантска партия \"Шведски демократи\". Ръководителят на \"Шведски демократи\" Пер Ими Окесон по-рано заяви, че е отворен за диалог с десните, но ще гласува срещу правителство, което не е готово за преговори с неговата партия, включително и срещу консервативния лидер на Умерената коалиционна партия Улф Кристенсон, предаде ТАСС. Кристенсон първи направи опит да състави правителство, но в средата на октомври се отказа, последван сега от Льовен. Председателят на парламента има право да даде четири последователни мандата за съставяне на правителство. В случай на неуспех, ще бъдат насрочени нови избори.", "date": "2018.10.29", "title": "И лидерът на шведските социалдемократи се отказа от опита си да състави кабинет"}
{"url": "https://www.24chasa.bg/novini/article/7125882", "text": "С премиера на Гърция Алексис Ципрас и с президента на Кипър Никос Анастасиадис дискутирахме предстоящата във Варна среща на Съвета за сътрудничество на високо равнище между България, Румъния, Сърбия и Гърция, на която ще обсъдим изграждането на транспортните коридори в района. Това написа във фейсбук българският министър-председател Бойко Борисов, който днес в Атина се е срещнал с Ципрас и Анастасиадис. \"Призоваваме ЕС, другите държави от региона и международните финансови институции да се ангажират с финансиране на проектите за свързаност. Всички страни ще бъдем по-силни и сигурни, когато посрещаме предизвикателствата на променящия се свят обединени\", написа още Борисов.", "date": "2018.10.29", "title": "Борисов обсъди с Анастасиадис и Ципрас предстоящата среща във Варна"}
{"url": "https://www.24chasa.bg/novini/article/7125884", "text": "Съобщение за бомба, поставена в голям хипермаркет в Бургас, е било получено в полицията от възрастна жена днес около 11,30 ч. В Пето РУП се обадила бургазлийка, която обяснила, че двама непознати мъже й заявили, че в магазин \"Лидл\" в к-с \"Изгрев\" има взривно устройство. Тя ги срещнала на излизане от хипермаркета. Полицията веднага евакуирала персонала и клиентите на магазина и блокирала района. Последвало щателно претърсване на търговския обект, но съмнителни вещи или багаж не са открити, уточниха от пресцентъра на Областната дирекция на МВР в Бургас. Управителката на магазина подписала протокол за поемане на отговорност и обектът продължил да работи.  Случаят се изяснява, казаха от полицията.", "date": "2018.10.29", "title": "Баба съобщи за бомба в Бургас, евакуират голям хипермаркет"}
{"url": "https://www.24chasa.bg/novini/article/7125903", "text": "Ученически протест на площад \"Синтагма\" в центъра на Атина прерасна в сблъсъци с части на полицията, съобщава \"Катимерини\". Група от около 100 души, които са се присъединили към шествието, са хвърлили коктейли Молотов и камъни и са изстреляли сигнални ракети срещу полицията, която е отвърнала с химически средства за борба с масовите безредици. Причинителите на инцидента са носели маски, предаде БТА. При безредиците са причинени щети на уличното осветление, спирки на обществения транспорт и банкомати. В шествието на учениците са взели участие около 2000 души, които протестират срещу законопроекта за реформа в гимназиалния курс на средното училище.", "date": "2018.10.29", "title": "Сблъсъци с полицията на ученически протест в Атина"}
{"url": "https://www.24chasa.bg/novini/article/7125916", "text": "Екип на международната организация за защита на животните „Четири лапи“ вчера евакуира единадесет животни в критично състояние от зоопарка в албанския град Мбростар, област Фиер. Акцията се проведе съвместно с местното Министерство на туризма и околната среда и полицията. Животните, сред които трикрака мечка и три лъва, временно са настанени в зоопарка в Тирана. След като състоянието им бъде стабилизирано, „Четири лапи“ ще ги премести в спасителни центрове, които предлагат близки до естествената им среда условия, съобщиха от фондацията. Поради съображения за сигурност, акцията беше изненадваща и полицията се наложи да разбие вратите на зоопарка, за да осигури достъп на спасителните екипи. Според немския ветеринарен лекар д-р Марк Гьолкел, всички животни са били в лошо състояние: „Това, което видяхме, беше шокиращо: малки клетки с объркани животни, потънали в мръсотия. Един от лъвовете, Ленси, има подуване на конюнктивата на лявото око, което трябва да бъде лекувано. Трикракият мечок Души е изключително слаб и с ясни признаци на сериозни поведенчески проблеми.“ „Четири лапи“ следи състоянието в зоопарка в Мбростар от 2015 г. Поради законови пречки обаче до този момент организацията нямаше как да се намеси. В средата на октомври снимки на животните в зоопарка и ужасните условия, в които те живеят, бяха публикувани в различни европейски медии и предизвикаха вълна от недоволство и критики. Зоопаркът в Мбростар дори беше обявен за най-лошият в Европа и за „зоопарк от ада“. Международният екип на „Четири лапи“, участвал в спасителната акция, включваше експерти от Австрия, Албания, Германия, Косово, Румъния, както и екип от Парка за танцуващи мечки край Белица.", "date": "2018.10.29", "title": "Вижте животните, иззети от албанския \"зоопарк от ада\" заради недохранване (Снимки)"}
{"url": "https://www.24chasa.bg/novini/article/7124592", "text": "Имения, обзавеждане и коли за милиони, както и много пепел минават през бляскавия живот на семейство Баневи за последните 10 г. Имената им изплуваха в едно от най-големите журналистически разследвания “Панама пейпърс”, а имотите и колите им бяха опожарявани многократно. Николай и Евгения Баневи сключват брак през 2006 г., като на сватбата им специален гост е Джо Кокър. Двойката много харесва американския певец, защото двамата се запознават на негова песен и дори поддържат приятелски отношения с него. Това е третият брак за 59-годишния бизнесмен. През 2005 г. година от рак умира втората му съпруга – поетесата Дочка Банева. От нея има син – Николай-младши, а от първия си брак - с Красимира, има дъщеря на име Мария. Връзката на Евгения и Николай Баневи започва през 2000 г., докато тя е негова секретарка, а по-късно след брака им става съдружник във всичките му фирми. Николай Банев е родом от Любимец. Син е на най-младия активен борец против фашизма в Хасково Йордан Банев. В ученическите и студентските си години изгражда кариера в Комсомола. Заема длъжности в различни обществени организации и движения. В началото на 90-те Николай Банев основава една от първите частни фирми в България. Тя извършва охранителна дейност в Хасково. По-късно участва в масовата приватизация. Чрез инвестиционния си фонд “АКБ Форес” става собственик на десетки предприятия в България. През 1999 г. бизнесменът купува красивото ваканционно селище Русалка за 2,01 млн. долара. През 2011 г. там Банев омъжва първата си дъщеря Мария. На пищната сватба с множество чуждестранни гости пеят Васил Найденов и Силвия Кацарова. Тогава а на зетя Живко, който е стоматолог – помещение за кабинет в столицата. Луксът силно присъства в живота на Баневи. Това личи от имението им в столичния квартал “Бояна”. То разполага със собствена хеликоптерна площадка, а от входа му се издига голям мраморен фонтан. Големите просторни тераси не остават незабелязани дори и зад 3-метровите огради, които опасват къщата и задния двор, граничещ с горите на Витоша. Просторната всекидневна е покрита с оникс, а стените - с бял мрамор. На тях стоят закачени картини на Владимир Димитров-Майстора. Част от този лукс обаче изгаря преди 2 години. Щетите са за над 1 млн. лв. Палежът се случва в късните часове на нощта. Тогава фамилията е по работа в курортния комплекс Русалка. Извършителите остават неразкрити, но 5 дни преди палежа Евгения Банева получава обаждане, в което мъжки глас я заплашва, че ще се наложи да си купуват нови мебели, ако не му плати 500 000 евро. 4 месеца след палежа на имението изгаря голяма част от луксозния автопарк на Баневи. 7 от колите са изпепелени, като сред тях са мерцедес, порше, ягуар и любимият на бизнесмена 10-годишен майбах, като само той струва близо 300 000 евро. Абсурдното е, че Кратка хронология на пожарите показва, че в рамките на 2 години в пламъци са били погълнати една от къщите и един от ресторантите на Баневи в курорта Русалка. Засегнат е и един от апартаментите на семейството на столичния булевард “Витоша”. Там се намира и офисът на туристическата им фирма. През 2015 г. посред бял ден той е нападнат с пиратки. За щастие, няма пострадали, а за атаката е задържан професионалният ММА боец Бранко Бабачев. През 2003 г. Николай Банев става собственик на старозагорския футболен клуб “Берое”. Две години по-късно нивото на отбора е критично и феновете започват скандирания срещу собственика. Така постепенно се стига до спиране на заплатите на футболистите. През 2007 г. Банев се отказва от отбора. Баневи се опитват да започнат съвместен бизнес с друго известно семейство - Арабаджиеви, които все още се издирват от Интерпол. Заедно като опитите им са да предлагат въздушен транспорт на богати българи. Николай и Евгения Баневи направиха опит да влязат и в политиката. През 2016 г. бизнесменът се кандидатира за президент и събра 4196 гласа, или 0,11% от вота. Евгения Банева присъства в бюлетините за избор на евродепутати. Тя беше независим кандидат и остана на последно място в листата с 0,2% от гласовете.  ", "date": "2018.10.29", "title": "Гламурният живот на семейство Баневи"}
{"url": "https://www.24chasa.bg/novini/article/7125940", "text": "Ангела Меркел няма да се кандидатира не само като лидер на партията си на следващия конгрес на ХДС през декември, но и ще излезе от активната политика, като през 2021 няма да се кандидатира за Бундестага. Това означава, че тя се отказва и от пети мандат и няма да обмисля да влиза в състезание за канцлерския пост на парламентарните избори през 2021 година. Засега обаче тя планира да изкара сегашния си канцлерски мандат до край. Меркел е заявила, че няма намерение да се заема с политиката дори и в Брюксел, като се отказва от всякакви европейски висши постове. Това тя е заявила пред колегите си от президиума на ХДС малко преди да направи официално изявление, с което да поеме отговорността за провала на ХДС на изборите в провинция Хесен тази неделя. Там ХДС взе само 27% от гласовете, макар и да остава първа по сила партия.", "date": "2018.10.29", "title": "Меркел излиза от политиката през 2021 година"}
{"url": "https://www.24chasa.bg/novini/article/7125915", "text": "30-годишният Румен Янакиев бе доведен с белезници в районния съд в Бургас преди минути. Той е арестуван и обвинен в   Огънят нанесе сериозни щети на целия вход в бл.1 на бургаския к-с \"Зорница\". В момента тече заседание, на което прокуратурата ще поиска постоянна мярка за неотклонение \"задържане под стража\" спрямо Румен Янакиев. В поръчителство на палежа е обвинен криминално проявения и съден за участие в ОПГ Петър Биберов-Кюфтето. Няколко дни преди палежа Биберов се призна за виновен и сключи споразумение с прокуратурата, че миналия ноември ударил фотографа Пенков докато той снимал изгоряло заведение в Морската градина. Районни магистрати наложиха пробация на Биберов, но потърпевшият фотограф заяви, че ще внесе граждански иск срещу него в размер на 50 000 лв.", "date": "2018.10.29", "title": "Задържаха извършителя на палеж срещу фоторепортер от Бургас, искат постоянен арест"}
{"url": "https://www.24chasa.bg/novini/article/7125959", "text": "Генералният секретар на Християндемократическия съюз (ХДС) Анегрет Крамп-Каренбауер иска да наследи германския канцлер Ангела Меркел като лидер на партията на конгрес през декември, заявиха днес партийни източници, цитирани от Ройтерс. Според източниците Крамп-Каренбауер, която е близък съюзник на Меркел, казала пред членове на ХДС, че е готова да се кандидатира за председател на партията. Нейното изявление, направено на закрито заседание, било посрещнато с аплодисменти, предаде БТА.", "date": "2018.10.29", "title": "Генералният секретар на ХДС иска да наследи Меркел като лидер на партията"}
{"url": "https://www.24chasa.bg/novini/article/7125950", "text": "Турция днес празнува националния си празник - 95-ата годишнина от създаването на републиката. На 29 октомври 1923 г. Мустафа Кемал Ататюрк обявява основаването на нова, светска и демократична Република Турция върху руините на Османската империя. Самият Ататюрк нарича създаването на турската република \"най-забележителното ми творение\". 29 октомври освен национален празник на Турция е и ден, в който се отдава почит и признателност към личността и делото на Ататюрк в цялата страна, както и в т.нар. Севернокипърска турска република, призната само от Анкара. Организират се официални церемонии, манифестации и народни увеселения. От ранна утрин хиляди граждани се стекоха със знамена в ръце в мавзолея гробница на Ататюрк в Анкара. Потокът от граждани, както всяка година се очаква да продължи през целия ден. Социалните медии разпространиха снимка на семейна двойка старци, които, едва пристъпващи с бастуните си, бяха дошли да се поклонят в мавзолея на Ататюрк. Снимката бързо набра популярност като символ на признателността на милиони турци към основателя на републиката. По дългогодишна традиция официалната програма започна с поклонение и поднасяне на венци в мавзолея гробница на Ататюрк. Делегацията начело с президента Реджеп Тайип Ердоган и с участието на лидери на политическите партии и членове на кабинета преминаха по т.нар. Лъвски път, отвеждащ към гробницата. Ердоган се разписа в почетната книга, като изрази преклонение пред паметта на Ататюрк и неговите другари по оръжие. \"Днес в Истанбул ще отпразнуваме откриването на едно от най-престижните летища на света. Откриването на това летище в период, когато сме подложени на икономически атаки, е показател за мощта на Турция\", гласи посланието на турския президент. В двореца Бештепе в Анкара Ердоган ще приема поздравленията за националния празник. Следобед ще се състои церемонията по откриването на новото летище на Истанбул, на която са поканени да присъстват лидери на десетина държави, министри и отговорни лица. Министър-председателят Бойко Борисов ще бъде сред официалните гости на церемонията по покана на Ердоган. Министърът на финансите Владислав Горанов ще придружава Борисов. Ердоган за пръв път ще даде в Истанбул традиционния прием за националния празник на страната, който досега винаги се организираше в Анкара. Анализатори коментират, че това е първа стъпка към превръщането на Истанбул в столица на Турция, за което, според наблюдатели, Ердоган отдавна мечтае. В Истанбул стартът на празника тази сутрин бе даден с полагане на венци и поклонение пред паметника на Ататюрк на площада Таксим. В церемонията участваха валията, кметът на града, началникът на гарнизона, представители на основната опозиционна Народнорепубликанска партия (НРП), политически партии, ветерани, граждани. На истанбулския булевард \"Ватан\" се състоя манифестация. Общините Кадъкьой, Малтепе и Картал на азиатския бряг на Истанбул тази вечер по традиция ще организират многолюдни граждански шествия по случай 29 октомври с естради на открито и фойерверки. Проявите се провеждат под мотото \"Вземи знамето и ела да празнуваме 95-ата годишнина на републиката, която основа Ататюрк\". На Принцовите острови ще се състои традиционното шествие с фенери. В района на община Малтепе ще бъде открит един от най-големите паркове на мегаполиса - Републикански парк Джевизли - върху площ от 45 декара. В парка е построен амфитеатър за 500 души, тераси, от които се открива панорама към Мраморно море, детски и спортни площадки с уреди, изкуствено езеро. Тази вечер след стъмване в чест на празника трите моста над Босфора, свързващи Европа и Азия, ще бъдат осветени в червено - цветът на турското национално знаме, ще бъдат изстреляни 95 топовни салюти и фойерверки.", "date": "2018.10.29", "title": "С хиляди знамена в Турция отбелязват 95 години от обявяването й за република (Снимки)"}
{"url": "https://www.24chasa.bg/novini/article/7125969", "text": "Още няколко дни имат предприятията и самоосигуряващите се лица, които са изплатили доходи на физически лица, извън тези по трудов договор, и са задължени по закон да удържат данък, да подадат своите декларации за дължими данъци. Декларацията – по чл. 55, ал. 1 от ЗДДФЛ и по чл. 201, ал. 1 от ЗКПО, се подава в сроковете за внасяне на дължимите данъци. Авансовият данък за доходите от наем, от друга стопанска дейност и за паричните доходи от други източници, удържан за доходи, изплатени през третото тримесечие на 2018 г., се декларира в срок до 31 октомври 2018 г. Това съобщиха от пресцентъра на НАП. Декларацията се подава и от физически лица, ако предприятието или самоосигуряващото се лице – платец на дохода, не е задължено да удържа и съответно да внася данък. Дължимите данъци се декларират в НАП до края на месеца, следващ тримесечието, през което е придобит доходът, като за доходи от наем или от друга стопанска дейност, придобити от физическите лица през третото тримесечие на годината, срокът съответно е 31 октомври 2018 г. Декларацията за дължими данъци се представя в НАП и за окончателните данъци, удържани върху доходите на чуждестранни физически и юридически лица (например върху възнаграждения за технически услуги, доходи от лихви, авторски и лицензионни възнаграждения и други), както и за окончателните данъци върху доходите от дивиденти и ликвидационни дялове, разпределени на местни и чуждестранни физически лица, на чуждестранни юридически лица (в случаите, когато данъкът е дължим) и на местни юридически лица, които не са търговци, включително общини. Повече информация за попълване на декларациите и за плащане на дължимите данъци клиентите на НАП могат да получат на телефона за информация 0700 18 700 на цената на един разговор, на интернет страницата на агенцията или в офисите на приходната администрация.", "date": "2018.10.29", "title": "До сряда се подават декларациите за дължими данъци за третото тримесечие на 2018 г."}
{"url": "https://www.24chasa.bg/novini/article/7125967", "text": "Обявеният за издирване участник в инцидента в ромския квартал в Мъглиж снощи след 18.00 часа, се е предал тази сутрин, като се явил в полицейското управление на Казанлък, придружен с адвоката си. Това e съобщил старши комисар Георги Хаджиев, директор на Областната дирекция на МВР в Стара Загора, предаде БТА. Нападателят на полицая е 23-годишен жител на квартала. Задържан е за 24 часа. Задържаните в ареста са трима, двама от тях са криминално проявени и с излежани присъди, уточнява старши комисар Хаджиев. Предстоят разпити. Ще се иска задържане под стража за 72 часа, за изясняване на инцидентите, свързани с незаконните състезания с каруци, петима ранени полицаи и катастрофа с двама загинали. Младежи на 23 и 22 години загинаха на пътя Стара Загора-Казанлък и една от версиите за катастрофата е каруца без светлини, която се е движила по главния път през нощта, за да участва в незаконната гонка. Днес е погребението им в Казанлък, където вчера беше обявен ден на траур. Над 10 са актовете, направени от инспектори за използването на незаконни каруци в ромския квартал, но нито един от тях не е платен. Само на един нарушител са направени 4 акта, казва пред БТА д-р Душо Гавазов, заместник-кмет на Общината. По официални данни в квартала, който се намира на границата на подбалканския път София- Бургас, живеят 870 жители. По неофициални данни са близо 1200 и в разликата са и тези, които обикновено стават инициатори за инциденти, коментира д-р Гавазов. В момента обстановката в населеното място е спокойна, нормален е достъпът до общинските учреждения, училище и детски заведения, каза зам.-кметът на Община Мъглиж. Продължава засиленото полицейско присъствие в подбалканската община.", "date": "2018.10.29", "title": "Издирваният нападател на полицай в Мъглиж се е предал, вече има трима задържани"}
{"url": "https://www.24chasa.bg/novini/article/7125970", "text": "Трима са задържани в полицейския арест след грубо нарушаване на обществения ред и отправяне на обиди към полицейски служители, съобщиха от пресцентъра на МВР. Около 16.50 часа на 27 октомври, за проверка бил спрян лек автомобил \"Ауди А3\", шофиран от 29-годишна жена. Тя не представила свидетелство за управление и за неносене на документа й е наложена глоба с фиш, а през това време спътниците на дамата - двама мъже и жена, започнали да нагрубяват униформените. След приключване на проверката и потегляне на автомобила те показали неприлични жестове с ръце на униформените. Пътните полицаи последвал аудито. Колата паркирала на ул. \"Победа\" в града, пътниците слезли и продължили да се държат неприлично. Отправили и закани. На място, за оказване на съдействие, пристигнал екип от Охранителна полиция. Установена е самоличността на тримата - на 32 и 26 години и 32-годишна. Задържани са за срок до 24 часа в РУ- Шумен за грубо нарушаване на обществения ред. Съставени са им актове по Указа за борба с дребното хулиганство.", "date": "2018.10.29", "title": "Задържаха трима шуменци, обиждали полицаи, показвали им и неприлични жестове"}
{"url": "https://www.24chasa.bg/novini/article/7125981", "text": "23-годишен е задържан за хулиганство в Плевен. На 28 октомври, на кръстовище в града, служители на сектор \"Пътна полиция\" спрели след кратко преследване лек автомобил \"Опел Астра\". Това съобщиха от МВР. Водачът бил видимо пиян, държал се агресивно и заплашвал служителите на реда. Отказал да бъде проверен с техническо средство. Задържан е за срок до 24 часа по Закона за МВР. Уведомен е прокурор.", "date": "2018.10.29", "title": "Задържаха 23-годишен в Плевен, карал пиян и заплашвал полицаи"}
{"url": "https://www.24chasa.bg/novini/article/7125983", "text": "Служители на участък \"Петолъчка\" са задържали 18-годишен за кражба на лек автомобил и причиняване на материални щети. Минути след полунощ на 27 октомври, в РУ - Сливен постъпил сигнал от 37-годишна жителка на село Желю войвода, че е бил откраднат личният й автомобил \"Ланчия\". В резултат на незабавните издирвателни действия колата е открита катастрофирала недалеч от селото. Извършителят, на 18-години от същото село, е установен и задържан. По случая е образувано досъдебно производство.", "date": "2018.10.29", "title": "18-годишен от Сливенско блъсна открадната от него кола, арестуваха го"}
{"url": "https://www.24chasa.bg/novini/article/7125975", "text": "Иманяр е задържан в района на крепостта \"Сторгозия\" - защитена територия за опазване на културното наследство, съобщават от пресцентъра на МВР. На 28 октомври, в хода на специализирана операция по противодействие на незаконното придобиване и продажба на културно-исторически ценности, криминалистите засекли 58-годишен плевенчанин на територията на крепостта с металотърсач. В близост установили изкопна дупка и малка лопатка. При извършения личен обиск у мъжа е открит куршум, който по негови данни е старинен турски и е от времето на руско-турската война. При последвало претърсване в гараж, негова собственост, полицаите намерили 14 монети, 73 метални предмета, част от които наподобяващи остриета за стрели, 69 керамични парчета - различни по вид, размер, форма и цвят. Намерените предмети са иззети и предадени за експертизи. Предстои изясняването на културно-историческата им стойност. Плевенчанинът е задържан за срок до 24 часа. Уведомен е дежурен прокурор при Окръжна прокуратура - Плевен. По случая е образувано досъдебно производство, по което работата продължава.", "date": "2018.10.29", "title": "Задържаха иманяр в района на крепостта \"Сторгозия\", задигнал монети и керамика"}
{"url": "https://www.24chasa.bg/novini/article/7126016", "text": "Всяко седмо престъпление в община Разград е извършено от дете. Това сочи статистиката за детската престъпност, представена от инспектор Женя Калчева от сектор \"Противодействие на криминалната престъпност\", предава БТА. От началото на годината са разкрити 216 престъпления, като 31 от тях или 14,35 на сто са извършени от подрастващи. Най-голям е делът на кражбите, но не липсват и престъпления, свързани с МПС и криминални деяния против личността. Има също случаи на измами, телесни повреди, подаване на неверни съобщения, както и престъпления, свързани с наркотични вещества. Пострадалите от престъпления малолетни и непълнолетни през отчетния период в община Разград са 13, като болшинството от тях са станали жертви на кражба.", "date": "2018.10.29", "title": "Всяко седмо престъпление в Разградско е извършено от дете"}
{"url": "https://www.24chasa.bg/novini/article/7126015", "text": "Три сигнала са подали служители на затвора в Бобов дол в районното управление в града за открити наркотични вещества, съобщиха от пресцентъра на МВР. Дежурна полицейска група на РУ- Бобов дол е иззела опаковки с канабис, кокаин и хероин. Видът на наркотичните вещества е установен с полеви наркотест. Започнати са досъдебни производства, уведомен е дежурен прокурор.", "date": "2018.10.29", "title": "Служителите на затвора в Бобов дол подали три сигнала за открити наркотици"}
{"url": "https://www.24chasa.bg/novini/article/7126189", "text": "Иранският министър на външните работи Мохамад Джавад Зариф осъди днес  предаде Франс прес, цитирана от БТА. \"Екстремизмът и тероризмът нямат раса и религия и трябва винаги да бъдат осъждани. Моите мисли и молитви са с жертвите на терористичната атака срещу синагогата в Питсбърг и техните близки\", написа Зариф в профила си в Туитър. Единадесет души бяха убити при антисемитската атака в Питсбърг в събота, припомня Франс прес.", "date": "2018.10.29", "title": "Иранският министър на външните работи осъди атаката в синагога в Питсбърг"}
{"url": "https://www.24chasa.bg/novini/article/7126187", "text": "Седем човека бяха ранени при стрелба в нощен клуб в американския град Ривърсайд, щата Калифорния, предаде ТАСС, като се позова на властите. Всички пострадали са приети в болница, предаде БТА. Полицията каза, че по случая се води разследване. За момента не се съобщава за задържани за стрелбата. Според телевизия Ен Би Си няма опасност за живота на ранените. По времето, когато е станала стрелбата, в клуба е имало празненство за Хелоуин.", "date": "2018.10.29", "title": "7 ранени при стрелба в нощен клуб в Калифорния"}
{"url": "https://www.24chasa.bg/novini/article/7126188", "text": "Преговорите между Белград и Прищина може да се доближат до окончателно решение на 11 ноември в Париж, където президентите Александър Вучич и Хашим Тачи ще могат да разговарят с четиримата най-могъщи световни лидери, пише сръбският вестник \"Блиц\", цитиран от БТА. В Париж Вучич ще се срещне с френския президент Еманюел Макрон и германския канцлер Ангела Меркел и евентуално с президентите на САЩ и Русия Доналд Тръмп и Владимир Путин, както и с Тачи. Според анализатори включването на Тръмп и Путин би довело до напълно нов формат на диалога, който по този начин би бил преместен от Брюксел и би се превърнал в един вид мирна конференция.", "date": "2018.10.29", "title": "Преговорите между Белград и Прищина достигат до окончателно решение в Париж?"}
{"url": "https://www.24chasa.bg/novini/article/7126193", "text": "Държавният глава Румен Радев изпрати съболезнователно писмо до президента на САЩ Доналд Тръмп по повод кървавото нападение срещу синагогата „Дървото на живота“ в Питсбърг, при което загинаха и бяха ранени много хора. Това съобщиха от прессекретариата на президента.  В писмото си Румен Радев изразява своите и на българския народ най-искрени съболезнования на близките на жертвите и пожелания за възстановяване на ранените. „Грубото покушаване срещу свободата на вероизповедание води до опустошителни последици през вековете. Уроците от миналото са най-добрите съветници как да избегнем неговото повторение“, се казва още в писмото на президента Румен Радев до президента Доналд Тръмп.", "date": "2018.10.29", "title": "Радев изпрати съболезнования на Тръмп заради атаката в Питсбърг"}
{"url": "https://www.24chasa.bg/novini/article/7126198", "text": "С акцията в Агенцията за българите в чужбина компетентните органи показват, че имаме нулева толерантност към всеки, заемащ отговорна позиция и влизащ в схеми, уронващ престижа на институциите и на страната. Това каза пред журналисти зам.-председателят на партия ГЕРБ Цветан Цветанов, цитиран от БТА, след конференцията в София \"Технологии и единен дигитален пазар: възможности и предизвикателства\". Споровете и противоречията в коалицията \"Обединени патриоти\" не са на база политики и кадрови решения, а на междуличностни отношения, каза Цветанов. Ако настоящият председател на Агенцията за българите в чужбина Петър Харалампиев бъде отстранен, то новото предложение може да бъде тема на бъдещ Коалиционен съвет, посочи още Цветанов. Сегашният председател е предложен от \"Обединени патриоти\", но не за да има над него политически чадър, каза Цветанов. Точно това е силната страна на управлението, там където има проблем или дефицит, ние веднага решаваме проблемите, каза Цветанов. С \"Визия за България\" в БСП допълнително допринасят да не могат да бъдат алтернатива - не може там да няма строителство, а здравеопазването да се прави по модел отпреди десетилетия, каза още Цветанов в отговор на журналистически въпроси. Органите реагират адекватно на възникналите конфликти, въпреки зачестилите нападения върху тях, каза Цветанов в отговор на журналистически въпрос. Единствено е нужно даденото населено място да се обезпечи с контролно-пропускателни пунктове, за да не се създава допълнително напрежение. Трябва да сме изключително безкомпромисни при нападението върху полицаи и държавата да покаже голяма способност да противодейства, посочи Цветанов. Най-важното в нашата управленска програма е образованието и децата, които са извън тази система, трябва да бъдат върнати, за да извършим през него превантивни действия, каза Цветанов. Сега 97 процента от децата работят с новите технологии. Това означава, че и децата в една ромска общност боравят с тях и затова образователната система трябва да се отвори през новите комуникационни средства към тези деца, за да виждат добрите примери, каза Цветанов.", "date": "2018.10.29", "title": "Цветанов за ареста на Харалампиев: Показва, че имаме нулева толерантност"}
{"url": "https://www.24chasa.bg/novini/article/7126213", "text": "Руският сенатор Алексей Пушков не вижда ни най-малка причина Русия да е против корекция на границите като решение за косовския въпрос. В интервю за белградския вестник \"Политика\" той казва, че Русия подкрепя това, което Сърбия смята за правилно за себе си. \"Ако Сърбия се договори за корекция, не виждам ни най-малка причина Русия да бъде против това. По време на разговорите между нашите президенти, външните министри, могат да се появят различни варианти, но това не означава, че Русия е против сръбския план. Никога не съм чул от нито един руски официален представител да е против плана за разграничаване. Друг е въпросът доколко е приложим\" този план, каза Пушков. Запитан защо може да не бъде приложим, Пушков каза, че има райони, в които живеят сърби и които не могат да бъдат \"извадени\" от състава на Косово. \"Второ, ще се съгласят ли косоварите с тези корекции и трето, трябва да имаме предвид позициите на ЕС и САЩ\", посочи Пушков.", "date": "2018.10.29", "title": "Пушков не вижда причина Русия да е против корекция на границите като решение за косовския въпрос"}
{"url": "https://www.24chasa.bg/novini/article/7126216", "text": "През следващата година започват предпроектните проучвания за изграждане на нов ГКПП със Сърбия при монтанското село Дива Слатина и село Пуста Йеловица в област Пирот, съобщи в Монтана депутатът от ГЕРБ от региона Дилян Димитров, предаде БТА. Нужните средства за изготвяне на проект за новия граничен пункт са 200 000 лева и имам уверението на министъра на регионалното развитие и благоустройството Петя Аврамова, че те ще бъдат предвидени в бюджета на страната за следващата 2019 година, обяви Димитров. Той съобщи, че през тази седмица областният управител на Монтана и посланикът на република Сърбия у нас ще се срещнат за уточняване на следващите действия по реализация на проекта от двете страни на границата. Димитров коментира, че очаква при готов проект българската държава да финансира откриването на нов граничен пункт в Стара планина. В местността \"Каца камък\" над село Дива слатина до средата на миналия век е имало граничен пункт, а в годините на социализма българи и сърби са провеждали на това място събори на дружбата. В момента до мястото от двете страни на границата водят черни пътища. За откриване на пункт от българска страна трябва да се изгради нов път около 10 километра. Нов граничен пункт ще оживи търговията и ще улесни много транспортните връзки между регионите на Монтана и Пирот. Сега хората от тези региони трябва да пътуват над 150 километра, за да се срещнат, а при наличен граничен пункт разстоянието между двата областни града ще бъде около 40 километра, обявиха от областната управа в Монтана.", "date": "2018.10.29", "title": "Започват проучвания за изграждане на ГКПП със Сърбия при село Дива Слатина"}
{"url": "https://www.24chasa.bg/novini/article/7126211", "text": "Лъвица от пътуващ цирк нападна 4-годишно момиченце в Южна Русия и разкъса лицето му с нокти, съобщиха днес руските власти, цитирани от Франс прес, предаде БТА. Инцидентът е станал в село Успенское, в Краснодарския край, на около 1250 км южно от Москва. На любителски кадри, показани по руска телевизия, се вижда как вързаното животно, водено от дресьора си, внезапно се хвърля към момиченцето по време на представлението. Детето е настанено в болница за лечение на разкъсванията и други наранявания, съобщи руският Следствен комитет. Той е започнал разследване за нарушаване на правилата за сигурност по време на цирково представление. Директорът на цирка е арестуван и може да получи до 6 години затвор, ако бъде осъден. Според представител на местните власти, цитиран от агенция РИА Новости, лъвицата не е нахапала детето, а го е издрала с лапата си. Инциденти от този род са чести в Русия, отбелязва Франс прес. През 2016 г. леопард избяга по време на спектакъл в Сибир и уби жена. През 2012 г. гепард нападна 7-годишно момче и го рани по лицето и врата в Московска област. Същата година тигър в пътуваща зоологическа градина надраска 3-годишно момченце по главата в руския Далечен изток.", "date": "2018.10.29", "title": "Лъвица нападна 4-годишно дете в цирк в Русия, разкъса лицето му с нокти (Видео)"}
{"url": "https://www.24chasa.bg/novini/article/7126220", "text": "Стотици полицаи, подкрепени с хеликоптер, са нахлули в 40 апартамента в центъра на Барселона при перацията за борба с трафика на наркотици. Задържани са около 30 души, се казва в изявление на регионалната съдебна администрация, цитирано от БГНЕС. Над 700 служители от регионалните полицейски части на Каталуния и повече от 150 полицаи от общинската полиция в Барселона са участвали в операцията, съобщиха двете полицейски сили в отделни туитове. Няколко улици в центъра на Барселона са били блокирани от полицейски микробуси. Жителите на двата централни квартала, които са популярни сред туристите, отдавна се оплакват, че празни апартаменти, много от които са собственост на банки и инвестиционни фондове, след като пазарът на имоти в Испания се срина преди десетилетие, бяха превзети от наркотрафиканти и използвани като места, където се продават или употребяват наркотици. Те казват, че появата на така наречените \"наркоквартири\" е довело до увеличаване на обирите, извършвани срещу туристите, както и посегателствата срещу магазини от наркомани, търсещи пари за закупуване на дрога. Също така се е увеличило и насилието между различни банди, занимаващи се с наркотрафик, които се опитват да се наложат в района.", "date": "2018.10.29", "title": "Стотици полицаи заловиха наркотрафиканти в Барселона"}
{"url": "https://www.24chasa.bg/novini/article/7126308", "text": "Крайната цел на диалога между Белград и Прищина е Белград да признае независимостта на Косово и да приеме членството му в ООН, НАТО и ЕС, но това не подразбира никаква подялба, нито съюз с изпълнителни правомощия, заяви председателят на косовскя парламент Кадри Весели в профила си във Фейсбук, предаде Танюг. Липсата на единство в позицията на Прищина относно диалога с Белград нанася вреди на Прищина и сегашното статукво е неприемливо за САЩ и ЕС, посочва той. \"Не можем да си позволим да изгубим международните си партньори, с които стигнахме дотук\", се обърна Весели към гражданите  предаде БТА. Диалогът изисква единство, зрелост и отговорност, допълни Весели.", "date": "2018.10.29", "title": "Косово: Крайната цел на диалога между Белград и Прищина е да се признае независимостта ни"}
{"url": "https://www.24chasa.bg/novini/article/7126322", "text": "Повече от три адреса са претърсени в Кюстендилско днес, във връзка с разследването на Специализираната прокуратура срещу престъпна група за подкупи и престъпления по служба, свързано с дейността на Държавната агенция за българите в чужбина, съобщи БТА. Обискирани са няколко обекта в Кюстендил, сред които счетоводна къща в центъра на града. Претърсен е бил и имот в с. Драговищица. Претърсванията и изземванията са в рамките на образувано досъдебно производство за извършени престъпления за престъпна група, подкуп и длъжностни престъпления. От полицията и прокуратурата в Кюстендил отказаха информация за това дали има задържани. Полицейски източници обаче съобщиха, че обиските продължават и вероятно няма да завършат днес. В града е известно, че македонски граждани ползват съдействието на местни юристи, за да получат българско гражданство. Чрез него те получават възможност да се движат свободно в Европа. Преди години в града бяха установени адреси, на които бяха регистрирани десетки македонски граждани, въпреки, че не живеят на тях. Много са и македонците, фигуриращи в избирателните списъци.", "date": "2018.10.29", "title": "Обискираха счетоводна къща в Кюстендил при акцията, свързана с агенцията за българите в чужбина"}
{"url": "https://www.24chasa.bg/novini/article/7126312", "text": "Зам.-главният прокурор Иван Гешев потвърди  .  Заедно с него са задържани и над 20 души за част, от които арестът ще бъде удължен за 72 часа, а другите ще останат свидетели по делото. Гешев обяви, че разследването се води срещу престъпна група, която се е занимавала с подкупи и длъжностни престъпления.  \"Това, което мога да потвърдя, че е задържано част от ръководството на Агенцията, в това число председателят и главният секретар\", каза лаконично Гешев и допълни, че повече информация ще бъде дадена най-рано в сряда. По разследването данни събира и Антикорупционната комисия на Пламен Георгиев.", "date": "2018.10.29", "title": "Гешев потвърди за ареста на шефа на Агенцията за българите в чужбина и още над 20 души"}
{"url": "https://www.24chasa.bg/novini/article/7126515", "text": "По повод запитванията от медии, свързани с кръстовището на път I-3 Бяла - Плевен и път III-405 Павликени - Свищов, Агенция „Пътна инфраструктура“ уточнява, че за пътния инцидент от 13 септември край Горна Студена, продължава досъдебното производство и компетентните институции ще установят причините за катастрофата и скоростта на движение на автомобилите. Всякакви изказвания и изследвания от граждански сдружения преди да са се произнесли компетентните институции са спекулативни и некоректни, предвид чувстителността на темата пътна безопасност. Кръстовището на първокласния път I-3 Бяла – Плевен и третокласния път III-405 Павликени – Свищов не е определено като рисково според данните на „Пътна полиция“ за участъци с концентрация на пътно-транспортни произшествия, извън урбанизираните територии. Настилката в района на кръстовището е в добро състояние, с необходимите знаци и хоризонтална маркировка. На път I-3 Бяла – Плевен са поставени два знака, указващи наближаване на кръстовище с път без предимство и ограничение на скоростта на пътуващите по първокласния път до 60 км/ч.  Eжемесечно се премахва и растителността в района на кръстовището. Агенция „Пътна инфраструктура“ призовава шофьорите да карат със съобразена скорост и да спазват стриктно пътната сигнализация.", "date": "2018.10.29", "title": "АПИ: Кръстовището край Горна Студена, на което загинаха футболисти, не е рисково"}
{"url": "https://www.24chasa.bg/novini/article/7126524", "text": "Надявам се, че до края на годината ще приключат преговорите по меморандума с китайската страна и от следващата година глобалният партньорски център с Китай да може активно да заработи. Това каза министър Лиляна Павлова днес пред журналисти в отговор на въпрос. Тя уточни, че на нея е възложена организацията и координацията по създаване на такъв партньорски център и на заседание на МС е отчела напредъка по неговото създаване. Получихме мандат глобалния партньорски център от българска страна да бъде представляван от Института по маркетинг към министъра на икономиката и от Икономическия институт към БАН, допълни Павлова. В момента започваме преговори с китайската страна за подписване на меморандум за разбирателство, информира тя. Министърът обясни, че този център ще бъде изграден на принципа \"тинк-танк\" - мозъчен тръст, който ще се занимава с обучение, консултации, научни изследвания, анализи и разработки, които да насърчават инвестициите. Лиляна Павлова участва днес във форум, посветен на жените в политиката, организиран от Министерството за българското председателство на Съвета на ЕС 2018 и от Съвета на жените в бизнеса в България. Един от акцентите на дискусията е темата за българското председателство и постиженията \"на\" и \"за\" жените. По време на председателството работихме и за политики на европейско ниво, даващи възможност за равенство и равен достъп на жените и в политиката, и в бизнеса, посочи Павлова. Тя отбеляза и въпроса за баланса между личния и професионалния живот. Гордеем се с приетата европейска директива по време на председателството за баланса между професионалния и личния живот, която дава възможност на дамите за гъвкаво работно време, както и за единни правила и процедури, отбеляза министърът. По думите й България много често е давана за добър пример. Страната ни е на 18 място от 144 държави по отношение на жени, заемащи ръководни позиции както в политиката, така и в бизнеса. У нас нямаме силна диференциация за разлика на заплащането на жени в бизнеса и политиката, коментира още Павлова. Тя даде пример и че в областта на информационните технологии - един от най-бързоразвиващите се сектори, в България отново отчитаме висок показател - 30 процента от дамите, работещи в сектора, са на ръководни позиции.", "date": "2018.10.29", "title": "Глобалният партньорски център с Китай ще заработи още следващата година"}
{"url": "https://www.24chasa.bg/novini/article/7126526", "text": "Гръцкото външно министерство повика посланичката на Албания в Атина, за да й връчи демарш за вчерашното убийство на етнически грък в Албания, съобщи агенция МИА, като де позова на гръцките медии. Трийсет и петгодишният Константинос Кацифас бе убит в престрелка с албанската полриция в село Буларат, южна Албания, предаде БТА. До инцидента се стигнало, когато Кацифас издигнал гръцкото знаме на гробището на падналите гръцки войници по повод на Деня \"Охи\" - годишнината от отхвърлянето на италианския ултиматум от Гърция през 1940 г. На мястото пристигнали албански полицаи, които свалили знамето и тогава Кацифас е открил огън с автомат \"Калашников\".", "date": "2018.10.29", "title": "Гръцкото външно връчи демарш на албанската посланичката заради убийството на етнически грък"}
{"url": "https://www.24chasa.bg/novini/article/7126533", "text": "Министерството на образованието и науката публикува за обществено обсъждане разработените проекти на учебни програми за профилирана подготовка на гимназистите, която ще се придобива в 11-и и 12-и клас от учебната 2020/2021 година. Учебните предмети за профилираното обучение са 15 - математика, български език и литература, чужд език, информатика, информационни технологии, история и цивилизации, география и икономика, философия, биология и здравно образование, физика и астрономия, химия и опазване на околната среда, музика, изобразително изкуство, предприемачество, физическо възпитание и спорт. В разработването на програмите са участвали университетски преподаватели и учители, съобщи пресцентърът на МОН. Новите учебни програми ще дават не само теоретична подготовка. Целта им е да развиват и социалните, гражданските и културните компетентности на учениците, да подобряват уменията им за изразяване чрез творчество и да усъвършенстват дигиталните им компетентности. Профилираната подготовка представлява съвкупност от три до четири учебни предмета - два от тях определени на национално ниво, а останалите - на училищно. Едновременно с това всеки учебен предмет ще се състои от задължителни и избираеми модули. Задължителните модули са насочени към надграждане на компетентности, придобити в общообразователната подготовка, както и към задълбочени компетентности в определени научни и/или приложни области. Това обучение е насочено към подготовка за продължаване на образованието в университет. Така се осъществява връзка между средното и висшето образование и плавен преход към университетското образование. Дава се възможност модулите да носят кредити и да се признават във висшите училища без изучаването на тези модули в отделни специалности на висшето образование. Програмите са дискутирани с учители и преподаватели преди да бъдат предложени за обществено обсъждане. В края на профилираното обучение по математика се цели учениците да владеят прилагането на определения и на теореми при обосноваване на изводи, да моделират различни ситуации, да изследват модели и да интерпретират получени резултати. Чрез изучаването на профилиращия предмет информатика учениците ще могат да анализират информационни проблеми и да моделират решения, чрез използване на обектно-ориентиран подход, да създават програмни проекти и информационни системи. В края на профилираното обучение по информационни технологии учениците трябва да умеят да използват съвременни технологии за обработка на големи масиви от данни, да проектират и работят с бази от данни за различни приложения на съвременни мултимедийни технологии за обработка на графична, видео и звукова информация. Цели се те да могат да прилагат съвременни уеб технологии при проектирането и изграждането на уеб приложения с различно предназначение и да решават проблеми, свързани с обработката и представянето на информацията със средствата на ИКТ и управлението на ИКТ проекти. Български език и литература ще могат да изучават профилирано учениците с интереси в областта на хуманитаристиката. Предвижда се в цялата страна да има 100 такива паралелки. Задължителните модули са четири - \"Езикът и обществото\", \"Езикови употреби\", \"Диалогични прочити\" и \"Критическо четене\". В проектите за двата литературни модула има различни варианти за изучаване на автори и произведения. Те са предимно от българската класическа и съвременна литература, като присъстват и произведения на чужди автори. Учителите ще имат свободата да избират сами един от посочените варианти, с оглед интересите и възможностите на учениците си. Акцентите в обучението по философия са утвърждаване на автономна и социално отговорна личност, развиване на философичен стил на мислене, формиращ у учениците критичност, креативност и систематичност. Обучението по география е насочено към разширяване и задълбочаване на знания, умения и отношения, свързани с природноресурсния потенциал на Земята и устойчивото развитие, с геополитическата структура и организация на обществото, с развитието на световното стопанство, с преодоляване на енергийните проблеми и оценяване на международната икономическа интеграция, с географията на регионите и страните, с картографията и географското познание, с географската информация и електронното пространство, както и с изграждането на ключови географски компетентности. Профилираната подготовка по биология и здравно образование включва четири модула: клетката - елементарна биологична система, многоклетъчната организация на биологичните системи, биосферата - структура и процеси, и еволюцията на биологичните системи. Изискванията за резултатите от обучението по чужди езици са разработени според общите нива на езикова компетентност, определени от Общата европейска езикова рамка. Представени са проекти на учебни програми за профилирана подготовка по английски, испански, италиански, немски, руски и френски език за ниво В1.1, за ниво В1 и за ниво В2. Профилираното обучение по история и цивилизации е в три модула - \"Власт и институции\", \"Култура и духовност\" и \"Човек и общество\". То предвижда надграждане на компетентности за разбиране и осмисляне на държавни модели, политически идеологии и функциониране на политическата власт. В края на профилираното обучение по физика и астрономия всеки ученик ще задълбочи и систематизира знанията си за съвременните постижения по физика и ще осмисли фундаменталните взаимодействия в природата, ще увеличи информираността си за съвременните аспекти на астрофизиката и връзката им с постижения на физиката на микросвета. Изискванията към всяка тема в учебните програми по химия и опазване на околната среда включват, освен чисто научни, и приложните аспекти на химичното знание. Това е основна предпоставка за изграждане на природонаучната грамотност на учениците, необходима за подготовката им за висшите училища и за бъдещата им реализация в природните науки и свързаните с тях технологии. Акцентът е поставен върху усвояването на практически умения за извършване на наблюдения и лабораторна работа. Учебното съдържание на модулите по музика е структурирано съобразно необходимостта от тясно интегративно взаимодействие помежду им: \"Музикална култура\", \"Музикален инструмент/пеене\" и \"Пиано/електронни клавишни инструменти\". Обучението по профилиращия учебен предмет изобразително изкуство цели да се осигурят възможности за продължаване на образованието в следваща образователна степен, ориентирана към приложно-практически аспекти на изобразителните изкуства /дизайн, приложни изкуства, изящни изкуства, изкуствознание, педагогика на изкуството, медийни изкуства, архитектура/. Акцентите в учебните програми за профилирана подготовка по предприемачество са за формиране на финансова, управленска и предприемаческа култура у учениците. Възможностите, които предоставя профилираната подготовка по физическо възпитание и спорт, са за усъвършенстване на двигателните знания и за умения и навици чрез овладяването на различни видове спорт. /", "date": "2018.10.29", "title": "По нови учебни програми за профилирана подготовка ще се обучават гимназистите от учебната 2020/2021 година"}
{"url": "https://www.24chasa.bg/novini/article/7126553", "text": "Максимална температура 25.9 градуса е измерена днес в Силистра, съобщиха от силистренската метеорологична обсерватория, цитирана от БТА.  Според специалистите това е температурен рекорд в града за датата 29 октомври. Най-топло на тази дата е било през 1945 г. - 25.4 градуса. Това е вторият температурен рекорд за октомври в Силистра след измерения вчера.", "date": "2018.10.29", "title": "Втори за месеца температурен рекорд \nв Силистра"}
{"url": "https://www.24chasa.bg/novini/article/7126519", "text": "Тайландският милиардер Вичай Шривадханапрабха, който  , сътвори приживе едно от най-големите чудеса в света на футбола.  \"Лестър\" беше като едно семейство, обединено около неговата воля\", се посочва в изявление на клуба и това наистина беше така. Собственикът на тайландската верига безмитни магазини King Power Group, чието лично богатство възлиза на 3.3 млрд. щатски долара, стана световноизвестен не с бизнеса си, а чрез футбола, след като \"Лестър\" успя да стигне до шампионската титла във Висшата лига през 2016 г., създавайки една от най-впечатляващите изненади в историята на спорта. Фамилното име \"Шривадханапрабха\" е дадено на Вичай лично от вече покойния крал на Тайланд Бумибол Аду Ладей като заслуга за дейността му в полза на държавата. В буквален превод то означава \"светлина на прогресивната слава\". Рекордният туристически бум в Тайланд доведе милиони посетители в страната и увеличи значително самолетния трафик, а компанията му King Power държи монополните права върху безмитните магазини на тайландските летища, отпуснати на компанията с концесия от държавния авиооператор Airports of Thailand Pcl. Първият си лиценз компанията на Шривадханапрабха получава още през 1989 г. Само за първите девет месеца на 2018 г. през двете най-големи летища в столицата Банкок са преминали над 80 милиона пътници. И въпреки лекия спад в туристопотока, секторът си остава един от основните двигатели на тайландската икономика. Семейство Шривадханапрабха притежава и миноритарен дял в капитала на Thai AirAsia, която е част от групата на най-голямата азиатска нискотарифна авиокомпания AirAsia Group. През април фамилията придоби и част от най-високия небостъргач в Банкок за сумата от 423 млн. долара. Големият въпрос е дали наследниците на Вичай Шривадханапрабха ще се справят с предизвикателствата пред фамилната империя. Неговата съпруга Аймон Шривадханапрабха е вицепрезидент на King Power. Един от синовете му - Аяват, е изпълнителен директор на King Power и вицепрезидент на \"Лестър\". Той е и най-големият индивидуален акционер, след баща си, в Thai AirAsia. Другият му син Апичет, както и дъщерите му Ворамас и Аронронг, също са част от управленския екип на King Power Group. Футболната история на фамилията започва през 2010 г., когато консорциумът Asian Football Investments, начело с Вичай Шривадханапрабха, придобива \"Лестър\", който по това време играе във второто ниво на английския футбол. През 2014 г. клубът се завръща във Висшата лига, а само две години по-късно успява да спечели и титлата, оборвайки всички прогнози на футболните експерти. Само преди две години и половина Вичай празнуваше немислимото чудо, когато \"Лестър\" спечели титлата във Висшата лига. Без него нямаше да го има чудото. Нямаше и Джейми Варди да вкарва, когато си поиска. Звездите на Рияд Марез и Н'Голо Канте можеше никога да не изгреят. Каспер Шмайхел можеше да си остане просто синът на Петър Шмайхел, предводителят Клаудио Раниери щеше продължава да бъде без титла в елитния футбол. След триумфа Шривадханапрабха заведе отбора на почивка за своя сметка. В знак на признателност той награди футболистите си с електрически автомобили. Тайландецът си спечели допълнително любовта на феновете, като често им осигуряваше безплатен транспорт от и до стадиона на противника. \"Попитайте всеки фен на \"Лестър\" и те ще ви кажат същото. Ние се възхищаваме на Вичай. За нас той е най-добрият, заради него всички започнахме да мечтаем\", написа фен на отбора в \"Туитър\". За рождения си ден миналата година Сриваданапраба раздаде 60 сезонни билета. Фенове разказват как им е раздал и торта, купувал е храна и напитки за пътуващите привърженици, подарявал им е шалове.  Но ореолът на тайландеца е много по-голям и се простира над целия град Лестър, не само над клуба. За Шриваданапраба бе нещо обичайно да пристига за мачове и да си тръгва от стадиона на частния хеликоптер, който излиташе от центъра на терена. За съжаление на всички в Лестър, това се случи за последен път в събота. Имаше репутацията на човек, който пази личното си пространство и рядко дава интервюта. Етнически китаец е, а и четирите му деца са свързани по някакъв начин с компанията. Обичал е хубавото вино, залозите и конете – изобщо, начинът на живот на един богат човек в Англия. Пренесе част от културата си в Лестър, като докарваше тайландски монах да благославя за късмет футболистите преди мачове. Андреа Бочели пя по време на празненствата за титлата. Откупи стадиона, ребрандира го на „Кинг Пауър“, а само преди 10 дни общината е дала позволение за строеж на нова ултра модерна тренировъчна база на стойност около 100 милиона паунда. Даряваше и милиони на благотворителната организация на \"Лестър\", която помага на местните болници.", "date": "2018.10.29", "title": "Загиналият милиардер Вичай сътвори с \"Лестър\" най-голямото чудо в света на футбола"}
{"url": "https://www.24chasa.bg/novini/article/7126608", "text": "Състав на Хасковския окръжен съд постанови мярка за неотклонение \"задържане под стража\" спрямо употребил алкохол 47-годишен водач на лек автомобил, причинил смърт по непредпазливост на пешеходка. Искането е било на Окръжната прокуратура, съобщиха от държавното обвинение.  При условията на несъобразена скорост и състоянието си той изгубил управлението над колата, навлязъл в платното за насрещно движение и ударил движещата се до бордюра пешеходка. Вследствие на удара тя починала. По случая е образувано досъдебно производство, в хода на което са били извършени оглед на местопроизшествието, разпитани са били свидетели и са били приобщени писмени доказателства. Назначена е била съдебномедицинска експертиза. Мярката за неотклонение може да бъде обжалвана на по-горна инстанция, уточняват от прокуратурата.", "date": "2018.10.29", "title": "Пияният без книжка, убил на място баба в Димитровградско, остава в ареста"}
