{"url": "https://www.24chasa.bg/novini/article/7994955", "text": "Срещата на френското правителство и социалните партньори не е довела до постигането на компромис по въпроса за породилата полемика пенсионна реформа, предадоха световните агенции. Реформата предизвиква протести и транспортни стачки във Франция от две седмици насам, предава БТА. Стачните действия и протестите продължават. А призив за ден на общосиндикален протест срещу реформата, който да бъде на 9 януари, бе отправен от Филип Мартинес, лидерът на френския синдикат Обща конфедерация на труда, след края на заседанието при френския премиер. \"Премиерът не е чул онова, което казва улицата\", заяви Мартинес. Реформисткият синдикат Френска демократична конфедерация на труда обаче не се присъедини засега към този призив за общи стачни действия на 9 януари. Пенсионната реформа увеличава възрастта за пенсиониране от 62 на 64 години. След края на разговорите със синдикатите днес премиерът на Франция Едуар Филип пък каза, че е имало прогрес в разговорите в последните дни, предаде Ройтерс. Той допълни, че правителството продължава да държи на ангажимента си да сложи край на специалните пенсионни режими и че топ приоритет си остава финансовия баланс на пенсионната система. Едуар Филип изрази надежда, че законът за пенсионната реформа ще бъде гласуван най-късно преди лятото.", "date": "2019.12.19", "title": "Френски синдикат призовава за нови стачни действия срещу пенсионната реформа"}
{"url": "https://www.24chasa.bg/novini/article/7994850", "text": "Проблемът при Националната художествена академия не е толкова голям, той ще се реши за около месец. Това заяви в \"Още от деня\" по   министърът на образованието Красимир Вълчев след информацията за 600 000 лв. финансов дефицит във висшето учебно заведение. Заплатите на служителите в НХА ще бъдат изплатени, увери министър Вълчев. \"Ще съберем пари за ноемврийските и декемврийските заплати, следващия месец служителите ще получат декемврийските заплати. Ректорът вече понесе управленска отговорност. В този случай нямаме злоупотреба, имаме лошо планиране и приоритизиране на други разходи пред тези за заплати\", каза Вълчев. Не са си направили сметката, но за догодина бюджетът им е много по-добър, с около милион повече, категоричен е министър Вълчев. По думите му съчетаването на чисто академично с финансово управление води до пороци и ръководството трябва да се раздели. \"Дотолкова, доколкото ректорът трябва да се занимава с учебни планове, с програми, а не с чисто битови или финансови проблеми. Във всички случаи, ние ще препоръчаме на висшите училища разделяне на финансовата отговорност от ректорите. Предвиждаме заедно да изработим един списък от стратегически цели и задачи\", каза Вълчев. Министърът на образованието коментира и предложението за задължително предучилищно обучение на 4-годишните деца. \"Това е периодът, в който най-силно се развиват когнитивните и езиковите способности. Този период е ключов за социализация при децата. Направихме анализ - 70 млн. лв. има в бюджета за 2020 г. Можем да говорим, че до 2-3 години ще бъдат изградени между 80 и 100 детски градини. Ако има проблем, той ще остане само в София. Ще дадем възможност общината да реши кога да се включи в мярката с период на отлагане до 2 години\", поясни Вълчев. Министър Вълчев е категоричен, че образователната система трябва да се преориентира по-бързо към трансформиране на знанията към уменията, а учителите трябва да имат по-голяма свобода, за да затвърждават прехода от знания към умения. Днес децата живеят в информационна среда и системите се префокусират, допълни Вълчев.", "date": "2019.12.19", "title": "Вълчев: Заплатите в Художествената академия ще бъдат изплатени"}
{"url": "https://www.24chasa.bg/novini/article/7994715", "text": "На традиционната празнична вечеря на почетния председател на ДПС Ахмед Доган започнаха да пристигат партийци от елита на движението в т.нар. сараи в Бояна. Над 100 души ще се съберат тази вечер при Сокола. Външни хора няма да се допускат. Почетният председател на ДПС ще произнесе словото си едва към 12 ч., макар то да бе разпространено до медиите малко по-рано днес. В него Доган призова за рестарт на демокрацията и критикува изборния процес у нас и \"избуяването на разни националисти и популисти\".", "date": "2019.12.19", "title": "Елитът на ДПС се събира за традиционната вечеря в сараите на Доган (Снимки)"}
{"url": "https://www.24chasa.bg/novini/article/7994910", "text": "Най-малко 23 години затвор получи българинът Денис Бейтула, който намушка съпругата си и 3-седмичния им син във Великобритания, пише „Дейли мейл”. Бейтула е намушкал сина си два пъти, след което е нападнал и съпругата си. Румънката Андреа е получила шест прободни рани, предава  . След нападението Денис Бейтула е позвънил на спешен телефон. Когато на място в дома му пристигнала полиция, той само заявил: „Убих ги”. Органите на реда открили ранените майка и бебе в къщата, в която живеело семейството. Те са откарани веднага в болница в много тежко състояние. Четири дни по-късно 3-седмичният Андрей е починал. Бейтула, който пристига на Острова преди седем години, е осъден за убийство и опит за убийство от британския съд. Според разследващите основният мотив за нападението е ревност. Денис Бейтула бил изключително властен и ревнив съпруг. Той забранил на съпругата си да се среща с нейни познати. Дори опитал да започне работа в нейната фирма, за да я държи под око. Напрежението в семейството ескалирало след появата на новороденото. Българинът изключително много се дразнел на вниманието, което Андре обръщала на сина им. „Той не го е виждал като син, не е имал бащински чувства към него. За Бейтула детето е било съперник. Заради тази ревност и егоизъм той извършва това нападение”, заявиха от полицията. Денис и Андреа се запознават през 2018 г. във Великобритания. Няколко месеца по-късно румънката забременява.", "date": "2019.12.19", "title": "Най-малко 23 години затвор за българина, убил бебето си в Англия"}
{"url": "https://www.24chasa.bg/novini/article/7994956", "text": "Статия, която обяснява как в България се вихри бясна корупция, бе публикувана тези дни в euronews.com, сайтът на телевизия Евронюз. Интересното е, че автор на статията е Радосвета Василева, дъщерята на банкера Цветан Василев, управлявал фалиралата КТБ. В сайта тя е представена като изследовател, правен експерт по въпроси на Европейския съюз и активист с фокус върху върховенството на закона. В статията Радосвета Василева определя България като \"корумпирания слон в стаята на ЕС\". Основното послание е, че статуквото у нас ще пречи на румънката Лаура Кьовеши, избрана за Европейски главен прокурор.", "date": "2019.12.19", "title": "Дъщерята на Цветан Василев написа статия за euronews.com, громи корупцията в България"}
{"url": "https://www.24chasa.bg/novini/article/7993996", "text": "За гарантиране на мерките по опазване на пчелите и установяване на причините за смъртността им, Българската агенция по безопасност на храните (БАБХ) е утвърдила процедура за съставяне на актове при установени нарушения по време на растителнозащитните мероприятия. Това каза в рамките на парламентарния контрол днес Десислава Танева, министър на земеделието, храните и горите, в отговор на въпрос относно мерките за опазване на пчелните семейства през настоящата и следващата година. Министър Танева каза, че се работи по изменение и допълнение на Наредба 13 от 2016 г., като се предвижда забрана за използването на продукти за растителна защита със знак SBE8, който означава \"опасен за пчели\", в светлата част от денонощието. Предвижда се също земеделските стопани, ползващи продукти за растителна защита, да преминават съответното обучение и да ползват консултанти преди употребата им. \"Важно е да се посочи, че последната дерогация от страна на България относно забраната за използването на неоникотиноиди, водещи до повишена смъртност на пчелните семейства, е 2017 г. През 2018 и 2019 г. тези продукти не са използвани, каза министърът. С цел осигуряване на информираност и прозрачност, на сайта на БАБХ има публикуван регистър на издадените разрешения за прилагането на продукти за РЗ мерки чрез въздушно пръскане, както и списък на разрешените за пускане на пазара и в употреба продукти по съдържащи се в тях активни вещества. Предприети са стъпки и за по-лесна употреба на биопестицидите и всички щадящи пчелите продукти за РЗ мерки, тъй като стандартната процедура по регистрация на нов продукт е дълга и скъпа, каза министър Танева. Тя посочи, че от 15 март 2020 г. в областните дирекции по безопасност на храните /ОДБХ/ ще има дежурни инспектори, включително и в почивните дни, които ще са на разположение при сигнали за нерегламентираните третирания с продукти за растителна защита. Предприети са и мерки за внедряване на електронна платформа за оповестяване на предстоящи третирания на площите с препарати, което е сред основните искания на пчеларите, отбеляза земеделският министър. По отношение на нелегалния внос на продукти за РЗ мерки в страната, МЗХГ работи съвместно с останалите страни членки, включително и с Европол. В периода от 15 януари до края на май се извършват проверки по места със служители на ГДБОП, \"Гранична полиция\" и МВР. Предприети са и законодателни инициативи, които да залегнат в Наказателния кодекс, така че незаконният внос и продажбата на препарати за РЗ мероприятия да се криминализира. Министър Танева информира също, че е оборудвана държавна лаборатория, в която да се изследват проби от умрели пчели за наличие на остатъци от пестициди, която е в процедура по акредитация. 2020 година е обявена за година на растителната защита. В рамките на предвидените мероприятия е планирано осигуряването на допълнителна информация за възможностите за употреба на щадящи пчелите продукти. С цел осигуряване на разнообразна паша за пчелните семейства, в индикативния график на Програмата за развитие на селските райони за 2020 г. по горските мерки е предвидено залесяването на 22 хил. дка само с медоносни видове. Не на последно място, през 2019 г. на земеделските стопани у нас, отглеждащи пчели, бе предоставено трикратно държавно подпомагане под формата на \"де минимис\" с общо над 8,6 млн. лв., а на практика всяко от стопанствата получи с близо 20 на сто по-високо подпомагане, каза Десислава Танева.", "date": "2019.12.19", "title": "Предприемат мерки за опазване на пчелите при употреба на растителнозащитни препарати"}
{"url": "https://www.24chasa.bg/novini/article/7994030", "text": "Случай на африканска чума по свинете е регистриран в района на Котел, съобщиха от областната администрация в Сливен, където се е състояло заседание на областната епизоотична комисия. Носител на заразата е диво прасе, отстреляно по време на лов. Новото огнище се намира в близост до землището на котленското село Нейково, където в началото на декември също бе регистрирано заболяването. От РДГ и Горското стопанство в Котел са разпоредени необходимите мерки, съгласно дадените указания. В Сливен е определен търговски обект, откъдето могат да бъдат получени всички необходими вещи и материали за дезинфекция и вземане на проби от отстреляни диви прасета, се посочва в съобщението.", "date": "2019.12.19", "title": "Случай на чума при дива свиня регистрираха в района на Котел"}
{"url": "https://www.24chasa.bg/novini/article/7994061", "text": "Предложението за нова структура на Столична община подценява интелигентността на съветниците. Това е едната причина, която заместник-председателят на СОС от БСП Милка Христова посочи, обяснявайки причината да гласува с \"въздържал се\" по втора точка от дневния ред на днешната сесия на СОС. Това беше позицията на цялага група на БСП в СОС по доклада на кмета Йорданка Фандъкова относно одобряване на общата численост и структурата на Столична общинска администрация, район \"Нови Искър\", район \"Красно село\" и район \"Слатина\". Това съобщиха от пресцентъра на БСП София.  \"Този доклад беше \"пакетиран\" по недопустим начин – промените в структурата на СО, заедно с предложението за промени в структурите на три района. Това на практика не позволява на общинския съветник да направи своя избор. Например аз при друго представяне на точката бих подкрепила промените в структурите на трите района. Но не бих подкрепила предложението за промени в структурата на СО, обясни вота си Милка Христова. - В случая предложението беше направено по такъв начин, че общинските съветници да бъдат обвързани - подкрепяйки предложенията за районните кметове, да подкрепят и предложението на кмета Фандъкова. Това за мен е недопустимо и подценява интелигентността на съветниците\". Втората причина Милка Христова да се въздържи от подкрепа е липсата на достатъчно добра аргументация в доклада. \"Има интересни предложения, но те не бяха достатъчно добре аргументирани нито по отношение на очакванията, според които се правят, нито по отношение на финансовата обезпеченост и на очакваните резултати, обясни заместник-председателят на СОС от БСП. - Смятам, че твърде схематично са дадени промените, а и в крайна сметка очакваме да видим какъв ще бъде резултатът от тази структура. Това може би ще бъде най-добрата оценка за нея. Желая успех и ще очакваме да видим как всичко това ще бъде реализирано на практика. Но пак казвам - за мен подобен доклад се нуждае от много по-аргументирана обосновка, за да може действително да бъде приемлив във вида, в който бъде представен\".", "date": "2019.12.19", "title": "Милка Христова: Предложението за нова структура на СО подценява интелигентността на съветниците"}
{"url": "https://www.24chasa.bg/novini/article/7994080", "text": "Заместник-министърът на външните работи Петко Дойков подчерта решимостта на България да подпомага икономическото развитие и изграждането на свързаност в региона на Западните Балкани и Източното партньорство по време на среща на правителствените ръководители на държавите-участнички в Централноевропейската инициатива (ЦЕИ). Това съобщиха от пресцентъра на Министерски съвет. „Регионът на Балканите и страните от Източното партньорство са все по-свързани като промените са видими – политически, икономически, социални, инфраструктурни. България е решена да подкрепя икономическото развитие и изграждането на необходимата кохезия в страните от Западните Балкани и Източното партньорство. Трябва да работим повече за постигането на по-голяма синергия между различните формати на сътрудничество, защото много често те си поставят сходни крайни цели“, заяви Петко Дойков, който води българската делегация на срещата в Рим. България смята, че Източното партньорство трябва да остане отворена платформа за всички страни-партньори. Сред българските приоритети за сътрудничество са свързаността, развитието на младежта и образованието, контактите между хората, енергийната ефективност, борбата с климатичните промени, мобилността и засилването на върховенството на закона. Заместник-министърът изтъкна и фокуса на българската външна политика върху европейската интеграция на целия регион на Балканите, както и активността на страната ни в този смисъл по време на първото българско председателство на Съвета на ЕС и по време на председателствата на различни регионални инициативи, сред които „Дунавската стратегия“, Организацията за Черноморско икономическо сътрудничество. Заедно с Република Северна Македония страната ни подготвя и докаминството на друг важен форум – Берлинския процес. Според заместник-министър Дойков европейската интеграция на страните от Западните Балкани няма алтернатива, защото тя ще гарантира мир, стабилност и просперитет на региона. България твърдо подкрепя колкото се може по-бързото начало на преговори за членство в ЕС на Република Северна Македония и Албания. В същото време българската подкрепа за европейската интеграция на страните от Западните Балкани не е безусловна. „Тя е свързана с изпълнението на предприсъединителните критерии и с увеличаването на предвидимостта в нашето най-близко съседство. В този смисъл страната ни отдава специално внимание на засилването на добросъседските връзки“, заяви Петко Дойков. В словото си той очерта и значението на ЦЕИ – инициатива, създадена преди 30 години, като форма за регионално сътрудничество в Европа. Петко Дойков благодари на италианското председателство на ЦЕИ тази година и пожела успех на Черна гора, която ще бъде председател на инициативата през 2020 г. ЦЕИ включва 17 държави – Албания, Черна гора, Беларус, Северна Македония, Босна и Херцеговина, Полша, България, Румъния, Хърватия, Сърбия, Чехия, Словакия, Унгария, Словения, Италия, Украйна, Молдова. Страната ни е пълноправен член на ЦЕИ от 1 юни 1996 г. Срещата в Рим бе под надслов „Европейска интеграция, регионално сътрудничество и бизнес възможности“.", "date": "2019.12.19", "title": "Външно: България работи за свързаността на Западните Балкани с ЕС"}
{"url": "https://www.24chasa.bg/novini/article/7993383", "text": "Брекзит на 31 януари е главният приоритет на британското правителство на премиера Борис Джонсън, каза днес кралица Елизабет Втора в тронното си слово, в което представи програмата на новия кабинет след парламентарните избори преди седмица, предаде Ройтерс, цитирана от БТА. \"Приоритетът на моето правителство е излизането на Обединеното кралство от Европейския съюз да стане факт на 31 януари\", заяви тя на тържествено заседание на двете камари на парламента. \"След това моите министри ще се стремят към бъдещи отношения с Европейския съюз, основани на споразумение за свободна търговия, което да е от полза за цялото Обединено кралство. Те също така ще започнат търговски преговори с други водещи глобални икономики\", каза британската кралица. Преди тронното слово премиерът обяви, че е подготвил \"най-радикалната\" правителствена програма от едно поколение насам. Джонсън, чиито консерватори спечелиха голямо мнозинство в Камарата на общините на изборите на 12 декември, обеща да осъществи Брекзит в края на следващия месец, след което да се съсредоточи върху вътрешнополитически приоритети като здравеопазването и сигурността. \"Нашата амбиция е нищо по-малко от пълна трансформация на нашата страна за по-добро\", подчерта британският министър-председател. Правителството иска да договори двустранни търговски сделки с водещи световни икономики след Брекзит, заяви в тронното си слово кралицата, цитирана от ДПА. \"Моето правителство ще предприеме амбициозна програма на вътрешни реформи, отговаряща на приоритетите на хората\", каза тя и добави: \"За първи път многогодишната финансова рамка за националната здравна система, договорена тази година, ще бъде закрепена в закон\". В тронното си слово кралица Елизабет Втора потвърди ангажимента на правителството за допълнително отпускане на 33,9 млрд. паунда (44,4 млрд. долара) годишно до 2024 г. за здравеопазване, посочи ДПА.                                                                                                                                                                                                                                                                                                                                ", "date": "2019.12.19", "title": "Кралица Елизабет II: Брекзит на 31 януари е топ приоритет на Борис Джонсън (Обновена)"}
{"url": "https://www.24chasa.bg/novini/article/7994147", "text": "Мощната буря, вилняла вчера в Балтийско море, остави без ток десетки хиляди домакинства в Латвия и Естония, предаде ДПА. В Естония без ток са над 50 000 домакинства, а в Латвия - 17 000. Стихията с пориви на вятъра до 27 метра в секунда, повали дървета, които паднаха върху паркирани коли и блокираха пътища, предава БТА. Нарушено беше и корабоплаването в района.", "date": "2019.12.19", "title": "Десетки хиляди са без ток след буря в Латвия и Естония"}
{"url": "https://www.24chasa.bg/novini/article/7991299", "text": "Двама младежи, обречени на хемодиализа, получават не само шанс за живот чрез трансплантация на бъбрек, а и намират голямата любов. Живот като на кино и разказ, който доказва, че надежда винаги има - това е историята на Миряна и Калоян. Вече пет години и двамата са с трансплантиран бъбрек, а отскоро - и сгодени. Миряна води пълноценен живот благодарение на своята леля, която ѝ става донор. Калоян днес държи ръката на любимата си жена, защото в най-голямата си мъка едно семейство е взело трудното решение да дари органите на свой близък, изпаднал в мозъчна смърт. Единият бъбрек е трансплантиран на Калоян. През 2013 г. Миряна завършва висшето си образование. Заминава за Германия, където смята да се реализира професионално. Но след вирусна инфекция внезапно отключва автоимунно заболяване, което нарушава функционирането на бъбреците ѝ. Налага се младата жена да се завърне в родния Добрич. Следват месеци по болници. На 11 май 2013 г. по спешност е включена на диализа. Доскоро лъчезарна и жизнерадостна, Миряна се затваря в себе си, спира да общува с приятели и познати Три пъти седмично е в диализния център, край нея са само медиците и семейството. Скоро идва и лошата новина - нужна е трансплантация! Връщайки се към онзи период от своя живот, Миряна недоумява силата на родителите си, които са били принудени да гледат как детето им гасне, но нито за секунда не са си позволили да се откажат. “Аз не живеех. Аз съществувах. Човек не може да си представи колко са ценни нещата, които приемаме за даденост, като разходките с любими хора и нещо толкова елементарно като да пиеш колкото и когато поискаш вода. Дори и на Коледа бях на диализа, разказва Миряна. Цялото семейство се опитва да не си спомня за тази черна 2013-а.  В битката за живота ѝ се включват двете лели на момичето. Десетките изследвания показват съвместимост с едната от тях. Грипната епидемия тогава обаче отлага трансплантацията.  По това време Миряна все още е в листата на чакащите за бъбрек и дни след отлагането на плановата операция получава телефонно обаждане - за нея има подходящ донор и веднага трябва да замине за София. За същата донорска ситуация е извикан и Калоян Така в болничния коридор пътищата им се пресичат за първи път. Изследванията показват, че лелята на Миряна е по-подходящият донор за нея и тя се връща в Добрич да чака нова дата за трансплантацията. Този 18-и януари и благородното решение на едно семейство да дари органите на своя починал близък дават нов живот на Калоян. Той е успешно трансплантиран в Александровска болница. “Не познавам семейството на моя донор, но не минава и ден, без да си кажа, че им благодаря Това, което направиха, е повече от благородно, повече от добрина. Това е Живот! По-голям жест не съществува! Те ми позволиха да бъда пълноценен, да работя и обичам. Щастлив съм. Благодаря!”, емоционален е младият мъж. Пътят му до този щастлив край е пълен с премеждия. Има генетично заболяване, диагностициран е още като малък. Но не се предава - учи, работи, среща се с приятели, иска да е като всеки друг, докато болестта не го събаря и 5 години е вързан с машините за диализа.  На 11 февруари 2014 г. Миряна и нейната леля също влизат в операционната зала на “Александровска”. Още докато се възстановява, Миряна намира Калоян в социалните мрежи. Първо няма романтика, а само разговори кой колко вода може да пие, какво му разрешават да яде лекарите, страх ли го е да излиза навън. След дълго общуване в интернет идва първата среща на живо. А вече 4 г. двамата са неразделни. Миряна с усмивка показва годежния си пръстен. А всяка година празнуват общо 4 рождени дни - датите на раждане на двамата и на раждането на новия им живот с успешните трансплантации. Вярват, че хората са добри и съпричастни и че за донорството трябва да се говори много. Приемат като своя лична кауза популяризирането му, а посланието на Калоян към семействата, които в най-тежкия момент на смъртта на свой близък трябва да вземат трудното решение, е “Подарявате Живот!” Казват, че след операциите всеки ден за тях е празник, казват по-често “Обичам те”, благодарят и мечтаят да правят добро. Над половин милион българи са променили нагласите си към донорството само за месец и половина - от старта на първата по рода си национална информационна кампания “Да! За живот!” на Министерството на здравеопазването. Тя тръгна на 5 ноември с цел да даде повече информация за значението на даряването и трансплантациите и да отговори на всички съмнения, които битуват у хората. Кампанията е стигнала до над 700 хил. души - те са научили нещо ново от нея, започнали са да говорят за донорството с приятели и най-вече у дома. Над половин милион българи са обърнали мнението си и вече са по-склонни да дарят органите на свой близък или те самите да заявят приживе желание да станат донори в случай на мозъчна смърт. Това показва второто проучване на “Алфа рисърч”, направено по поръчка на министерството и агенция “Медицински надзор”, което проследява ефекта от кампанията. Първият път 11,8% заявяват, че водят подобни разговори у дома, сега са се увеличили до 26%. С 9 на сто повече са хората, които говорят за това с приятели. Всеки 6-и декларира, че вече гледа положително на донорството. От 31,7% през ноември сега 45,7% казват, че са склонни да дарят органите на свой близък. Тези, които биха дали лично съгласие за себе си, от 35,2% вече са 51,2%. “И в двата случая говорим за около 500 000 души ръст в позитивните нагласи”, обясни пред “24 часа” Боряна Димитрова от “Алфа рисърч”. “Това беше първа стъпка, която можем да оценим като успешна, но разговорите за донорството и трансплантациите трябва да продължат, ако искаме България да направи голяма крачка към промяна”, обобщи тя при представянето на резултатите. Темата влезе в почти всеки български дом, телефоните в министерството загряха - хората се обаждаха да питат как могат да получат донорска карта, разказа зам. здравният министър Светлана Йорданова. По тази причина МЗ е отпечатало още 35 000 карти и всеки желаещ да има такава може да пише на министерството. Има и специален електронен адрес за картите - donorskakarta@mh. government.bg. Здравното министерство финализира и дългоочакваната национална програма, която да подобри организацията на донорството и трансплантациите. Големите болници в цялата страна са ангажирани в процеса, изготвя се логистичен план за трансфер от по-малките болници, обучават се лекари. Ще се сформира и национален координационен съвет. Директорите на болниците вече ще отговарят лично за организиране на процеса по откриване, поддържане и предоставяне на потенциални донори с установена мозъчна смърт. Темата влиза в училище на разбираем за децата език, ще бъде включена подробно в учебните програми на медицинските университети.", "date": "2019.12.19", "title": "Миряна и Калоян се запознаха в болницата, докато чакаха трансплантация на бъбреци"}
{"url": "https://www.24chasa.bg/novini/article/7994182", "text": "Той направи признанието пред пловдивския окръжен съд, където се гледа делото. С него обвиняем е и бащата. Те пребиха до смърт на 21 март 2018 г. своя съдружник от София Венцеслав Младенов, с когото държали магазин и изграждали ресторант в курортното място. След като го умъртвили, сложили найлонова торба на главата му, увили го в завеса и го пъхнали в бидон. После го изхвърлили в дълбок вир на река Чая. Марин разказа, че се скарали с Венцеслав за пари. Столичанинът обвинил съдружниците си, че липсвали 3000 лева. \"Викнах баща ми да проверим сметките. Оказа се, че само 300 лева ги няма\", цитира  показанията на Боюклиев-младши в съдебната зала. Тримата се скарали и софиянецът налетял да бие Севдалин. Синът скочил да ги разтървава. Марин блъснал съдружника и той си ударил главата в плота. После го завлякъл до склада. Взел дърво и започнал да го налага. Завързал му ръцете и краката. Той обаче успял да се развърже, взел брадва и тръгнал към Марин. Спънал се обаче и Боюклиев-;младши взел сечивото. Ударил го няколко пъти с тъпото  и окървавен се прибрал вкъщи да си смени дрехите. Когато се върнал в заведението, Венцеслав вече бил мъртъв. Тогава увил тялото му в найлон и го пъхнал в колата на жертвата. Стигнал до реката, сложил трупа в бидон и завързал метална шахта за тежест. След като го изхвърлил, се прибрал обратно. Паркирал колата на убития пред ресторанта и поел с приятели към Пловдив. След дни се върнал и решил да замаскира кръвта по пода, като положи нов цимент. Той и баща му бяха арестувани през март т.г. Синът твърди, че бил заставен да каже, че родителят му е извършил престъплението. \"Не, аз убих Венцеслав. Баща ми няма вина\", твърди Марин.", "date": "2019.12.19", "title": "Син пое изцяло вината за убийство на бизнесмен в Нареченски бани"}
{"url": "https://www.24chasa.bg/novini/article/7994167", "text": "Окръжният съд във Франкфурт реши в четвъртък да забрани услугите на \"Юбер\" (Uber) чрез автомобили под наем в Германия, тъй като базираната в Сан Франциско компания няма необходимия лиценз, за да предлага пътнически транспорт с помощта на коли под наем, предава  . Немският съд твърди, че фирмата за споделен транспорт е нарушила правилата за конкуренция, като е позволила на своите водачи да управляват автомобили, взети под наем. През 2015 г. германският съд забрани на \"Юбер\" да упълномощава шофьорите да предоставят услуги на пътници, използвайки собствените си автомобили в страната. Днешната присъда е пореден удар върху компанията за споделени пътувания, след като   с оглед на твърдения на съответния градски регулатор, че така \"Юбер\" е застрашил безопасността на пътниците. В Германия, където Uber работи в седем града, включително Франкфурт, Берлин и Мюнхен, компанията работи изключително с компании за коли под наем и с техните лицензирани шофьори. Присъдата влиза в сила незабавно, но компанията ще може да обжалва решението на съда. \"Ние ще преценим решението на съда и ще определим следващите стъпки, за да гарантираме, че нашите услуги в Германия ще продължат\", заяви говорител на „Юбер\", цитиран от Ройтерс. Ищецът по делото - компанията Taxi Deutschland, заяви, че ще настоява за незабавно условно изпълнение на решението на съда. Немската таксиметрова фирма смята, че след като това бъде факт, \"Юбер\" ще трябва да плаща глоби, започващи от 250 евро на возене и до 250 000 евро на возене в случай на повторни нарушения. Акциите на \"Юбер\" поевтиняха с близо 2% при старта на търговията на Уолстрийт преди техният спад да се ограничи до понижение с около 0,7%.", "date": "2019.12.19", "title": "Забраняват услугите на \"Юбер\" в Германия"}
{"url": "https://www.24chasa.bg/novini/article/7994239", "text": "Съдбата на мюсюлманите по света, които са общо 1,7 милиарда, повече не е в ръцете на петте постоянни членки на Съвета за сигурност на ООН, заяви днес турският президент Реджеп Тайип Ердоган, цитиран от Анадолската агенция. Светът е по-голям от петте, каза Ердоган, който говори на откриването на мюсюлманската среща на високо равнище в Куала Лумпур. Задължително трябва да се обновят платформите, свързващи ислямските страни, включително Организацията за ислямско сътрудничество (ОИС), подчерта турският лидер, предава БТА. За съжаление ние (мюсюлманските страни) често хабим енергията си по различни международни проблеми. Ние трябва да фокусираме вниманието си върху намирането на потенциални решения вместо постоянно да мислим за проблемите. Трябва да се концентрираме върху реализирането на проекти, които ще стимулират нашия потенциал и ще премахнат различията помежду ни, каза още Ердоган.", "date": "2019.12.19", "title": "Ердоган: Съдбата на мюсюлманите по света вече не е в ръцете на ООН"}
{"url": "https://www.24chasa.bg/novini/article/7994258", "text": "Българката Живка Танева Димитрова е сред 334-те задържани в Италия при акцията срещу Ндрангетата. Това съобщава италианският сайт calabria7.it и допълва, че жената е под домашен арест. Не се споменава обаче каква е била ролята й в престъпната организация, нито подробности за жената. Проверка на \"24 часа\" обаче показа, че жена с тези имена има заведение в градчето Сант'Онофрио, което се намира именно в Калабрия. В българския Търговски регистър пък не излиза нищо при търсене за Живка Танева Димитрова. Според в.”Гадзета дел Суд” българката Живка Танева Димитрова , родена на 30 март 1981 г и живееща в Сант Онофрио, Калабрия, е поставена под домашен арест.  Живка обаче е посочена като собственик а кафене Сублиме в Сант Онофрио, до Вибо Валентиа - това се вижда от фирмен регистър в областта. ", "date": "2019.12.19", "title": "Българката Живка Димитрова е задържана при акцията срещу Ндрангетата (Обновена)"}
{"url": "https://www.24chasa.bg/novini/article/7994303", "text": "Учени публикуваха обновени данни за изместването на северния магнитен полюс на Земята, които показват, че скоростта на движението му неочаквано се е повишила, съобщи Лента. Това бе оповестено от Националното управление по изследване на океаните и атмосферата на САЩ. Специалистите отбелязват, че от откриването му през 1831 г. севереният магнитен полюс се е изместил на 2250 километра. Той по принцип дрейфува с бавна скорост, но през последните няколко години изместването му се е ускорило до рекордните 55 километра за година. Въз основа на най-новите данни може да се прогнозира, че движението му към Русия ще бъде забавено до 40 километра за година, но скоростта му така или иначе ще остане висока, предава БТА. Неотдавна бе публикувана актуализирана версия на Световния магнитен модел, която показва местоположението на полюсите и районите, където функционирането на компасите може да е ненадеждно. Световният магнитен модел се обновява на всеки 5 години, но тази година новата му версия стана известна по-рано. Причината за това е скоростта на дрейфуването, заради която моделът остарява по-бързо.", "date": "2019.12.19", "title": "Специалисти: Рекордно бързо изместване на полюсите на Земята"}
{"url": "https://www.24chasa.bg/novini/article/7994311", "text": "Министърът на околната среда и водите Нено Димов взе участие в заседанието на Съвета на ЕС по околна среда, което се проведе днес в Брюксел. Това съобщиха от Министерството на околната среда и водите.  В рамките на заседанието беше проведена дискусия относно политиката на ЕС в областта на околната среда и климата през новия законодателен период. Дебатът се фокусира и върху взаимодействието на Европейската зелена сделка и другите цели на ЕС с оглед осигуряване на кохерентност и непротиворечивост. В изказването си министър Димов посочи, че преходът към климатична неутралност следва да бъде справедлив, т.е. да осигурява равностойно разпределение на социалните, икономическите и екологичните разходи и ползи. За България основополагащо значение има осигуряването на т. нар. отключващи условия, които предвиждат допълнително финансиране чрез механизъм за справедлив преход за страните с нисък БВП в ЕС и специален акцент върху въглищните региони. За страната ни е важно да има повече яснота и относно прилагането на принципа за солидарност в процеса на постигане на общите цели на EС. От ключово значение за гранични държави като България е и разработването на механизъм, който да не позволи изтичане на въглерод към трети държави с по-ниски екологични и климатични стандарти и който да запази нашата конкурентоспособност. Съветът прие заключения относно Глобалната рамка за биоразнообразието след 2020 г., чиято цел е да се дадат политически насоки за текущата подготовка на глобалната рамка, която трябва да бъде приета на 15-та среща на Конференцията на страните по Конвенцията за биологично разнообразие (COP-15) в Кунмин, Китай, през октомври 2020 г.", "date": "2019.12.19", "title": "Министър Димов участва в заседанието на Съвета на ЕС по околна среда в Брюксел"}
{"url": "https://www.24chasa.bg/novini/article/7994329", "text": "В Тирана днес се състоя протест на граждани против идването на президента на Сърбия Александър Вучич за участие в срещата утре за \"малкия Шенген\", съобщава белградският вестник \"Блиц\". Група граждани се събраха пред хотела, в който се очаква да отседнат гостите, носейки плакат, на който пишеше: \"Вучич не е добре дошъл в Албания\". \"Тук пристига военнопрестъпник, за да позира като благотворител\", пишеше на един от плакатите със снимка на Вучич и надпис \"Персона нон грата\", предава БТА. В столицата на Албания Тирана утре и вдругиден ще има среща в рамките на т.нар. регионална инициатива \"мини Шенген\", в която ще участват премиерите на Северна Македония и Албания и президентът на Сърбия. Инициативата, която предвижда премахването на препятствията за движение на стоки, услуги, хора и капитал, бе задижена от сръбския президент Вучич преди два месеца.", "date": "2019.12.19", "title": "Албания протестира: Вучич не е добре дошъл в страната ни"}
{"url": "https://www.24chasa.bg/novini/article/7994348", "text": "Адвокатите на Джулиан Асандж заявиха днес, че ще изтъкнат пред съда, че създателят на сайта Уикилийкс не може да бъде предаден от Великобритания на САЩ заради обвинения в шпионаж, защото договор, сключен между двете държави, забранява екстрадицията за политически престъпления, предаде Ройтерс. \"Заявяваме, че в договора има забрана за екстрадиция за политически престъпления\", каза адвокатът днес пред съда, предава БТА. На 48-годишния Асандж са повдигнати 18 обвинения в САЩ, включително за заговор за хакерска атака на компютърна мрежа на правителството и нарушаване на закона за шпионажа. Той може да прекара десетилетия в затвора, ако бъде признат за виновен. В Уестминстърския съд в Лондон адвокатът на Асандж - Едуард Фицджералд, очерта още някои от доказателствата, които защитата на основателя на Уикилийкс ще представи на заседанието за разглеждането на искането за екстрадицията, насрочено за 24 февруари догодина. Адвокатът на Асандж каза, че може да призове до 21 души да свидетелстват. Други аргументи в полза на защитата на Асандж може да бъдат медицински експертизи, публичните възражения от страна на водещи американски политически фигури и детайли от делото срещу Челси Манинг, бившия аналитик на американското разузнаване, осъден от военен съд през 2013 г. за шпионаж и други престъпления във връзка с предаването на поверителна информация към Уикилийкс, отбелязва Ройтерс.", "date": "2019.12.19", "title": "Адвокатите на Асандж: Забранена е екстрадицията за политически престъпления"}
{"url": "https://www.24chasa.bg/novini/article/7994403", "text": "Последният лидер на Съветския съюз Михаил Горбачов бе приет в болница за лечение на пневмония, съобщиха руски медии, цитирани от Франс прес. \"Вярно е, но се възстановявам. Лечението завърши, още няколко дни лекарско наблюдение и това е\", потвърди 88-годишният Горбачов за РИА-Новости. Той добави, че лекарите са го излекували след бързо диагностициране на заболяването, предава БТА. Горбачов бе лидер на СССР от 1985 г. до разпадането му през 1991 г. Той редовно преминава медицински прегледи. През август главният редактор на независимото радио \"Ехото на Москва\" Алексей Венедиктов каза, че Горбачов, с когото са близки, е прекарал последните шест месеца в болница, докато пишел нова книга. \"Главата му работи съвсем добре. Говори, шегува се. Вярно е, че трудно ходи, но страда тялото, не главата\", каза тогава журналистът.", "date": "2019.12.19", "title": "Михаил Горбачов е в болница заради пневмония"}
{"url": "https://www.24chasa.bg/novini/article/7993247", "text": "Испански съд отстрани днес каталунския регионален лидер Ким Тора от поста за 18 месеца, предадоха световните агенции, цитирани от БТА.  Висшият съд на Каталуния призна Тора за виновен по обвинение в неспазване на решение на Централната избирателна комисия на Испания преди парламентарни избори в страната. Той забрани на ръководителя на каталунското регионално правителство да заема държавни постове за период от 18 месеца и му наложи глоба от около 30 000 евро. Решението може да бъде обжалвано пред испанския Върховен съд. Това означава, че е възможно да минат месеци до окончателното му влизане в сила, когато каталунският регионален лидер ще бъде отстранен от поста. Процесът срещу Тора започна миналия месец. Той бе обвинен в поставяне на сепаратистка символика на административни сгради в навечерието на парламентарните избори през април тази година. Прокуратурата искаше на Тора да бъде забранено да заема държавни постове за 20 месеца.", "date": "2019.12.19", "title": "Испански съд отстрани каталунския лидер"}
{"url": "https://www.24chasa.bg/novini/article/7993281", "text": "\"Консултациите при президента не целят унищожаването на българската прокуратура, не обслужват политически партии, нови политически проекти и нови избори\", заяви президентът Румен Радев в началото на срещата на \"Дондуков\" 2 с представители на неправителствени организации и професионални сдружения на магистрати във връзка с инициирания от държавния глава дебат за необходимостта от промени в Конституцията, предаде БТА. Консултациите не са и основното предизвикателство пред мандата на новия главен прокурор. Напротив - ако неговата кауза е обективна, независима и ефективна прокуратура, той може и би следвало да се възползва от тези консултации, защото те целят точно това. Една прокуратура може да се самоунищожи и обезличи, ако не води ефективна борба срещу корупцията по високите етажи на властта и ако не преследва с еднакво настървение всички олигарси, заяви Румен Радев. Президентът подчерта, че днешните консултации не са публичен линч над новия главен прокурор и над новия председател на КПКОНПИ. Ако някой е дошъл тук с намерение за персонални нападки към г-н Гешев и към г-н Цацаров, мястото му не е в днешния дебат, заяви Радев. По думите му, консултациите при президента не са и безполезно упражнение без тема.", "date": "2019.12.19", "title": "Радев: Консултациите не целят унищожаването\nна българската прокуратура"}
{"url": "https://www.24chasa.bg/novini/article/7993327", "text": "След щателна проверка от всяка от хладилните чанти са извадени между 1276 и 2080 грама накити с общо тегло 10 034 грама. Шофьорът на микробуса е заявил, че всички бижутерски изделия в хладилните чанти са негова собственост. Според резултатите от извършената експертиза, задържаните 10 034 грама изделията са изработени от злато с обща стойност 481 000 лева. Образувано е досъдебно производство по описа на ГД МРР, което се провежда под надзора на Окръжна прокуратура Видин.", "date": "2019.12.19", "title": "Митничари откриха повече от 10 килограма злато на ГКПП Дунав мост 2"}
{"url": "https://www.24chasa.bg/novini/article/7993237", "text": "Българин наруши хода на традиционната годишна пресконференция на президента на Русия Владимир Путин. \"Ние много ви обичаме в България, Путин, носим ви подарък, с който да засвидетелстваме това\", викаше мъжът, а пресконференцията за кратко беше прекъсната. През това време българинът продължи да размахва икона на Св. Иван Рилски и българското знаме в ръката си. Това е представителят на агенция \"Булпрес\" Атанас Стефанов, съобщи  Малко преди началото на събитието той обещал на пратеник на медията: \"Ще има чудеса\" и му обяснил, че дошъл от България с иконата на покровителя на българския и руския народ. Той имал и още един подарък за руския президент - традиционна българска сурвачка. \"С тях нашите деца обикалят по домовете с пожелания за здраве и получават пари. Ние ще дарим на Путин сурвачка също с пожелания за здраве, но и с надеждата, че 2 милиарда долара ще помогнат да бъде завършено строителството на Южния газов поток, който е нужен на цяла Европа, Турция и Русия. Ако се помолим, чудесата ще се случат. Нашият чудотворец постоянно прави чудеса и това чудо също ще се случи\", обяснил българинът пред медията.", "date": "2019.12.19", "title": "Българин с икона крещи към Путин: Ние много ви обичаме, носим ви подарък (На живо)"}
{"url": "https://www.24chasa.bg/novini/article/7993422", "text": "Слави Трифонов изглежда като политик по време на вечерната си телевизионна програма, когато приема гостите си, облечен с костюм и с вратовръзка. Това се казва в анализ на \"Нойе Цюрхер Цайтунг\" (НЦЦ), цитиран от  Изданието се опитва да намери отговор на въпроса откъде идват амбициите на Слави Трифонов, който основа партия през октомври и в същото време твърди, че не се интересува от властта. През деня 2-метровият плешив гигант с татуировки обикновено носи спортни панталони и черни тениски със сюжети от рок сцената. Но той също така не иска да бъде политик, поне не обикновен. И въпреки това е привлечен от политиката, сега дори със собствена партия или, както той го нарича, политически проект. Партия за него звучи твърде много като нещо установено. Според НЦЦ Станислав Тодоров Трифонов е институция на българската сцена. Той се изявява от 19 години като рок музикант, изпълващ най-големите стадиони в страната и като водещ. Досега са излъчени 4200 броя от неговото шоу, което е проектирано в стила на американско вечерно шоу и често постига мечтани от други оценки. Отбелязва се и референдума за реформа на избирателната система и финансирането на партиите, която според Трифонов насърчава злоупотребата с власт. Благодарение на своята популярност той с лекота осигури необходимите подписи. 80% гласуваха за неговото предложение. Но тъй като избирателната активност беше твърде ниска, решението не беше обвързващо. Парламентът го игнорира. Според вестника, макар да не е парламентарно представен, се смята, че Трифонов има подкрепа на 10 процента от избирателите. В парламента неговата партия може да бъде балансьор между дясната коалиция на консерваторите и ултранационалистите на премиера Бойко Борисов и посткомунистическата опозиция. Подчертава се твърдението на Трифонов \"Не ме интересува властта, това ме отличава от Владимир Зеленски и Бепе Грило - и от Доналд Тръмп.\" \"Искам да променя системата и да върна справедливостта.\" Авторите виждат в стратегията на новия проект популизъм. Констатират, също така, автентичността на възмущението на Трифонов от положението с медиите в България: \"Когато започнах шоуто си, България беше 32-та в индекса за свобода на словото, а днес е 111-та\", обяснява той. Призивът на Трифонов за ограничаване на властта на предразположения към корупция елит е популярен, констатира НЦЦ. С промяната към мажоритарна система, както изисква Трифонов, значимостта на отделните кандидати се увеличава, тази на партиите намалява. И без това вече силната персонализация на българската политика би нараснала.", "date": "2019.12.19", "title": "\"Нойе Цюрхер Цайтунг\": Слави Трифонов иска да научи политиците на страх"}
{"url": "https://www.24chasa.bg/novini/article/7993324", "text": "Намиращият се в испански затвор каталунски сепаратистки лидер Ориол Жункерас е член на Европейския парламент, макар да не е бил в състояние да заеме мястото си. Следователно се ползва с имунитет, който депутатският пост му гарантира, съобщи днес Съдът на Европейския съюз в Люксембург. Решението на съда е победа за сепаратисткото движение в испанската автономна област Каталуня и лично за Жункерас, който е в затвора от ноември 2017 година след провеждането на незаконен референдум в областта, пише Ройтерс. Той излежава 13-годишна присъда за противодържавна дейност и злоупотреба с публични средства във връзка с референдума. Засега нямаме какво да кажем за върховенството на закона в Испания, заяви говорител на Европейската комисия на пресконференция в отговор на въпрос, свързан с днешното тълкувателно решение на Съда на ЕС за съдбата на представителя на каталунските отцепници. Испанските съдебни власти и Европейският парламент трябва да решат какво следва, добави говорителят. По неговите думи днешното произнасяне на Европейския съд показва, че системата работи, когато съд в държава от ЕС бъде изправен пред решението на сложен въпрос и потърси мнението на съда в Люксембург, предава БТА. Не става дума за върховенството на закона, а за внасяне на яснота по съдържание на правен текст, поясни говорителят. ЕП и съответните съдебни власти трябва да преценят как да постъпят по случая с Карлес Пучдемон, допълни той. Днес Съдът на ЕС се произнесе, че Жункерас е придобил защита като евродепутат от мига, в който испанските власти са обявили, че е избран при гласуването за новия състав на ЕП през май тази година. Жункерас е в испански затвор от 2017 г. с 13-годишна присъда за противодържавна дейност, свързана с допитването за независимостта на Каталуня.", "date": "2019.12.19", "title": "Съдът на ЕС: Ориол Жункерас има имунитет като евродепутат"}
{"url": "https://www.24chasa.bg/novini/article/7993443", "text": "Микро творението е в стила на медените коледни къщички. То е изваяно е от силикон с помощта на йонен лъч и електронен микроскоп. Авторът на проекта Травис Казагранде от Канадския център за електронна микроскопия разпространи снимки на микро къщурката. В нея изобилстват детайли, като тухличките на комина, дограмите на прозорците и и вратата и малката изтривалка с канадския кленов лист, пише БТА. Къщичката е с дължина 10 микрона, като 1 микрон се равнява на една хилядна от милиметъра, а широчината й е 6 микрона. На снимките миниатюрното творение е поставено върху главата на снежен човек а до тях е изобразен човешки косъм, който прилича на огромен ствол на дърво.", "date": "2019.12.19", "title": "Канадец направи най-малката къщичка в света (Видео)"}
{"url": "https://www.24chasa.bg/novini/article/7993452", "text": "Социалният министър Деница Сачева е осъдила журналистката и бивш депутат от \"Атака\" Магдалена Ташева за клевета, научи  от свои източници. Съдът е присъдил на Сачева 4000 лева обезщетение за неимуществени вреди след публикации в профила на бившата депутатка и нейни включвания по телефона в предаване по \"ТВ Алфа\". Изказванията са направени между юни 2018 г. и февруари 2019 г. Съдът е приел, че с думите си Ташева е уронила престижа и е накърнила доброто име на ищцата. През 2018 г. бившата народна представителка от 42-рия и 43-тия парламент нарича в профила си Деница Сачева \"един от най-отблъскващите сороиди\", \"зле образована\" и \"антибългарско нищожество\". \"В каква държава една пиарка, сътрудничила с терористи, може да стане зам.-министър, а после и министър? В провалената държава\", продължава атакистката и обвинява настоящия социален министър, че чрез своя фирма е получавала финансиране за чужда чужда пропаганда. Съдът е приел и свидетелски показания, които посочили, че след всяка публикация и телевизионно предаване ищцата е била шокирана и се чувствала зле. Затова за всяка от 4-те клевети отсъжда по 1000 лева обезщетение.", "date": "2019.12.19", "title": "Деница Сачева осъди Магдалена Ташева за клевета"}
{"url": "https://www.24chasa.bg/novini/article/7993414", "text": "Мястото на прокуратурата е в съдебната система. Това е най-голямата гаранция прокурорите да се чувстват независими. Това каза Евгени Иванов, председателят на Организацията на прокурорите на дискусията при президента Румен Радев на тема \"Необходимост от промени в Конституцията за съдебната власт\". Иванов припомни, че досега основният закон на страната е променян 6 пъти като 5 от тях са били все в частта за съдебната власт и фокусът все се е измествал върху прокуратурата.  Това постоянно фокусиране върху прокуратурата не е в интерес на системата, каза той. Според него винаги върху съдебната система е имало опити за давление. \"Точно затова мъдрият законодател е преценил как съставните части да взаимодействат помежду си\". \"Не е трудно да се отвори кутията на Пандора. Но изваждането на прокуратурата от съдебната система ще е пагубно\", коментира шефът на Асоциацията на прокурорите. Петко Петков от Камарата на следователите припомни, че 27 години ги разформироват. Според него промяната не трябва да засяга мястото на следствието в съдебната система. Той е на мнение, че то е било най-силно, когато Националната следствена служба е давала методически указания върху окръжните. Емил Дечев от Съюза на съдиите пък обясни, че не вижда логика прокурори да избират председателите на Върховния касационен и административен съд. Според него трябвало да се създаде прокурорски съвет вместо сегашната прокурорска колегия на ВСС, в който да има и президентска квота. Дечев е на мнение, че разследването на главния прокурор трябва да се извършва от съдия от Наказателната колегия от ВКС.  Мирослава Тодорова, също от Съюза на съдиите, също смята, че трябва да има по-голяма обществена квота в прокурорската колегия на Висшия съдебен съвет. Прокурорите да бъдат малцинство, а съдиите мнозинство в съвета, стана ясно от думите й.", "date": "2019.12.19", "title": "Прокурори към президента: Мястото на прокуратурата е в съдебната система"}
{"url": "https://www.24chasa.bg/novini/article/7993487", "text": "Приблизително около 600 000 лева е недостигът на средства в Националната художествена академия и той не е само за заплати. \"Имаме неотложни плащания по договорености, имаме с мобилен оператор за доставка на интернет, приблизително около 600 000 лева е недостигът - със заплати и с всичко, с което сме на минус\". Това съобщи пред журналисти проф. Николай Драчев, който е ректор в оставка в НХА, цитиран от БТА. Ректорът каза, че още през юни е писал до министъра на образованието и науката, че в НХА имат недостиг на средства, и добави, че е писал и до финансовия министър. Попитан за колко време са се натрупали тези 600 000 лева недостиг, проф. Драчев отговори, че \"това са средства, които са в цялата година\". Не искам да имаме конфронтация с МОН, водили сме разговори с министъра и комисия ще намери баланса, заяви ректорът. Той каза, че представители на Академичния съвет на НХА вчера са имали среща с министъра на образованието, а днес ще има и втора среща. След като приключи одитът, който прави МОН, ще се излезе с официално становище на НХА и на МОН, обясни проф. Драчев. Той каза пред журналисти, че заплати не са плащани на преподавателите в НХА за ноември и декември, а са изплатени аванси за ноември. \"Имаме субсидия от 220 000 лева, около 108 000 лева от собствени средства и някакъв процент ще им бъде изплатен. Очакваме какво ще каже МОН и ще има решение\", заяви ректорът. Той обясни, че 278 000 лева са средствата на месец за заплати в НХА, а 260 000 лева са средствата за декември. Попитан дали средствата за заплати са пренасочвани за ремонти в НХА, проф. Драчев отговори: \"Няма как да ги пренасочваме, ние сме плащали просто неотложни ремонти\". За използваните средства за неотложните ремонти ректорът коментира: \"В реставрацията сме спрели водата, тъй като има течове. Трябваше да направим ремонт. На \"Дондуков\" е същата работа. В студентските общежития вертикалните щрангове са от 50-60 години и трябва да се сменят, защото има аварии. Ние, реално, ако не бяхме ги плащали тези неща, трябваше през септември да спрем учебния процес\". Ректорът каза, че стипендиите на студентите са били изплатени. От Студентския съвет на НХА уточниха, че студентите са си получили стипендиите за успех, предстои да бъдат изплатени и стипендиите за значими студентски постижения. Проф. Николай Драчев коментира въпроса за недостига на средства в НХА при представянето на резултатите от проекта за новия корпус на художествената академия.", "date": "2019.12.19", "title": "Около 600 хил. лв. е недостигът в Националната художествена академия"}
{"url": "https://www.24chasa.bg/novini/article/7993499", "text": "Южното Черноморие е на път да изгуби и малкото останали шведски туристи заради изключително неудобен полет от скандинавската държава до Бургас. Това предупредили от Регионалнота туристическа камара с писмо до министерствата на туризма, транспорта, Външно и кмета на Бургас Димитър Николов. Причината хотелиери и туроператори да бият тревога до ресорните ведомства е, че през 2020 г. полетът от Стокхолм до Бургас е с прикачване в Осло и с престоя в норвежката столица пътуването излиза 7 часа, докато директните връзки по въздух до Скопие, Ниш, Солун и Истанбул траят два часа и половина. Това отказвало шведите да правят резервации по южните ни черноморски курорти, които ставали неконкурентноспособни за техния пазар, обясняват ситуацията с шведите председателят на камарата Иван Иванов. Той сигнализирал институциите след като шведски туроператори му сигнализирали за проблема и потърсили съдействие. Другото неудобство било, че скандинавците пристигали на аерогарата в Сарафово в 2 ч. след полунощ. Единствените полети от Стокхолм до Бургас се изпълняват от \"Норвежиън еър\". Въпреки че проблемът зависи от частните авиокомпании, очакванията на туристическата камара са отношение по него да вземе Министерският съвет с посредничеството на ресорните министерства и ГД \"Гражданска въздухоплавателна администрация\". По данни на регионалната туристическа камара на база обслужени туристи на бургаското летище шведите по Южното Черноморие са намалели със 100% това лято. След германците с 54% надолу, при тях е най-драстичният спад. С 26% по-малко са били и норвежците, с 8% са намалели пък финландците. Едно време за шведите се говореше като нарицателно за най-платежни туристи по морето и пълнеха цели хотели в Слънчев бряг, а сега е истинска екзотика да ги видиш по курортите ни, коментират представители на туристическия бизнес. \"Отделно извън сезона от ноември до средата на януари посрещахме и спортни групи\", допълни г-н Иванов.", "date": "2019.12.19", "title": "7-часов полет отказва шведите от българското море"}
{"url": "https://www.24chasa.bg/novini/article/7993515", "text": "Районна прокуратура - Гоце Делчев е внесла за разглеждане в съда обвинителен акт срещу Д. Б. за измама чрез въвеждане в заблуждение при условията на опасен рецидив. Обвиняемият Б. е многократно осъждан за престъпления по транспорта, незаконно преминаване през границата и кражба. Познавал се с касиерката на една от бензиностанциите в гр. Гоце Делчев -И.С. Около 23 ч на 27 януари 2019 г., докато жената била на работа, той я посетил с молба за парична сума в размер на 50 лева, защото е \"закъсал\". Обещал й да ги върне до 8 ч. сутринта на следващия ден, след като брат му се прибере от Гърция. Тя му помогнала със служебните средства от касата на бензиностанцията. Същата вечер обвиняемият се връщал три пъти при С. с поредни искания за пари. Изтъквал пред нея различни причини. Веднъж й казал, че бил спрян от полицията докато шофирал и пробван за употреба на алкохол, трябвало да даде кръвна проба и да му подменят резултатите от проверка. По-късно заявил, че са необходими за доплащане за тази \"услуга\", че по този начин жената \"ще му спаси живота и му помага в най-трудния момент\". Д.Б. говорил убедително, емоционално, обяснявал колко спешно се нуждае от пари. Като гаранция, че ще й ги върне, оставил личната си карта и дебитни карти. В резултат на създаденото в нея заблуждение, в рамките на няколко часа жената му дала 400 лева, 150 евро и кутия цигари. Всички те били служебни. На сутринта Б. не се появил на бензиностанцията, нито върнал парите. И.С. многократно му се обаждала по телефона, но той не й отговарял. Нанесената имотна вреда на търговския обект пострадалата възстановила с личните си средства. Предстои поредното наказателно производство срещу Д.Б. да продължи в съда.", "date": "2019.12.19", "title": "Съдят мъж от Гоце Делчев, измамил касиерка на бензиностанция"}
{"url": "https://www.24chasa.bg/novini/article/7993505", "text": "Пет компании са класирани в късата листа на инвеститорите, които искат да имат дялове в АЕЦ \"Белене\". Това заяви пред енергийната комисия в парламента министърът на енергетиката Теменужка Петкова. Тя съобщи, че това са руската корпорация \"Росатом\", китайската CNNC, корейската хидроядрена енергийна компания \"Дженерал електрик\" и \"Фраматом\". Петкова припомни, че 13 компании подадоха оферти, като 7 от тях за стратегически инвеститори, 4 от тях за миноритарни дялове и 2 за доставка на оборудване като поемат ангажимента да заплатят участието си - това са \"Дженерал електрик\" и \"Фраматом\". По-късно пред журналисти министър Петкова каза, че е възможно между тези 5 компании да се водят преговори за партньорство в изграждането на централата. До края на януари ще бъдат изпратени покани до класиралите се в шортлистата за подаване на обвързващи оферти. Следващата стъпка е подписване на споразумение с тях за конфиденциалност. Ще им се предостави информационен меморандум.  Петкова допуска, че до края на април ще е срокът за получаване на обвързващи оферти.", "date": "2019.12.19", "title": "5 компании класирани за \"Белене\", чакат обвързващи оферти до края на април"}
{"url": "https://www.24chasa.bg/novini/article/7993551", "text": "Голямото замърсяване на въздуха и емиграцията на млади професионалисти са най-големите заплахи, пред които е изправена Северна Македония, заяви президентът Стево Пендаровски, цитиран от Асошиейтед прес. Президентът на Северна Македония каза, че ще свика спешна среща на правителствени служители и екологични групи за решаване на проблема със замърсяването на въздуха, което убива около 3000 души годишно в Северна Македония, цитира думите му БТА. В годишното си обръщение към депутатите Пендаровски каза, че ситуацията \"сериозно подкопава потенциала на нашата нация\". Северна Македония има едно от най-високите нива на замърсяване на въздуха в Европа, предимно заради масовото използване на печки на дърва през студените зими, старите коли и практиките на някои компании за събиране на отпадъци да изгарят боклука. Екологични групи провеждат седмични протести в опит да предизвикат действия от страна на лявоцентристкото правителство. Пендаровски описа постоянната емиграция като втора сериозна заплаха за сигурността и бъдещето на Северна Македония. Според данни на Световната банка около една четвърт от 2,1 милионното население на Северна Македония е напуснало страната през изминалото десетилетие.", "date": "2019.12.19", "title": "Пендаровски: Мръсният въздух и емиграцията застрашават Северна Македония"}
{"url": "https://www.24chasa.bg/novini/article/7993595", "text": "Лихварят, с инициали А.А., от Сопот остава в ареста с най-тежката мярка за неотклонение - \"задържане под стража\", постанови Пловдивският апелативен съд. Това съобщиха от пресцентъра на Съдебната палата в Пловдив. Срещу А.А. е повдигнато обвинение, че в периода от октомври 2014 г. до декември 2019 г., в населени места в община Карлово и Сопот, при условията на продължавано престъпление, без съответно разрешение е извършвал банкови сделки. С тази си дейност той е причинил значителни вреди и е получил неправомерни доходи. Апелативният съд е преценил, че мярката \"задържане под стража\", наложена от Окръжния съд в Пловдив спрямо А.А., е основателна, въпреки че делото се намира в начална фаза на разследване. Според магистратите има достатъчни доказателства, от които може да се направи обосновано предположение, че той е съпричастен към престъплението, за което му е повдигнато обвинение. Установено е, че за цитирания период обвиняемият е заел на множество хора парични заеми срещу лихва от 20 до 40 на сто месечно, с натрупване. Като залог, той вземал от потърпевшите дебитни карти, когато отпуснатите суми били между 100 и 300 лева, а при предоставяне на заем на по-значителна стойност - над 700 лева, А.А. получавал като обезпечение актове за собственост на движимо и недвижимо имущество. Въз основа на посочените обстоятелства магистратите смятат, че се касае за деяние и деец с висока степен на обществена опасност, поради което съществува реална опасност обвиняемият да извърши престъпление. Не е налице реална опасност той да се укрие. Определението е окончателно.", "date": "2019.12.19", "title": "Лихварят от Сопот остава в ареста с най-тежката мярка"}
{"url": "https://www.24chasa.bg/novini/article/7993633", "text": "До този момент на територията на България няма извършени арести по искане на италианските служби. Това каза вътрешният министър Младен Маринов пред журналисти в парламента по повод  . В непрекъснат контакт смес италианците не само по такива случаи, а и по други, които се развиват в момента - чисто като обмен на информация. Но досега не са искали от нас информация. Нямаме данни те да развиват дейност на територията на България, нямаме данни и за български граждани, коментира Маринов. Направили сме проверка. Разпоредили сме да се свържат с наши представител там, включително и с представител на италианската полиция, който е в България в посолството. Те ни увериха, че няма български граждани, не знам по каква причина името на страната ни съществува в тази операция, но имаме официална информация, категоричен бе министърът. На въпрос истина ли е, че това има връзка с докарания нелегално у нас боклук от Италия, министърът отговори: Какво се говори, какво се пише.... Аз ви казвам това, което имаме по информация. Длъжни сме да кажем това, което имаме по официален път. Всяка друга информация - оперативна или добита от медиите, може да се интерпретира по всякакъв начин. Казвам ви какво сме направили до момента, във всеки етап може да изскочи нова информация.", "date": "2019.12.19", "title": "Маринов: Няма данни Ндрангета да извършва дейност у нас, не сме арестували българи"}
{"url": "https://www.24chasa.bg/novini/article/7992336", "text": "Повече от 3,4 милиона китайци са се записали за Държавните изпити за магистратура 2020 г., насрочени за 21 до 23 декември, съобщава Министерството на образованието на Китай, съобщава \" \".  Ведомството приканва за публичен надзор и предоставяне на информация за свързани с изпитите нарушения, включително организирани измами или преписване и разгласяване на т.нар. отговори. В съответствие с последното тълкуване на приложимите законови наредби, тези действия подлежат на наказателни санкции, се казва в изявление на Министерството. Общо 2,9 милиона китайски студенти са се явили на споменатия изпит миналата година, което е рекорд за последните 40 години, сочи статистика на образователното ведомство.", "date": "2019.12.19", "title": "Над 3,4 милиона китайци ще се явят на приемни изпити за магистратура"}
{"url": "https://www.24chasa.bg/novini/article/7992644", "text": "80 души пострадаха при огромен пожар, избухнал недалеч от Саграда Фамилия в Барселона, съобщи чрез туитър службата за спешна помощ. 9 човека са получили леки травми - четирима със средна телесна повреда, един е в тежко състояние, останалите са били прегледани от медицински работници на място. В района работят 12 противопожарни екипа. Голяма част от улиците в района на инцидента са блокирани. Според информацията, която публикува и РИА \"Новости\", огънят е настъпил в един от жилищните домове, димът се е разпространил на съседните улици. Затова и много от пресечките са били затворени заради инцидента.", "date": "2019.12.19", "title": "80 пострадаха при огромен пожар в Барселона"}
{"url": "https://www.24chasa.bg/novini/article/7992518", "text": "„ЧЕЗ Електро България“ АД препоръчва на клиентите да използват разумно и отговорно електроенергията през настъпващите коледни и новогодишни празнични и почивни дни. Статистиката сочи, че подготовката за празничните дни значително повишава потреблението на ток. Използването на повече и за по-дълго време електрически уреди за приготвяне и съхранение на храна, отопление през студените дни, осветление и украса, характерни за периода, ще се отрази и върху размера на месечните фактури. Прилагането на мерки за енергийна ефективност би могло да спести до 20% от разхода за енергия без да наруши спокойствието и уюта на домакинството. Малки и съвсем лесни за изпълнение промени в ежедневните навици могат значително да намалят разхода на енергия при приготвяна на храна. Ако при готвене се използва остатъчната топлина на фурната и тя се изключва 10 мин. преди края на времето за печене, може да се спести до 18% от сумата, която се заплаща за електроенергията за нейната работа. Близо 20% икономия на електроенергия ще осигури готвенето с капак и използването на тенджера под налягане, както и намаляването на фурната с 20оС, когато се приготвя ястие в керамични или стъклени съдове. Те задържат по-добре топлината, затова при готвенето с тях е нужна по-малко енергия. Върху котлоните на готварската електрическа печка е препоръчително да се поставят съдове с размер, съответстващ на размера на котлона, с дебело и равно дъно – неравност от 1 мм на дъното води до преразход на 15% електроенергия. Изключването на електрическите уреди от контакта, когато не се използват, може да намали сметката за електричество с до 5%, както и да предотврати евентуалните повреди по тях при по-дълго отсъствие от дома. Тези с по-нисък клас на ефективност консумират годишно около 150 квтч електроенергия по време на постоянната готовност за работа. Избирайте енергийно спестяващи уреди с висок клас на ефективност. Използването им може да намали значително сметките за ток. Интересни факти и други практични съвети за пестене на енергия в дома са публикувани на корпоративния уебсайт www.cez.bg, в раздел „За клиента“,   и във фейсбук-профила на „ЧЕЗ Електро България“ АД на  .", "date": "2019.12.19", "title": "ЧЕЗ Електро напомня на клиентите да използват разумно електроенергията през празничните и почивни дни"}
{"url": "https://www.24chasa.bg/novini/article/7992675", "text": "Близо 3600 полицаи и 205 системи за контрол на скоростта ще следят за нарушения по пътищата по време на празничните и почивните дни. Това съобщиха на брифинг от ръководството на Пътна полиция. От МВР предупредиха за натоварен трафик в посока граничните пунктове и туристическите курорти по време на празничните и почивните дни. Като посочиха още, че има организация за действие при рязко влошаване на метеорологичната и пътна обстановка. Инж. Иван Досев от УС на АПИ посочи, че тежкотоварният трафик ще бъде спиран по главните пътища и автомагистралите: в петък от 16 ч. до 20 ч.; в събота - от 8 до 11 ч.; на 23 декември от 16 ч. до 20 ч. и на 26 декември от 14 до 20 ч. Инж. Досев коментира, че се очаква ремонтът на 20-ти км от АМ \"Хемус\" днес да приключи, като отбеляза, че стеснението при тунел \"Витиня\" няма как да бъде избегнато и там има по една лента в посока. Той допълни още, че има организация определени пътни участъци ще бъдат затваряни за почистване при нужда, след съгласуване с ръководството на АПИ. Бойко Рановски, директор на Изпълнителна агенция \"Автомобилна администрация\" заяви, че са осигурени служители на агенцията, които да работят през празничните и почивните дни. \"Основно ще бъдем в районите на автогари и жп гари, като особено внимание ще обръщаме на нерегламентираните превози\", посочи Рановски. За снощния инцидент във \"Филиповци\", при който няколко души пострадаха заради масов бой, комисар Радослав Стойнов коментира, че има задържани седем лица, а други се издирват.", "date": "2019.12.19", "title": "205 системи за контрол на скоростта ще следят пътищата по време на празниците"}
{"url": "https://www.24chasa.bg/novini/article/7992682", "text": "Таксата за битови отпадъци във Варна остава без промяна и догодина. Това съобщи директорът на дирекция „Финанси и бюджет” в Община Варна Стефка Господинова след заседание на ПК „Благоустройство и комунални дейности“, на което беше разгледан и обсъден проектът на план-сметка „Чистота“ за 2020 г. Предвиденият бюджет за почистване на града през следващата година е в размер на 31,5 млн. лева. Тази сума обаче ще претърпи промяна заради преходния остатък, който ще стане ясен в края на годината. Освен това предстои корекция в размера на отчисленията за депониране на отпадъците. Предвижда се през 2020 г. общините да плащат по 69 лв./т, вместо досегашните 95 лв./т, което също ще се отрази върху план-сметка „Чистота“, коментира още Стефка Господинова. Очакваните приходи от такса-смет са в размер на 29 млн. лв. Те са с 1 млн. лв. спрямо миналата година, става ясно от проекта. Малко над 9 млн. лева са планирани за сметосъбиране и сметоизвозване. Почистването на обществени места – улици, площади, спирки, пешеходни зони, ще струва 10 млн. и 725 хил. лева, като в тази сума е включена и поддръжката на чистотата в Морската градина. За обезвреждане, рециклиране и оползотворяване на битовите отпадъци са заложени 11 млн. и 768 хил. лева. През 2020 г. са предвидени средства в размер на близо 394 хил. лв. за изграждане на джобове за контейнери по улиците в града. Други 72 хил. лв. ще бъдат инвестирани в надграждане на системата за контрол на дейностите по сметосъбиране, сметоизвозване и почистване.", "date": "2019.12.19", "title": "Такса смет във Варна остава без промяна"}
{"url": "https://www.24chasa.bg/novini/article/7992727", "text": "В навечерието на коледната ваканция американските конгресмени полагат усилия не само по-бързо да утвърдят обвиненията срещу президента Доналд Тръмп в рамките на процедурата за импийчмънт, но и да ограничат свободата му за действия в отношенията с НАТО, Южна Корея, Китай и най-важното - с Русия. Става дума за законопроекта, засягащ политиката за отбрана и приет вече от Сената, след което трябва президентът да го подпише. В случая Тръмп няма никакъв избор и разбира, че не може да не го стори - иначе Конгресът със сигурност ще преодолее неговото вето и това ще е нов удар по имиджа на президента. Новият проект, който най-вероятно ще бъде подписан до 20 декември, налага санкции на военни и други лица, отговорни за престъпления, извършени през войната в Сирия, предвижда и финансови средства за разследване на тези престъпления. Като знаем колко пъти по време на войната Русия и съюзниците й бяха обвинявани в използване на неконвенционални оръжия (например химически), също и в нападения срещу болници, училища и просто цивилни лица, без да забравяме и руските частни военни компании, воюващи според медиите на сирийска територия, тези санкции без съмнение ще засегнат и други освен съратниците на президента Башар Асад или бойците на \"Ислямска държава\". Освен това законопроектът предвижда да се отпуснат 300 милиона долара за военно подпомагане на Украйна, включително чрез доставки на някои видове ракети и други оръжия. Директно се забранява на президентската администрация в САЩ да предприема някакви стъпки, за да признае частично или пълно присъединяването на Крим към Русия. Накрая, увеличава се на 734 милиона долара приносът на САЩ за Европейската отбранителна инициатива, отново с цел възпиране на Русия. Москва реагира най-напред на санкциите срещу газопровода \"Северен поток-2\", прокарван в момента по дъното на Балтийско море от Русия към Германия. Американски законодатели, а и Доналд Тръмп, който без притеснение твърдо лобира доставките на американски втечнен газ в ЕС, заявяват, че тръбата е \"руско енергийно оръжие\". Според американски сенатори тръбопроводът ще увеличи зависимостта на Евросъюза от Русия. В тази връзка САЩ налагат санкции на подизпълнители на \"Газпром\" измежду европейските компании, прокарващи тръбите по дъното на Балтийско море, по-специално на швейцарската фирма \"Олсийз\" (Allseas). Впрочем, след като Доналд Тръмп подпише документа, подизпълнителите ще разполагат с един месец, за да се оттеглят от проекта без загуби. И руското ръководство се надява това да е достатъчно. До приключването на основната част от тръбопровода, която не може да бъде построена без подизпълнители от чужбина, остават броени седмици. И тук страхът от санкции може да доведе до това, че фирмите, полагащи тръбите, ще започнат да бързат и ще оплескат нещо, което после може да създаде екологични проблеми, но изобщо няма да ги спре. Твърде близо е вече заветната цел. Москва не се плаши от тези санкции, заявиха вече много официални лица, включително руският външен министър Сергей Лавров - каза го направо в САЩ, след среща с Тръмп и с държавния секретар Майк Помпейо. Тъй че остава шансът новите американски санкции срещу \"Северен поток-2\", за които основно се говори и пише в Русия, да се окажат по-скоро церемониални. Това обаче със сигурност не важи за останалите мерки за натиск, предвидени в законопроекта за отбранителната политика на САЩ. Нищо чудно Кремъл, загрижен за медиите, да хлътва сега в самоизмама от страх да не изгуби пари в Балтийския регион. А в крайна сметка го очакват нови сериозни проблеми в Сирия, по-точно заради Сирия. Или пък дори в Европа - в непосредствена близост до границите на Русия. (БТА)", "date": "2019.12.19", "title": "Вързаха ръцете на Тръмп, за да не помогне\nна Русия"}
{"url": "https://www.24chasa.bg/novini/article/7992758", "text": "Известната фотографка Бистра Бошнакова има спешна нужда от финансова подкрепа за лечението си, предава  . Тя е бивш кадър на БТА, и в момента се лекува в България от онкологично заболяване в напреднал стадий. Ето и дарителската сметка за тези, които искат да помогнат: Инвест банк ад Бистра Богомилова Бошнакова-Парсънс BG07IORT80451020148900 BIC: IORTBGSF", "date": "2019.12.19", "title": "Известната фотографка Бистра Бошнакова се нуждае от помощ за лечение"}
{"url": "https://www.24chasa.bg/novini/article/7992770", "text": "Декларация на парламентарната група на ГЕРБ бе изчетена днес от трибуната на Народното събрание. В нея се казва: Вчера Министерски съвет със свое решение гласува България да плати близо 25 милиона лева на строителя на „Дунав мост 2“ „FCC Construccion“ заради поредното осъдително решение на Международния арбитражен съд в Париж към държавата вследствие на безхаберното управление на правителствата на БСП. И тъй като често чуваме неоснователните тези на опозицията, че правителството харчи пари по непрозрачен начин, тук, от високата трибуна на Народното събрание, искаме пред народните представители и пред обществото да стане ясно и абсолютно прозрачно как се харчат парите на българския данъкоплатец. През 2013 г. строителят на „Дунав мост 2“ FCC заявява претенция за изплащане на допълнителни близо 11 млн. евро, тъй като в хода на изпълнение на договора е възникнала необходимост от материал за насипи, който да бъде осигурен извън територията на обекта, а държавата се е забавила да осигури учредяването на концесия за добив. Нито по българското законодателство, нито по договора държавата има подобен ангажимент. Въпреки това обаче в свое писмо до управителя на компанията от 5 август 2014 г. вицепремиерът в правителството на Орешарски - г-жа Даниела Бобева, навярно не от свое име, а от името на правителството, признава претенцията към българската държава в размер на 11 милиона евро, както и „съжаление“, че правителството не може да плати тези суми, тъй като държавата няма необходимите финансови средства за тази година. Без по никакъв начин да потърси правата си, правителството на Орешарски абсолютно необяснимо признава дълга, който нито по закон, нито по договора българската страна следва да дължи. Съдействие, което струва близо 28 милиона лева на българския гражданин. Арбитражният съд се позовава именно на това писмо от правителството на Орешарски като признание за дължимото. От друга страна същото ни лишава от основателни възражения по претенцията. Вчера Министерски съвет гласува поредните пари, с които плащаме поредната сметка, завещана ни от БСП. Поредният класически пример за управление на БСП през годините - винаги някой друг им плаща сметката. Спомняме си и какви магистрали построиха – предизборно откриваха недовършената „Люлин\", която се оказа и най-скъпата магистрала, възложена по 8 млн. евро на км. Отново по време на БСП е построена най-дефектната част от магистрала „Тракия\" – между Стара Загора и Чирпан. За този участък понастоящем трябват 120 млн. лв. минимум, за да се оправят пораженията на БСП. Нека си припомним и историята на самия „Дунав мост 2“. През далечната 2004 година правителството одобрява финансирането на проекта, на 24 януари 2007 парламентът ратифицира споразумението между България и Румъния за изграждане на нов мост над река Дунав, като през същата година на 30 януари е подписан договорът за изпълнение. Надявам се, че някои от нас все още помнят как през 2009 година на площадката на „Дунав мост 2“ имаше само един насип и няколко излети пилона в неплавателната част на реката. От 2009 до 2012 година цялото съоръжение бе напълно построено и съответно пуснато в експлоатация. За 3 години правителството на Бойко Борисов успя да завърши абсолютно провален проект от БСП, които за 5 години успяха да излеят само едни пилони за милиони. Спомняте си и тогавашните усилия на премиера и срещите му с ръководителите на ЕК, с които той успя да ги убеди, че проектът е целесъобразен и срокът за изпълнението му бе удължен. И тук можем да изброим още много примери за безхаберния начин на управление на претендиращата за алтернатива „столетница“. „Дунав мост 2“ е само малка част от безкрайния списък на БСП със занемарени проекти без никаква защита на държавния интерес. Такъв бе случаят и със загубения арбитраж за „АЕЦ Белене“ за 1,2 млрд. лв. Това само показва лицемерието на БСП и непоправимата им от столетие насам склонност да вкарват държавата в кризи. Затова отново риторично ще попитаме защо признахме дълг вместо да оспорим искането със законови аргументи и по този начин ощетихме българската държава с 25 млн. лева? Защо след като е бил признат този дълг не е платен от правителството на Орешарски, а е оставен на следващите правителства? Защо 7 години след последния кабинет на БСП държавата все още плаща милиони левове, а те не спират да твърдят, че могат да управляват по-добре? Оставяме отговорите на вас...", "date": "2019.12.19", "title": "ГЕРБ: Кабинетът \"Орешарски\" необяснимо призна дълг за „Дунав мост 2“"}
{"url": "https://www.24chasa.bg/novini/article/7992482", "text": "С представителите на медицинските сестри се виждам вече няколко пъти, но едновременно с това се виждаме и с представителите на БЛС. По всички въпроси работим заедно. Тази ситуация и обстановка на противопоставяне, която се създава, не е полезна и не работи в полза на българските граждани, каза Ананиев. Медицинските сестри изнесоха сигнали, но казаха, че днес ще представят комплексно на министъра на вътрешните работи всички сигнали, които имат. С някои съм запознат и там, където засягат моите компетенции съм изпратил проверки. Ако и днес излезнат нови, отново ще изпратя, продължи Ананиев. Здравният министър обяви, че вече са и на финалната права по преместването на дневния център по наркомании от столичния квартал \"Младост\". Работи се усилено по преместването на дневния център по наркомания от столичния квартал \"Младост\", ремонтът вече е свършил, каза Ананиев. Обясни, че в момента се пренасят мебели и се обзавеждат помещенията. А мястото е достатъчно отдалечено от детски градини, блокове и училища. Помолен да коментира изказването на адвокатката на родителите на 3-годишният Алекс, който почина от хеморалогична пневмония, че епикризите са променени, той заяви: Това могат да кажат само следствените органи. Нашите материали от доклада на изпълнетиелна агенция \"Медицински надзор\" сме ги предали на софийска градска прокуратура.", "date": "2019.12.19", "title": "Ананиев: Няма да допусна напрежение в здравния сектор (Обновена)"}
{"url": "https://www.24chasa.bg/novini/article/7992786", "text": "Целта на управляващите беше да спечелят изборите на всяка цена и с всички средства, сега вече хората за тях нямат значение, каза Владимир Петров, който беше кандидат на БСП за кмет на район \"Връбница\" и подкрепя протестите на гражданите от самото им начало Лидерът на БСП – София и председател на групата на социалистите в СОС Калоян Паргов настоя протестиращите пред Столична община собственици на имоти по бул. \"Ломско шосе\" да бъдат незабавно приети от ресорния заместник-кмет Ирина Савина. Гражданите се събраха пред входа на Столична община преди днешната сесия на СОС, за да изразят за пореден път недоволството си от ниските оценки на имотите им, които предстои да бъдат отчуждени, заради разширяването на булеварда. Калоян Паргов, който подкрепя протестиращите още от началото на недоволството им през лятото и присъства на протестите им, и общинският съветник от БСП Николай Николов разговаряха с гражданите и днес пред Столична община. А след това, в началото на сесията на СОС, лидерът на социалистите в София призова кмета Йорданка Фандъкова да обърне внимание на недоволните хора и да направи така, че те да бъдат приети и изслушани от ресорния заместник-кмет. \"С колегите от БСП приветстваме инфраструктурните проекти, които решават определени проблеми на града, и най-вече разширенията на булевардите, помагащи за справяне със задръстванията, но нека това да не бъде за сметка на гражданите, каза Калоян Паргов. - Всеки човек, чийто имот подлежи на отчуждаване, трябва да получи справедливо обезщетение. Не смятам, че цена от 15 стотинки на квадратен метър е сериозно отношение към хората в града. Нещо повече, това е подигравка с гражданите на София. Затова настоявам тези хора, които стоят на студа пред общината и търсят справедливост, да бъдат незабавно приети, изслушани и да бъде намерен начин те да получат адекватна оценка на имотите си. Защото случаят с \"Ломско шосе\" далеч не е единствен и уникален. Същите проблеми има с разширението на Околовръстното шосе – новите 5 км – с гражданите от \"Горубляне\", както и на доста други места. Управляващите в Столична община нямат право да погазват по този начин законите на Република България и най-вече Конституцията\". Според Владимир Петров, който беше кандидатът на БСП за кмет на район \"Връбница\" и подкрепя протестиращите граждани от началото на недоволството им, управляващите в Столична община изобщо не се интересуват от проблемите на хората. \"Тяхната цел беше да спечелят изборите на всяка цена и го направиха с всички средства, коментира той. - Сега нито кметът Фандъкова, нито който и да е друг от администрацията обръща внимание на случващото се. Гласът на хората е глас в пустиня. Настоявам ресорният заместник-кмет да излезе и да обясни пред гражданите по какъв начин са оценени имотите им и как са стигнали до цена от 15 стотинки на квадратен метър при положение, че лицензиран оценител не е ходил на място\".", "date": "2019.12.19", "title": "Паргов настоя протестиращи пред СО собственици на имоти да бъдат приети от ресорния заместник-кмет"}
{"url": "https://www.24chasa.bg/novini/article/7992798", "text": "Българската народна банка публикува на своята интернет страница брошура на Европейската комисия на тема \"Вашите права при извършване на плащания в Европа\". Брошурата съдържа практическа информация в помощ на потребителите, свързана основно със сигурността и таксите при изпълнение на платежни операции, както и с новите видове платежни услуги – по предоставяне на информация за сметка и по иницииране на плащане. Брошурата е изготвена от Европейската комисия в съответствие с изискванията на директива на Европейския парламент и на Съвета от 25 ноември 2015 година за платежните услуги във вътрешния пазар.", "date": "2019.12.19", "title": "БНБ с брошура за правата на европейците при извършване на плащания в ЕС"}
{"url": "https://www.24chasa.bg/novini/article/7991177", "text": "“Бяхме осъдени несправедливо, а сме дали половината си живот в служба на обществото. Благодарим на съдебната система за обективното решение.” Думите са на полицая Иво Иванов, веднага след като бе освободен заедно с 4-мата му колеги от затвора в Бобов дол. В понеделник следобед ВКС излезе с решение за възобновяване на делото за смъртта на Ангел Димитров - Чората, починал при задържане по време на полицейска акция на 10 ноември 2005 г. в Благоевград. Участващите в акцията 5-има полицаи бяха обвинени в умишлено убийство. Решението на върховните съдии бе изпратено в прокуратурата, а оттам и до Министерството на правосъдието и ГД “Изпълнение на наказанията”. Към 19 ч същия ден в затвора пристигнаха документите за освобождаването на Мирослав Писов, Иво Иванов, Борис Механджийски, Георги Калинков и Янко Граховски. Докато бъдат оформени документите им, пред входа се събраха техни роднини и приятели. Най-нетърпеливи бяха децата на полицаите и съпругите им Те търсеха всяка пролука през вратата и оградата, за да зърнат любимите си мъже. “Видях татко! Запали цигара”, каза Ивана, дъщерята на Иво Иванов. Тя и дъщерята на Георги Калинков - Надя, са най-усърдни в търсене на видимост към двора на затвора. “Татко си изнесе багажа! И другите идват с куфарите”, наднича през малко прозорче и Надя. Синът на Иво прави опит да се набере на оградата, за да види отвисоко защо толкова се бави освобождаването. “Угасят ли тока, значи са приключили и ги пускат”, допълват посрещачите отвън. Бащата на Янко дори не е успял да си облече топли дрехи - тръгнал към Бобов дол направо по тениска и домашни дрехи, само наметнал едно яке. “Някои не се познавахме, но покрай тези мъчителни 14 г. петте семейства станахме близки - като едно”, каза съпругата на Борис Нели Механджийска. Бащата на Иво Иванов - Ванчо Спасов, който цял живот е работил в МВР и е дългогодишен шеф на КАТ, сподели, че е унизително да стои пред вратата на затвора. “Целият ми трудов стаж е минал в системата на МВР. След случая със сина ми се почувствах унизен - да го съдят за такова нечовешко престъпление. Животът ми мина в служба на държавата, а той до последно работеше в полицията”, каза пенсионираният офицер. Да посрещнат колегите си, бяха дошли и няколко полицаи от Благоевград. В 22,10 ч вратата на затвора се отваря след 240 дни зад решетките 5-имата излязоха на свобода и бяха посрещнати със сълзи от радост, прегръдки и целувки. Оказа се, че и затворниците са ги изпратили с прегръдки, като наизлезли по коридорите. “Благодарим първо на нашите семейства и приятели, на цялото общество, което ни подкрепяше. Благодарим и на правосъдната система за обективното решение на ВКС. Предстои ни още една сериозна битка до пълното оправдание”, бяха първите думи на Борис Механджийски. Колегата му Мирослав Писов също благодари за подкрепата на семейството и хилядите граждани, които застанаха зад тях. “Очакваме окончателният развой на делото да бъде справедлив. Пак повтаряме, че ни най-малко не сме искали смъртта на Ангел Димитров. В затвора съхранихме авторитета на системата на МВР. Затворниците имаха респект и уважение към нас”, допълни Писов. Той е имал предчувствие, че точно в понеделник ще дойде добрата новина. “Сутринта тръгнах за работа около 6,30 ч. Погледнах към небето, беше тъмно, облачно, но на този мрачен фон се открояваше ярка звезда. Помислих си, че това е знамение”, допълни Писов. Зад решетките петимата работеха в служебната столова. Запълваха времето си с четене на книги и гледане на телевизия. “Офицер и шпионин” е книгата, която 5-имата си предават от ръка на ръка, откривайки аналогия с техния случай. Филмирана от Роман Полански, “Аферата Драйфус” е наказателен процес във Франция през 1894-1906 г. Обвиняем е Алфред Драйфус, офицер от еврейски произход с доживотен затвор за шпионаж в полза на Германската империя, а по-късно оправдан. Делото “Драйфус” става символ за несправедливост и неправомерно правораздаване. Петимата бяха осъдени през 2007 г. за убийството на Чората, след това делото бе връщано няколко пъти на различни инстанции, а през 2011 г. бяха окончателно оправдани. Родителите на Ангел Димитров и майката на детето му обаче заведоха и спечелиха дело срещу България в Европейския съд в Страсбург. Тамошните магистрати откриха нарушение в процеса и тук отново делото бе възобновено. На 19 април т.г. ВКС осъди 5-имата на по 7 г. за убийството на Димитров, а ден по-късно те доброволно постъпиха в затвора. След това подадоха искане до ВКС за възобновяване на процеса. Тогава същото направи и главният прокурор Сотир Цацаров с мотив, че са допуснати съществени процесуални нарушения и нарушения на материалния закон, нарушения относно събирането, проверката и оценката на доказателствата за механизма на причиняване на уврежданията, и причината за смъртта на Димитров. Преди 4 дни - на 16 декември, съдебният състав с председател Даниела Атанасова и членове Лада Паунова, Мая Цонева, Милена Панева и Красимира Медарова прие за основателни исканията и на главния прокурор, и на полицаите. Това стана в предпоследния ден от мандата на Сотир Цацаров. ВКС е категоричен, че не е изяснен основният спорен въпрос по какъв начин е настъпила смъртта на Димитров. Дали е в резултат на физическо въздействие върху него от страна на служителите на реда, или пък е биологична - в резултат на заболявания в комбинация с поставянето му в утвърдената законова позиция при арест.   Не е изяснено дали самото поставяне в позата легнал по очи на земята с две ръце зад гърба при задържането е довело до позиционна асфикция. Няма категоричен отговор дали, след като е бил положен на земята, върху тялото му е осъществено притискане. Вещи лица казват, че притискане и удари не е имало. В същото време предишният съдебен състав се позовава на показанията на две непълнолетни сестри, които са гледали през прозореца какво става пред блока. Едната от тях е била приятелка на Чората и във фаталната нощ той е разговарял с тях през прозореца. Оказва се обаче, че видимостта им не е пряка, а в показанията им има разминавания. “За надеждността на показанията на сестрите от значение е и емоционално-психологическото им състояние, произтичащо от специфичните отношения, в които те са се намирали с пострадалия. Предходният състав е базирал изводите си въз основа на предположения, като не ги е формирал с изискващата се безспорност”, категоричен е ВКС и възобнови делото, като го върна за ново разглеждане от друг състав на касационната инстанция. Очаква се ВКС да насрочи заседанието.", "date": "2019.12.19", "title": "По ненадеждни показания на две сестри - едната приятелка на Чората, осъдили 5-имата полицаи"}
{"url": "https://www.24chasa.bg/novini/article/7992804", "text": "Подготовката за празничните дни значително повишава потреблението на ток. Използването на повече и за по-дълго време електрически уреди за приготвяне и съхранение на храна, отопление през студените дни, осветление и украса, характерни за периода, ще се отрази и върху размера на месечните фактури, напомнят от ЧЕЗ. Прилагането на мерки за енергийна ефективност би могло да спести до 20% от разхода за енергия, без да наруши спокойния ритъм на живот на домакинството. Съвсем лесни за изпълнение промени в навиците ни могат значително да намалят разхода на енергия при готвене например. Ако се използва остатъчната топлина на фурната и тя се изключва 10 мин. преди края на времето за печене, може да се спести до 18% от сумата, която се заплаща за електроенергията за нейната работа. Близо 20% икономия на електроенергия ще осигури готвенето с капак и използването на тенджера под налягане, както и намаляването на фурната с 20 градуса, когато се приготвя ястие в керамични или стъклени съдове. Те задържат по-добре топлината, затова при готвенето с тях е нужна по-малко енергия. Върху котлоните на готварската печка е препоръчително да се поставят съдове с размер, пасващ на размера на котлона, с дебело и равно дъно – неравност от 1 мм на дъното води до преразход на 15% електроенергия. Изключването на електрическите уреди от контакта, когато не се използват, може да намали сметката за ток с до 5%, както и да предотврати евентуалните повреди по тях при по-дълго отсъствие от дома. Тези с по-нисък клас на ефективност консумират годишно около 150 кВтч електроенергия по време на постоянната готовност за работа. Използването на енергийно спестяващи уреди с висок клас на ефективност може да намали значително сметките за ток. Интересни факти и други практични съвети за пестене на енергия в дома са публикувани на корпоративния сайт на дружеството .", "date": "2019.12.19", "title": "Как да спестим ток по празничните угощения"}
{"url": "https://www.24chasa.bg/novini/article/7992870", "text": "Притеснени сме не от това, че някой се опитва да прокара чужда идеология, а от това, че е възможно тази тема да се използва за съзнателна дестабилизация на държавата, каза социалният министър Деница Сачева след среща с \"Воля\" за обсъждането на закона за социалните услуги. Също сме на мнение, че ако продължават да се радикализират протестите вместо да се намалява напрежението, може би трябва да търсим друга причина за това, добави Сачева. От \"Воля\" остават на позицията си законът да се отложи с година. Миналата седмица \"Воля\" внесе законопроект за отлагане на закона за социалните услуги с една година и утре ще гласува за отлагането на закона. Щом ти има такава силна чувствителност по закона особено сред майките, парламентът е длъжен да оправи грешката си и да огледа внимателно този документ, заявиха от парламентарната група на \"Воля\". Дали някой се опитва да прокара чужди идеологии, под предтекст, че това е с цел грижи за нашите деца, казаха още от \"Воля\". На срещата министър Сачева и депутатите от \"Воля\" са подчертали, че закона за социалните услуги няма за цел да регулира семейните отношения, както и че неправителствените организации и в момента имат малка роля в предоставянето на социални услуги. Повечето от организациите са предимно на родители, които имат деца с увреждания, каза социалната министърка. Социалното министерство не плаща на неправителствените организации, добави още тя.", "date": "2019.12.19", "title": "Сачева: Закона за социалните услуги може да се ползва за дестабилизация"}
{"url": "https://www.24chasa.bg/novini/article/7992862", "text": "Окръжният съд в Монтана осъди лекаря Г.И. и МБАЛ \"Христо Ботев\"-Враца, за причиняване на болки и страдания на пациентката М.И., съобщиха от пресслужбата на съда, цитирани от  . През 2016 година на 72-годишната жена била направена операция за смяна на тазобедрена става. Много скоро протезата се разместила и се наложила нова интервенция. През 2016 година още два пъти ставата се размествала и докторът правил нови операции, които също се оказали неуспешни. Тогава М.И. потърсила помощ в УМБАЛ - Плевен, където й била поставена нова протеза, за която платила 5320 лв. Лекарят не е обърнал нужното внимание и не е положил необходимите грижи към пациентката, реши съдът. След обсъждане на събраните писмени и гласни доказателства съдът прие, че безспорно вредата по делото по отношение на ищцата е установена, тъй като оперативната смяна на ставата не е протекла на един етап, както обикновено се случва, а са последвали три луксации с допълнително наместване и още една оперативна интервенция в друг медицински център, при които ишцата е търпяла болки, страдания и неудобства. Вина за това следва да се вмени на оператора, който не е положил необходимите грижи и внимание протезирането да се извърши успешно на един етап и не е предписал необходимата рехабилитация след първата луксация, мотивираха се магистратите. Виновният доктор и болницата са осъдени да платят солидарно на пациентката сумата от 20 000 лв. плюс средствата за втората протеза - 5320 лв., както и разноските по делото - 1237 лв. Присъдата обаче не е окончателна и може да бъде обжалвана пред Софийския апелативен съд, допълниха от службата.", "date": "2019.12.19", "title": "Осъдиха лекар от Враца за неуспешни операции за смяна на става"}
{"url": "https://www.24chasa.bg/novini/article/7992850", "text": "Вицепрезидентът Илияна Йотова уважи организирания коледен базар на Национална хуманитарна гимназия \"Св. св. Кирил и Методий\", който се провежда във фоайето на Община Благоевград. Благотворителното събитие е в помощ на 11-годишния Деян Апостолов, който се нуждае от скъпоструващо лечение. По случай предстоящите празници учителите и учениците от НХГ \"Св. св. Кирил и Методий\" организират във фоайето на Общината благотворителен коледен базар и празнична музикална програма. Вицепрезидентът Илияна Йотова проведе среща с кмета на община Благоевград инж. Румен Томов. По време на срещата се обсъдиха актуални въпроси за развитието на Благоевград. Като представител на президентската институция, Йотова изрази готовност да подпомага Община Благоевград. В разговора бяха засегнати теми като бизнес средата, работни места, инвестиции в общината, чистота на въздуха, изграждането на производствени предприятия.", "date": "2019.12.19", "title": "Вицепрезидентът Илияна Йотова на коледен базар в Благоевград в помощ на болно дете"}
{"url": "https://www.24chasa.bg/novini/article/7991842", "text": "Американската камара на представителите подкрепи импийчмънта на президента на САЩ Доналд Тръмп, който незабавно порица \"омразата\" на демократите, пише френският в. \"Монд\". Камарата, в която демократите имат мнозинство, взе това решение след жлъчни дебати между двата лагера с непримирими възгледи, отразяващи дълбоките разделения в Америка, предаде БТА. Сега предстои Тръмп да бъде съден от Сената, в който мнозинство имат републиканците. Те вече предупредиха, че имат твърдото намерение да оправдаят президента, отбелязва френското издание. За разлика от процедурата в Камарата на представителите, където решението за започване на процес се взема с просто мнозинство, за отстраняването му от поста е необходимо мнозинство от две трети от сенаторите, или 67 от общо 100 гласа. Предвид това, че в Сената има само 47 демократи и независими, решението трябва да бъде подкрепено от 20 членове на Републиканската партия, което изглежда малко вероятно, подчертава британският в. \"Телеграф\". Ако Тръмп не бъде отстранен от поста, което се и очаква, ще му предстоят 11 несигурни месеца, докато се бори да бъде преизбран. Няма гаранция обаче, че това ще доведе до спад в подкрепата за него. Рейтингът на президента Клинтън, подложен на импийчмънт заради аферата си с Моника Люински, всъщност се повиши след процеса. Оттук нататък сценарият вече е написан, отбелязва в. \"Вашингтон пост\". На практика е сигурно, че Тръмп няма да бъде отстранен от Сената и ще представи това като оправдателно решение. По телевизиите ще има безкрайни спекулации коя партия печели от това и коя губи. Но ако нещата се развиват според обичайното в епохата на Тръмп, всичко това скоро ще се загуби на фона на следващата експлозия от хаос, предизвикана от президент, който не може да бъде накаран да се смири или засрами. Подложеният на импийчмънт Тръмп заяви, че демократите \"вървят към самоубийство\" с историческото си решение. Екипът на предизборната му кампания планира да ги накара да платят за това на изборите догодина, отбелязва в. \"Вашингтон таймс\". Говорейки пред свои поддръжници в Мичиган, президентът изтъкна, че рейтингът му се подобрява през последните седмици. \"Неговият модел е спирала на ескалацията: пълен с омраза президент, който беше избран от пълни с омраза избиратели и иска да бъде преизбран. Той не може да бъде укротен - той трябва да стигне още по-далеч\", пише консервативният германски в. \"Франкфуртер алгемайне цайтунг\". \"Тръмп знае, и стратегията на ответните му действия го показва, че (неговите твърдения за) предполагаем опит за преврат (от страна на демократите) ще подобрят, вместо да намалят, шансовете му да постигне основната си цел (преизбирането)\", предупреждава изданието. Процесите за импийчмънт срещу Андрю Джонсън и Бил Клинтън се състояха в повратни моменти от историята на САЩ. Времето, което доведе до появата на Доналд Тръмп, се оказва още един от тях, пише в. \"Ню Йорк таймс\". Процеси за импийчмънт обикновено започват в неспокойни времена, когато натрупаното напрежение изглежда води до конфликт, структурата на обществото и бъдещето изглеждат несигурни. В сегашния момент немислимото е станало рутинно и правила, които някога изглеждаха ненарушими, се подлагат на изпитание. Тръмп, с цялата си склонност да причинява разногласия, е изразител на нация, която се разделя на враждуващи лагери и се опитва да дефинира основните ценности на Америка, както се случи по време на т.нар. Реконструкция на Юга, във времето на Виетнамската война и скандала \"Уотъргейт\", и при появата на нова форма на партийни разделения в зората на информационната епоха, отбелязва в. \"Ню Йорк таймс\".", "date": "2019.12.19", "title": "До какво ще доведе импийчмънтът на Тръмп ?"}
{"url": "https://www.24chasa.bg/novini/article/7991880", "text": "Депутатите ще изслушат министъра на здравеопазването Кирил Ананиев във връзка със спирането на спешния прием в детската болница. След това депутатите ще гласуват персонални промени в състава на временни и постоянни комисии на Народното събрание и делегации. Парламентарният контрол ще започне в 11.00 часа. В него ще участват министрите Кирил Ананиев, Младен Маринов, Деница Сачева и Десислава Танева.", "date": "2019.12.19", "title": "Кирил Ананиев ще обясни за спирането на спешния прием в детската болница"}
{"url": "https://www.24chasa.bg/novini/article/7991882", "text": "Задържаха жена, проникнала на територията на резиденцията на президента на САЩ Доналд Тръмп Мар-а-Лаго във Флорида. Тя е гражданка на Китай, съобщава Miami Herald. Представител на полицейското управление в Палм Бийч заяви, че 56-годишната Дзин Лиу е забелязана в клуба и е помолена да напусне. \"Тя се върна и започна да прави снимки. По това време полицейското управление на Палм Бийч реагира и я арестува\", заяви говорител на полицията, цитиран от Канал 3. Жената е поискала адвокат, след като се е оказало, че пребивава в САЩ с изтекла виза. Това е втората китайка, която се опитва да влезе в Мар-а-Лаго. В началото на април жена с два китайски паспорта, четири мобилни телефона и флаш памет със злонамерен софтуер незаконно влезе на територията на резиденцията. В тази резиденция Тръмп прекарва по-голямата част от почивните си дни и понякога е домакин на главите на други държави, забавлявайки ги със съвместна игра на голф.", "date": "2019.12.19", "title": "Арестуваха китайка, проникнала в резиденцията на Тръмп във Флорида"}
{"url": "https://www.24chasa.bg/novini/article/7991903", "text": "Студ и сняг сковаха североизточната част на Китай. Властите издадоха предупреждение за рекордно ниски температури, предаде  Само за две денонощия градусите паднаха средно с около 15, а в селцето Лу-ох бяха отчетени цели минус 40 градуса. Въпреки, че екстремно ниските температури създадоха транспортен хаос, някои китайци решиха да се позабавляват, като хвърляха във въздуха вода и наблюдаваха как тя се заледява за секунди.", "date": "2019.12.19", "title": "40 градуса под нулата сковаха Китай"}
{"url": "https://www.24chasa.bg/novini/article/7991916", "text": "Извънредно положение бе обявено в австралийския щат Нов Южен Уелс на фона на страхове, че рекордните горещини за усложнят ситуацията с пожарите, предаде Би Би Си. Страната стана свидетел на най-топлия ден в историята си във вторник, но този рекорд бе счупен в сряда, когато средната максимална температура бе 41,9 градуса по Целзий. Във вторник регистрираните 40,9 градуса надхвърлиха предишния рекорд от 40,3, поставен през 2013 г., припомня  . Властите в Нов Южен Уелс в момента се борят с около 100 пожара в криза, която продължава месеци. Извънредното положение в щата ще трае поне 7 дни.", "date": "2019.12.19", "title": "Обявиха извънредно положение в австралийски щат заради пожари и горещини"}
{"url": "https://www.24chasa.bg/novini/article/7991387", "text": "13% от хората у нас спазват коледните пости - това са около 715 000 пълнолетни българи, показва национално представително проучване на Изследователски център “Тренд” по поръчка на “24 часа”. Най-малко са отказалите се от месото сред най-младите. А най-голям е делът на постещите в София - 27 на сто. 60% от българите могат да отделят до 200 лв. за посрещането на Коледа и Нова година, показва проучването. 9 на сто от анкетираните обаче смятат да похарчат само за подаръци над 200 лв. 74% от българите украсяват домовете си за Коледа. 72 на сто спазват традициите на Бъдни вечер.", "date": "2019.12.19", "title": "\"Тренд\": 715 000 българи постят"}
{"url": "https://www.24chasa.bg/novini/article/7991947", "text": "Днес британската кралица ще изложи програмата на новото консервативно правителство за година напред след убедителната победа на Борис Джонсън извънредните общи избори на 12 декември. Програмата включва приемане на законодателство за излизане на Обединеното кралство от ЕС на 31 януари. С традиционната реч на кралицата, но с много по-малко помпозност, Елизабет Втора ще оповести програмата на правителството на Борис Джонсън, която съдържа повече от 20 законодателни акта. Днес кралицата ще пристигне с кола, а не с каляска. Тя няма да е облечена церемониално и процедурата ще бъде съкратена. В програмата освен споразумението за Брекзит са предвидени мерки за гарантиране на допълнително финансиране на здравеопазването и по-дълги присъди за опасните престъпници. Амбициозната програма съдържа още дълбоки реформи, които засягат образованието и инфраструктурата. Борис Джонсън обяви, че иска да обедини страната. Той разполага с мнозинство от 80 гласа в Камарата на общините. След церемонията депутатите ще бъдат помолени веднага да се захванат за работа като ратифицират предоговорената сделка за Брекзит. Първи дебат и гласуване се очакват утре, след което парламентът ще бъде разпуснат за коледна ваканция.", "date": "2019.12.19", "title": "Кралица Елизабет излага програмата на новия кабинет във Великобритания"}
{"url": "https://www.24chasa.bg/novini/article/7991686", "text": "Има много теми, които са отворени и има обществени очаквания по тях, заяви пред Би Ти Ви социалният министър Деница Сачева. Те заяви, че може да говори за Бисер Петков с уважение, защото той е добър специалист. Не се занимавам с ретроспекция на миналото. Искам да говоря само за това, което сама правя и смятам да правя, каза Сачева.   Разбира се, че одобрявам закона за социалните услуги. Той не се отнася до семейните отношения, които се регулират с други закони. Единствената промяна, която е направена там по отношение на децата в риск, е, че са извадени децата с увреждания, посочи социалният министър. Според нея има психоза, а никакви разумни основания за протести срещу закона заради семейни отношения.  Категорично твърдя, че правителството нито е провеждало, нито смята да провежда, категорична бе тя. Социалните услуги се изпълняват от общини и само 15% - от неправителствени организации, каза тя. И добави. че законът е бил отложен заради голямото обществено недоволство. След като има такова обществено недоверие дори най-добро политическо решение не може да бъде въведено насила. Социалните работници не отнемат деца, а ги връщат в семействата. Само за миналата година социални работници са работили с 1300 деца, за да не бъдат изведени от семействата, посочи Сачева. А повече от 1000 са върнати в биологичните семейства. По случая Балша правим всичко възможно да върнем детето на майка му, за да изпълним съдебното решение, но тя каза, че в момента няма адрес, на който можем да върнем детето. Така че сега нещата са в ръцете на майката.  Деца в България не се извеждат поради бедност, за пореден път го казвам, каза още Сачева. Битовите условия не са основен фактор.  Няма никакъв риск законът за социалните услуги да даде възможност за бизнес на неправителствените организации. Но първо трябва да има национална карта на услугите, която ще регулира търсенето и предлагането.  Законът за социалните услуги е нужен именно, за да се създаде Агенция за качество на социалните услуги и да бъде създаден стандарт за тях. В момента върви цялостна проверка на центровете за настаняваме от семеен тип и скоро ще можем да предоставим резултатите.  Проблемът с болничните предстои да се обсъжда, чакаме анализ за закона на бюджета на социалното осигуряване и след това заедно с работодателите и синдикатите ще търсим най-добрите варианти, коментира социалният министър. В 13 държави е практика да не се плаща болничният за 1 до 3 дни, докато при нас това не е практика, което доказва, че България е социална държава. Но само за 8 месеца са платени 400 млн. за болнични. Все още няма категорични отчети. които да доказват, че с втория стълб 2 ще е по-малко от едно, каза Сачева за втория стълб на пенсиите. Темата ще бъде обсъждана през следващата година и ще се стремим да дадем информация максимално рано на онези, които ще се пенсионират през септември, посочи тя. Винаги, когато говорим за пенсии,  трябва да говорим и за лична отговорност, добави министърката. Въпрос на личен избор е също къде ще държим парите си за пенсии. Разликата е, че в частните фондове има капитализация и унаследяване. Но пък други хора вярват повече на държавата. ", "date": "2019.12.19", "title": "Сачева: Одобрявам закона за социалните услуги, но бе отложен заради общественото недоволство"}
{"url": "https://www.24chasa.bg/novini/article/7991730", "text": "Българска църква ще бъде изградена в Букурещ, съобщи Русенският митрополит Наум, който е определен от Светия синод да отговоря за връзките с Румънската православна църква и е председател на неправителствената организация, създадена за построяването на храма, предаде БТА. Предстои да бъде придобит теренът, върху който ще се изгради църквата. Той е с площ около 2500 кв. м и ще бъде предоставен безвъзмездно за нуждите на българската общност - за построяването на храма и културен дом към него. По повод на финансирането Русенският митрополит Наум обясни, че предстои да бъде изготвен технически проект. Той каза още, че при последната си среща с премиера на България е получил уверението му, че молбата за отпускане на средства ще бъде разгледана. \"Имаме надежда, че държавата ще подпомогне строежа на храма. Доколкото имам разговори и сведения от живеещите в Румъния българи, те също имат готовност, заедно с български фирми, които работят в Букурещ, в един момент да подпомогнат изграждането на църквата\", каза Русенският митрополит. Той съобщи, че българската църква в Букурещ ще носи името на Свети Йоан Рилски. Митрополит Наум коментира още, че ако всичко върви по план, първата копка на строежа на храма може да бъде направена през май идната година.", "date": "2019.12.19", "title": "Българска църква ще бъде изградена в Букурещ"}
{"url": "https://www.24chasa.bg/novini/article/7992058", "text": "Хърватският президент Колинда Грабар-Китарович отново заплашва Сърбия с блокада на преговорите с Европейския съюз, пише в. \"Курир\". В кампанията си за президентските избори Грабар-Китарович каза, че Хърватия като членка на ЕС ще поставя условия на Сърбия, която \"трябва да се изправи лице в лице със своето минало\" и да не връща спомените от Втората световна война (профашисткия режим в Хърватия), а да си спомни какво е причинила на Хърватия и другите си съседи,  предаде БТА Сръбският политически анализатор Вук Станкович коментира, че хърватският президент прави тези изявления за целите на кампанията си. То показва, че съвременна европейска Хърватия, чийто държавен глава е Грабар-Китарович, не се различава много от \"фашистката\" под ръководството на Франьо Туджман, първия хърватски президент след разпадането на бивша Югославия, смята Станкович. В Сърбия е създаден благоприятен бизнес климат за чуждестранни и местни инвеститори, заяви сръбският премиер Ана Бърнабич на среща с председателката на Федералната депозитно-застрахователна компания FDIC Елена Макуилямс, пише в. \"Данас\". Бърнабич каза, че Сърбия е постигнала макроикономическа стабилност при ниска инфлация, стабилен валутен курс и валутни резерви, което, взето заедно, осигурява финансова сигурност на гражданите. Лидерът на Сръбската радикална партия Воислав Шешел призова премиера Ана Бърнабич да направи реконструкция на правителството преди Нова година, тъй като \"прекалено много различни афери се концентрираха около отделни министри\". Той подчерта, че на първо място спешно трябва да се смени вътрешният министър Небойша Стефанович, защото е установено, че \"няма дори висше образование, камо ли докторат\", а е замесен и в аферата с оръжейния завод Крушик. \"Това вече не може да се търпи. Ако беше министър на спорта или екологията, нямаше да може да остане на поста\", каза Шешел на пресконференция в парламента. В. \"Вечерне новости\" определя като \"скандално\" изявление на черногорския премиер Душко Маркович, че манастирът Острог не може да бъде собственост на Сръбската патриаршия. \"Защо не е проблем в Белград Съборната църква или храмът \"Св. Сава\" да бъдат собственост на държавата Сърбия? Защо тогава манастирът Острог да бъде собственост на Сръбската патриаршия? Не може!\", каза Маркович в парламента. Вестникът отбелязва, че изявлението е направено в разгара на \"църковната криза\", предизвикана от предложения закон за свобода на вероизповеданията в Черна гора, който урежда собствеността на църковните имоти. С изявлението си Маркович повдигна и без това високата температура в страната, /където си съперничат Сръбската православна църква и канонично непризнатата черногорска православна църква/, коментира изданието.", "date": "2019.12.19", "title": "В. \"Курир\": Хърватия пак заплашва Сърбия с блокада на преговорите с ЕС"}
{"url": "https://www.24chasa.bg/novini/article/7992103", "text": "„Бомбардие транспортейшън“ ГмбХ, ДЗЗД „Сименс Трон”, консорциум „Екселор-Е.Л.“ и ”Щадлер рейл Валенсия“ С.А са кандидатите, подали заявление за участие в процедура: „Доставка и гаранционна поддръжка на 10 броя новопроизведени магистрални електрически локомотиви за нуждите на „БДЖ - Пътнически превози” ЕООД”, съобщиха от железниците.  \"Проявеният интерес от страна на водещи компании в производството на подвижен жп състав е добър знак при полагането на усилия за повишаване устойчивостта и качеството на предлаганата услуга от „БДЖ - Пътнически превози“ ЕООД\", коментират от фирмата. Прогнозната стойност на поръчката е 57 501 402.00 лв. без ДДС, като след разглеждане на документацията на подалите заявления участници, процедурата ще продължи на етап подаване на технически и ценови оферти. Планираното приключване на поръчката е до края на март 2020 г., а предполагаемата доставка на първите нови локомотиви е до 18 месеца след подписването на договора.", "date": "2019.12.19", "title": "Четирите най-големи в Европа кандидатстват за доставка на локомотиви за БДЖ"}
{"url": "https://www.24chasa.bg/novini/article/7992141", "text": "Първият министър на Шотландия Никола Стърджън ще представи документ, който според нея съдържа \"ясни демократични аргументи\" за прехвърляне на правомощия от Уестминстър на регионалния парламент на Шотландия, което ще позволи организирането на нов референдум за независимост, пише в. \"Скотсман\". Стърджън ще публикува документа \"Правото на избор на Шотландия\" въпреки изявлението на британския премиер Борис Джонсън миналата седмица, че ще отхвърли евентуално искане за втори референдум, предава БТА. Преди седмица Шотландската национална партия на Стърджън спечели 47 от общо 59 места в Камарата на общините. Според нея това е \"неоспорим\" мандат за втори референдум, припомня \"Скотсман\". Искането за втори референдум вероятно ще бъде отхвърлено, пише британският в. \"Таймс\". Шотландската национална партия трябва да прояви търпение и да не позволи на екстремистките елементи да спечелят влияние. Брекзитът представя уникален парадокс за независимостта на Шотландия. Колкото по-рязка е раздялата с ЕС, толкова по-неизгодно икономически е за Шотландия да се отдели и да се присъедини към Европейския съюз. Цената би нараснала до смазващи равнища, отбелязва британският в. \"Телеграф\". Стърджън пропусна една възможност миналата година: тя трябваше да каже на своите депутати в националния парламент да се въздържат при гласуването на споразумението на Тереза Мей, което създаваше уникални условия за отделяне от Великобритания при приемливи условия - или поне толкова приемливи, колкото са възможни след Брекзита, подчертава всекидневникът. Британският премиер Борис Джонсън ще трябва да се справи с разделението в страната, след като шотландците отхвърлиха Брекзита, пише австралийският в. \"Сидни морнинг хералд\", припомняйки, че в първата си реч след победата на парламентарните избори премиерът представи себе си и правителството като \"консерватори, които се грижат за цялата нация\". Това твърдение вече беше до голяма степен потвърдено от самите гласоподаватели, след като той получи подкрепата и на работници от северната и централната част на Англия, които от десетилетия гласуват за Лейбъристката партия. Но в друг смисъл победата на Джонсън само разшири разделителната линия, появила се не между бедни и богати, а между Шотландия и Обединеното кралство. След като през 2016 г. шотландците гласуваха с голямо мнозинство за оставане в ЕС, те не видяха причини да променят позициите си и дадоха на обявяващата се против Брекзита Шотландска национална партия смазващо мнозинство. Сега вниманието на ШНП и нейния лидер Никола Стърджън ще се насочи към членството в друг политически съюз - в Обединеното кралство. По време на първия референдум за независимостта през 2014 г. шотландците получиха уверения от консервативни лидери, че гласуването против независимостта е най-сигурния начин да останат в ЕС. Според тях референдумът за Брекзита и последвалите парламентарни избори са \"значителна промяна на обстоятелствата\" и следователно въпросът за независимостта трябва да бъде поставен отново. Сега много ще зависи от преговорите за раздяла с ЕС, които ще води Джонсън, подчертава австралийското издание.", "date": "2019.12.19", "title": "Шотландците се готвят да поискат нов референдум за независимост"}
{"url": "https://www.24chasa.bg/novini/article/7992160", "text": "До 20 януари интензивното на детската болница ще започне работата си в пълен капацитет. В момента се водят разговори и с двама анестезиолози, които да започнат работа там. Това каза здравният министър Кирил Ананиев на изслушване в парламента за състоянието на столичната детска болница в момента. Приемът в интензивното оделение на болницата бе спрян в края на ноември заради липса на анестезиолози. Двама професионалисти напуснаха болницата след трагичния случай с починалото 3-годишно момченце. От тогава децата са насочвани към \"Пирогов\", Националната кардиологична болница и \"Александровска\". За болницата са отпуснати 5, 810 млн. лв. Най-голяма част от парите са отишли за заплати - 2, 814 млн лв. Болницата е започнала годината без просрочени задължения. Дадени са 4 млн. за техническа обезпеченост. 292 щатни бройки са разкрити, от тях 248 са заетите към 1 януари 2019 г. Общо 26 са незаетите бройки. В поцедура по напускане са 1 лекар, 24 медицински сестри и 1 технолог. Препоръчано е на ръководството да предприеме незабавни действия за привличане на специалисти. Средната заплата в болницата за медицински специалисти пък е 1250 лв., обясни Ананиев. На 9 юли 2019 г. бе обявена обществена поръчка за избор на изпълнител за изграждане на национална многопрофилна детска болница. Преди това бе направен и оглед на съществуващия строеж за такава болница и бе установено, че той е стабилен, припомни още Ананиев. Допълни и, че обществената поръчка бе спряна заради жалба от Камарата на архитектите в България заради липсата на конкурс по идеите. И че жалбата бе отхвърлена от две институции. Националната многопрофилна детска болница ще бъде ситуирана до \"Александровска\". Там ще бъде изградено Спешно отделение, консултативно-диагностичен център, кардиохирургия, инвазивен сектор, специализирани педиатрични клиники и тн., каза здравният министър пред депутатите. Съгласно ежегодно подаваните доклади на областните РЗИ от 2014 до 2019 г. се наблюдава стабилност с тенденция за плавно повишение на броя на лекарите и специалисти по педиатрия в страната, упражняващи специалността си. От 1499 специалисти през 2012 г. на 1695 през 2019 г. През тази година на един педиатър се падат 779 деца. Осигуреността на населението със специалисти по педиатрия средно за страната е 2,42 на 10 хил. души, най- висока е осигуреността в областите Варна, Търговище, Шумен, София, а най-ниска е в Перник - 0,99. От 2009 г. досега специалност педиатрия се придобили 265 лекаря, броят на специализантите по педиатрия, които към момента все още не са приключили обучението си е 154, като 23 от тях са допуснати до Държавен изпит за специалност на декемврийската сесия, отчете министърът.", "date": "2019.12.19", "title": "Интензивното на детската болница в София ще заработи до 20 януари (Обновена)"}
{"url": "https://www.24chasa.bg/novini/article/7992197", "text": "Участници в експедиция откриха най-високото дърво в амазонската джунгла, съобщава в. \"Дейли мейл\". То е по-високо от колоната на Нелсън в Лондон и почти толкова високо, колкото Статуята на свободата. Дървото е високо 88,5 метра и бе идентифицирано от бразилски и британски изследователи в рамките на 11-дневна експедиция в Амазония. То е с почти 30 метра по-високо от предишния \"рекордьор\" в Амазония и е част от група дървета, които вероятно са на повече от 400 години, предаде БТА. Въпросните дървета са израсли в отдалечен район в Северна Бразилия, далеч от човешката дейност и близо до река Жари, която е приток на Амазонка. Всяко дърво с подобни размери може да складира 40 тона въглероден диоксид, а това го прави важен участник в борбата с дължащите се на човешката дейност парникови емисии. \"Попаднахме на 15 дървета, всяко от които е високо над 70 метра, и на други няколко, чиято височина надхвърля 80 метра - заяви Тоби Джаксън от Кембриджкия университет. - Предишният рекордьор сред дърветата в Амазония бе висок 60 метра.\" Амазонската джунгла обхваща 5,5 милиона кв.км площ, но тъй като районът е добре защитен, е възможно там да има дори по-високи дървета, за които учените не са информирани. Групата дървета бе идентифицирана, след като част от гората била сканирана от въздуха с помощта на технологията Лидар. Дървото-рекордьор е от вида Dinizia excelsais. Тези дървета се срещат в Амазония и са високо ценени за твърдата си дървесина. Калифорнийска секвоя е най-високото дърво в света - 115,8 метра.", "date": "2019.12.19", "title": "Специалисти идентифицираха най-високото дърво в Амазония"}
{"url": "https://www.24chasa.bg/novini/article/7992198", "text": "При опит да се въведе каквото и да е търсене в Google.com, потребителите чакат сравнително дълго време. \"502. That's an error The server encountered a temporary error and could not complete your request.\" Това съобщение се появява на екрана. Първите оплаквания са от около 9:30 ч. тази сутрин.  Към 10:09 ч. търсенето в Google е почти възобновено и въпреки леките забавяния, все пак е успешно. Услугата YouTube обаче все още остава недостъпна. По-късно Gmail и Youtube проработиха. В редакцията ни са достъпни към 11 часа търсачката на Google и Youtube. Най-сериозен изглежда проблемът в Западна България, района на Атина, Истанбул и Анкара. Засегнати са части от Сърбия и Северна Македония, както и Букурещ. Официално причините за срива все още са неизвестни.", "date": "2019.12.19", "title": "Goоgle се срина (Обновена)"}
{"url": "https://www.24chasa.bg/novini/article/7992219", "text": "Гърция обмисля да изплати още 2 милиарда евро, които дължи на Международния валутен фонд /МВФ/, след като 2,7 милиарда евро бяха изплатени миналия месец, съобщава в. \"Катимерини\". Финансовият министър Христос Стайкурас спомена това в интервю за Ройтерс вчера, без обаче да уточнява конкретната сума. Той посочи, че \"новото предсрочно плащане трябва да бъде до определен размер, който би позволил на МВФ да запази присъствието си в Гърция до края на периода на наблюдение след спасителната програма\", предава БТА. Източници от фондовия пазар заявиха, че Гърция планира да погаси дългове в размер на 2 милиарда евро с падеж през 2021 г. Това отново ще има нужда от одобрението на Европейския стабилизационен механизъм, но този път може да бъде по-трудно, тъй като средната лихва по въпросните заеми от МВФ е 1,9 процента спрямо 4,9 процента лихва на заемите, погасени през ноември - затова предсрочното плащане може да не изглежда толкова необходимо, отбелязва вестникът. Гърция ще трябва да докаже, че облигациите, които ще издаде, за да финансира това плащане, ще имат по-ниска лихва, както беше и случаят с ноемврийското плащане. Затова тя не може да финансира плащането с 30-годишни облигации, тъй като лихвата по тях е 2,8 процента, посочват същите източници. Размерът на неизплатените заеми на Гърция към МВФ възлиза на около 5,5 милиарда евро. Причината, поради която те не могат да бъдат погасени напълно, е това, че редица страни, начело с Германия, искат МВФ да участва в мониторинга на страната след края на спасителните й програми. Това участие се гарантира, ако някой от заемите все още не е изплатен.", "date": "2019.12.19", "title": "Гърция планира да върне още 2 милиарда евро\nна МВФ"}
{"url": "https://www.24chasa.bg/novini/article/7992250", "text": "Задържани са хора от клановете Манкузо и Лимбади на Ндрангетa в Калабрия, България, Германия и Швейцария. Това стана по заповед на Никола Гратери, шеф на прокуратурата „Антимафия” в град Катандзаро. 260 от обвиняемите се намират в затвора, а другите са под домашен арест. Още 82 души се разследват, така че цялото разследване обхваща общо 416 души. Запорирано е имущество за 15 млн.евро. Сред арестуваните е и бившият депутат от „Форца Италия” Джанкарло Пители, кметът на Вибо Пицо Джанлука Калипо, шефът на общинската полиция на Вибо Валентиа Филипо Неши, представител на съда на Вибо Валентиа, собственици на местни фирми от строителството и ресторантьорския бизнес и др. В разследването на властите под наименованието „Ринашита-Скот” е замесен и известният като патриарх Луиджи Манкузо, който още от 90-те години на миналия век е оторизиран да говори от името на „елита” на калабрийските мафиотски кланове. „Това е сериозно, конкретно и аргументирано разследване, по което работя още от встъпването си в длъжност в Катандзаро”, каза пред медиите прокурорът Гратери. При разследването е изплувало на бял свят преплитането на интереси между клановете и представители на политиката и бизнеса. Следователите са документирали срещи и съвещания между босове и членове на Ндрангета. При сегашната крупна операция срещу Ндрангета са участвали едновременно над 2500 души от спецчастите на карабинерите, но също и на екипи парашутисти, мобилни отряди, екипи с кучета в много области на Италия, както и в чужбина – България, Германия и Швейцария. Обвиненията срещу всички тях варират от връзки с мафията до убийства, изнудвания, рекет, фиктивно притежаване на собственост, пране на пари и др. Престъпната история на обвиняемите е описана от властите върху 13 500 страници. Над 5 млн.листа хартия, принтирани по мотиви за сигурност на различни места от тези на арестите, са били транспортирани с бронирани камиони, за да бъдат връчени на обвиняемите. Все още не се уточнява каква точно е българската следа в разследването срещу Ндрангета. Само преди дни обаче италиански медии съобщиха за плануван трафик на отпадъци към България от страна на Ндрангета. Той трябвало да мине през област Умбрия. Това трябвало да стане чрез фирма за отпадъци в Умбрия, чрез която да се изнасят „отпадъци от всякакъв вид, вкл. и опасни”, към България. Според прокурора от „Антимафия” Никола Гратери това бил планът, замислен от двама босове от Ндрангета, които сега са арестувани. За този план станало ясно от подслушани телефонни разговори от 18 януари 2018 г. между Джузепе Пино Бенинказа и Паскуале Никола Профити. Те били смятани за босове на нелегалната организация, оперираща между Калабрия и Умбрия. Ето какво казал Паскуале, според публикуваните във в.”Кориере ди Умбрия” засечени разговори : „Ти намери ми някаква фирмичка тук за събиране на боклуци, ще я вземем, в смисъл, че ще влезем в нея ние...имаме излаз в България...Всякакъв вид, отпадъците не заминават, има документи, дават ни парите, можем да си направим хубав бизнес”. Пино отговаря: „Не е лесно, не е нещо лесно”, а Паскуале допълва:„Ти ми намери нещо, защото има нужда, защото в Италия не знаят къде да ги дянат”. Според прокуратурата става ясно, че съществува план на Ндрангета да се интегрира в нов сектор от претопяването на отпадъците. Според в.”Гадзета дел Суд” връзката България-Калабрия за нелегален трафик на отпадъци била разследвана от властите в Катандзаро и Реджо Калабрия. На 12 декември т.г. бяха изпълнени в тази връзка заповедите за арест срещу 27 души от калабрийските кланове Маноло-Трапасо–Дзофрео. Според прокурора Никола Гратери последният удар срещу Ндрангета, включващ 416 обвиняеми, е най-големият след известния като макси процеса от Палермо. През 1987 г. в Палермо беше открит съдебен процес срещу 475 обвиняеми за връзки с Коза ностра.", "date": "2019.12.19", "title": "Арестуваха 300 от калабрийската мафия в Италия, България, Германия и Швейцария"}
{"url": "https://www.24chasa.bg/novini/article/7992248", "text": "Тревожни звънци смущават напоследък съня на турския президент Реджеп Тайип Ердоган и заплашват да го събудят, преди да е видял финала на историята. Щастливият край на неговата приказка с османски привкус изглежда все повече му се изплъзва след съкрушителното поражение на местните избори в Анкара и Истанбул. Някогашният продавач на гевреци по улиците на Истанбул стана почти султан, издигайки се стъпало по стъпало към държавния връх и отстранявайки с твърда ръка противниците си. Дали обаче властта вече не започна да се изплъзва от ръцете на турския лидер като мънистата на скъсана броеница? Несъмнено най-големият удар, понесен на избори от Ердоган през всичките му години на власт, са местните избори на 31 март 2019 г. Най-вече в Истанбул... Защото ги загуби, при това не веднъж, а два пъти, въпреки цялата власт, която постепенно съсредоточи в собствените си ръце, въпреки неравностойното положение на опозицията в предизборната кампания, въпреки съмненията и страха. На 1 април, след напрегната нощ на броене на гласове и претендиране за победа и от управляващи, и от опозиция, все пак стана ясно, че битката за кметския пост в икономическата и културна столица Истанбул е изгубена от кандидата на Ердоган - бившия министър-председател Бинали Йълдъръм. Дори тогава обаче властта не прие поражението си, а проправителствените медии предприеха усилена кампания, целяща да убеди обществото, че изборите в Истанбул са били белязани от повсеместни нередности, повлияли на крайния резултат. Изправени пред избора да легитимират изборния резултат в полза на опозицията, навличайки си гнева на управляващите, или да касират вота на 31 март въпреки съмненията в основанията за това, изборните власти предпочетоха второто. Повторните избори в Истанбул бяха насрочени на 23 юни - решение, което опозицията прие като огъване на Висшата избирателна комисия под натиска на управляващите, а Ердоган приветства като \"важна стъпка в укрепването на демокрацията\". Изборите през юни обаче донесоха ново, още по-унизително поражение за Ердоган, след като напълно неизвестният допреди няколко месеца кандидат на опозицията Екрем Имамоглу отново му отне Истанбул, при това с над 800 000 гласа преднина спрямо 13 000 гласа през март. Голяма роля за това изигра психологическата среда, оформила се след първите избори. Жителите на Истанбул не бяха убедени, че аргументите за анулирането на вота са основателни, а усещането им за справедливост бе наранено - факт, който те ясно показаха на повторното гласуване за кмет на града. Понесеното поражение лиши Ердоган и партията му от контрол върху важна част от Турция, отслаби хватката му върху властта и разклати неговия имидж на \"непобедим\" на избори. Той обаче продължава да бъде най-популярният политик в Турция и въпреки загубата на големи метрополии като Анкара и Истанбул, президентската партия и нейният националистически съюзник спечелиха изборите в национален мащаб. Същевременно отслабените позиции на ердогановата Партия на справедливостта и развитието (ПСР) на местния вот откроиха вътрепартийни дисидентски настроения, заплашващи да разместят пластовете на турската политика. В месеците, последвали местните избори, все по-ясно се оформиха намеренията на няколко важни имена от редиците на управляващата партия да поемат по свой собствен политически път и да повлекат след себе си и други недоволни от настоящия политически курс на Ердоган. Първата по-конкретна стъпка в тази посока направи Али Бабаджан, който напусна ПСР през юли, а през ноември обяви, че ще създаде своя собствена политическа партия. Бабаджан мотивира решението си да се раздели с партията, в чието учредяване участваше, с \"дълбоки различия\" с ръководството и необходимостта от \"нова визия\" за Турция. Макар че в публичното пространство и медиите името на бившия президент Абдуллах Гюл също бе спрягано като евентуална част от новото движение, засега той остава извън него. През септември партията майка напусна и бившият премиер Ахмет Давутоглу, който бе отстранен от Ердоган през 2016 г. след серия разногласия между двамата, най-вече заради конституционната реформа, целяща установяване на президентска система на управление. Неговата \"Партия на бъдещето\" очевидно също ще има за цел да привлече консервативните избиратели, разочаровани от партията на Ердоган. За опонентите на президента създаването на тези дисидентски формации е надежда за отслабване на ПСР, а за управляващите - нов тревожен сигнал за нуждата от укрепване на единството, стягане на редиците и предотвратяване на отлива на кадри. Заговори се дори за възможно изтегляне за догодина на президентските и парламентарни избори, които по график би следвало да се състоят едва през 2023 г. Ердоган категорично отхвърли подобни спекулации и се старае да не отпуска юздите, с които държи здраво Турция. След местните избори през март неговото правителство отстрани от длъжност 30 кметове от прокюрдската Демократична партия на народите в Източна и Югоизточна Турция заради предполагаеми връзки с кюрдските бойци. Само преди няколко дни беше отстранен и арестуван за първи път и кмет от основната опозиционна сила - Народнорепубликанската партия (НРП), този път заради връзки с мрежата ФЕТО, обвинявана от Анкара, че стои зад опита за преврат през 2016 г. Турският президент продължава упорито и с плановете си за \"нова Турция\". Ключова дата за изпълнението им е 2023 г., когато страната ще отбележи 100-годишнината от провъзгласяването на републиката. Досега Истанбул се сдоби с тунела Мармарай и тунела Евразия под Босфора, с трети мост над пролива и с мегалетище, което претендира да стане най-голямото в света, когато бъде напълно завършено. Ердоган не отстъпва и от проекта за изкуствен канал между Черно и Мраморно море, който да облекчи натоварения трафик през Босфора. Канал Истанбул, чиято обща стойност на проекта се изчислява на 20 млрд. долара, ще има дължина от 43 километра и широчина 400 метра и ще бъде пресичан от шест моста. Въпреки несъмнената си привързаност към някогашния имперски град и всички инфраструктурни инвестиции, които реализира в него, Ердоган не успя да получи одобрението на неговите жители. Но ако все пак иска да увенчае с хепиенд своята история, той ще трябва да си направи ясна равносметка за причините и да се вслуша по-внимателно в звънците, за да не го събудят по-рано от очакваното. (БТА)", "date": "2019.12.19", "title": "Събуди ли се Ердоган от османския сън?"}
{"url": "https://www.24chasa.bg/novini/article/7992275", "text": "Израелската армия е нанесла тази сутрин удар по обект за производство на оръжия в ивицата Газа в отговор на изстреляна към Израел ракета от контролирания от Хамас палестински анклав, предадоха Асошиейтед прес и Франс прес. Ракетата е била прехваната от израелската военновъздушна отбрана. Тя е била насочена към град Сдерот. \"През нощта от ивицата Газа беше изстреляна ракета към израелска територия\", съобщиха израелските въоръжени сили. \"В отговор бойни самолети нанесоха удар по обект на Хамас за производство на оръжия, намиращ се в северната част на ивицата Газа\", съобщава БТА. Няма данни за пострадали в резултат на изстреляната ракета или последвалия я израелски удар. Нито една палестинска група не е поела отговорността за изстрелването на ракетата, но Израел обикновено обвинява Хамас за всички нападения от Газа, отбелязва Асошиейтед прес.", "date": "2019.12.19", "title": "Израел нанесе въздушен удар в Газа в отговор на ракетна атака"}
{"url": "https://www.24chasa.bg/novini/article/7992293", "text": "16-месечна условна присъда с 3-годишен изпитателен срок получи Джеврие Христова, която преди година удави бебето си във водите на река Арда. Жената се призна за виновна пред районния съд и по този начин успя да намали наказанието си с една трета. 28-годишната Джеврие се яви в съдебната зала с преводач, защото трудно говореше български. По време на заседанието стана ясно, че жената е хвърлила току-що роденото момченце във \"Водното огледало\" на реката в района на кърджалийския пазар. Служебният адвокат цитира заключението на вещи лица, според които Джеврие е извършила престъплението в момент на стрес, който е изживяла след раждането. Освен това мъжът, с когото живеела бил в затвора, а баща на новороденото бил друг. \"Съжалявам за извършеното. Искам условна присъда, за да се върна при децата си\", заяви пред съда Джеврие, която има 5 живи деца.", "date": "2019.12.19", "title": "Условна присъда получи жената, хвърлила новороденото си бебе в река Арда"}
{"url": "https://www.24chasa.bg/novini/article/7992296", "text": "Необходимо е да започне дебат за промени в Закона за Националната служба за охрана, пет години след влизането му сила. Тези промени трябва да концентрират функциите и дейността на НСО до същността на една мотивирана и с висок обществен авторитет държавна охранителна служба. Това заявява началникът на НСО бригаден генерал Красимир Станчев във видеообръщение към служителите на Националната служба за охрана в навечерието на Коледните и Новогодишни празници. През 2019 г. НСО отбеляза и 140 години от полагане основите на държавната охранителна дейност в България. „Не е достатъчно една специална служба да има свой закон. Този акт трябва да отразява обективните условия на специализираната дейност за целите на националната сигурност, която нито една друга служба или държавна структура не може да изпълнява“, категоричен е началникът на НСО. „Поехме удари от различни страни върху доброто име, престижа и достойнството на Националната служба за охрана. Чухме отново и напълно несъстоятелни призиви за закриване на НСО. Поехме тези удари, но запазихме добрия тон и професионалното си достойнство“, посочва в обръщението си началникът на НСО. Красимир Станчев подчертава, че НСО не може да си позволи да се лиши от нито един свой служител. „Затова и занапред ще положа всички усилия, за да ограничим текучеството на опитни и кадърни специалисти. Трябва да запазим наличния потенциал, да привлечем и да обучим нови служители“, посочва бригаден генерал Станчев. В обръщението си началникът на НСО откроява устойчивото кариерно израстване, възнагражденията на състава, условията за обучение и усъвършенстване на уменията, материално-техническото осигуряване и състоянието на автомобилния парк като само част от предизвикателствата, които стоят пред охранителната служба.", "date": "2019.12.19", "title": "Началникът на НСО: Необходим е дебат за службата (Видео)"}
{"url": "https://www.24chasa.bg/novini/article/7992320", "text": "Предвижда се броят на чуждестранните посетители в Шанхай да достигне 9 милиона тази година. Най-големият град в Китай отчита стабилен ръст на годишна база при входящия туризъм, каза представител на местната власт, съобщава \" \". С 8500 хотела, над 110 туристически атракции от първа и втора степен, повече от 200 музея и галерии, метрополисът се очаква да приеме и 160 милиона местни туристи до края на годината, каза Чън Мейхун, заместник директор на Шанхайското управление за култура и туризъм. Този вторник администрацията подписа споразумение за стратегическо сътрудничество с авиокомпания „Чайна Ийстърн\", един от най-големите въздушни превозвачи в страната. Целта е да се стимулира още повече входящия туризъм. В рамките на споразумението управлението и компанията ще разработят повече международни въздушни маршрути и продукти, ще организират промоционални кампании и използват мултимедии и социалните мрежи за привличането на повече туристи от чужбина. До момента мрежата на „Чайна Ийстърн\" с център Шанхай покрива 1150 града в 175 държави и региона, като обслужва над 130 милиона пътници годишно.", "date": "2019.12.19", "title": "9 милиона чуждестранни туристи са посетили Шанхай през 2019 г."}
{"url": "https://www.24chasa.bg/novini/article/7992387", "text": "Инвестицията в информационна сигурност трябва да е ежедневие. И дори да имаме ресурс да се справим с рисковете, не знаем как да менажираме този процес, каза експертът по киберсигурност Борислав Сестримски, цитиран от БТА. Около 50-60 на сто от организациите покриват средно ниво на сигурност. И това в известна степен е достатъчно. При физическите лица цифрите са идентични. Но за сметка на фирмите, хората не си дават сметка, че споделянето на домашната wi-fi мрежа може да доведе до негативни последици. Част от хората вече имат навик за сложни пароли. Редовно се осъвременява и софтуерът. При фирмите се наблюдава пропуск - част от тях съхраняват информацията си в некриптиран вид. И още - голяма част от бизнеса не поддържа опис на активите за бързо възстановявне след киберинцидент. Криптирането на мобилните устройства също е важно, каза Сестримски. А колегата му Любомир Тулев припомни случай, при който голяма он-лайн книжарница е била \"ударена\" точно на Черния петък, при което имало изтичане на лични данни на клиенти. На 3 януари започва и работа специална платформа за граждански мониторинг в сферата на киберсигурността.", "date": "2019.12.19", "title": "Експерт: Инвестицията в информационна сигурност трябва да е ежедневие"}
{"url": "https://www.24chasa.bg/novini/article/7992399", "text": ", пише \"Индипендънт\". Скандалните твърдения се появиха за първи път през април, когато училището беше обвинено от медиите за сериозен психически и физически тормоз над учениците. По това време в. \"Фалтер\" публикува подробно разследване за \"методите от XIX в.\", които се прилагат на територията на учебното заведение. Според тях децата били удряни, драскани, дърпани за косата и унижавани пред съучениците си заради тяхната физика и тегло. Някои от децата развили хранителни разстройства, предаде  По случая беше назначена специална комисия, която е установила, че децата в академията не получавали достатъчно медицински грижи. Разследването открило и тотално \"незачитане на детското здраве и благосъстояние\". Комисията, съставена от трима души, е провела 16 изслушвания и общо 24 интервюта с различните замесени. По време на разследването станало ясно, че децата били редовно окуражавани да започнат да пушат, защото по този начин щели да контролират теглото си по-лесно. Преподавателите редовно се обръщали към учениците с номера на дрехите им вместо поименно. В отговор на откритията на комисията, от Виенското балетно училище заявиха, че трябва да проучат доклада за злоупотребите по-подробно преди да могат да вземат по-сериозно отношение по казуса. Относно обвиненията по повод теглото на децата, от академията коментират, че след материала на в. \"Фалтер\" е въведен курс за правилно хранене, както и такъв за възприемане на тялото. Училището било наело и психолози, които да разговарят с децата по тези теми. Комисията определила тези мерки като незначителни. Балетното училище във Виена е основано през 1771 г. и е едно от най-престижните в света. Много от неговите възпитаници в момента танцуват в трупите на Кралския балет в Лондон, както и Балетния театър в Ню Йорк.", "date": "2019.12.19", "title": "Балетното училище във Виена \"обучавало\" възпитаниците си с бой и скубане"}
{"url": "https://www.24chasa.bg/novini/article/7992441", "text": "Премиерът на Северна Македония Зоран Заев заяви, че е подкрепил инициативата на сръбския президент Александър Вучич за формиране на \"мини Шенген\" в Западните Балкани, защото тя носи облаги за всички страни от региона, предаде Танюг. \"Подкрепям всеки начин Балканите да си сътрудничат, а не винаги да чакаме да дойде някой от ЕС и да ни събере. Можем да покажем капацитета си и сами\", каза Заев за сръбската телевизия Пинк, предава БТА. Той подчерта, че на Балканите вече се разговаря. \"Имаме лидери, които са приятели. И аз, и албанският премиер Еди Рама приехме тази инициатива, предложена от президента Вучич, защото виждаме, че носи облаги, и то не само за нашите страни, но и за целите Западни Балкани\", каза Заев. Коментирайки френското \"не\" за преговорите с ЕС, Заев каза, че \"му се къса сърцето\", защото Северна Македония е пример за решаване на двустранните проблеми със съседите. Той подчерта, че страната му е имала големи проблеми с България и особено с Гърция, но тези проблеми са били решени, а страната е изпълнила 100 процента от необходимите реформи. Той подчерта, че е било наистина разочароващо, след като всички лидери на ЕС, включително и френският президент Еманюел Макрон, са потвърдили успехите на страната и въпреки това датата за преговори е била отложена. \"Ние ще продължим реформите, защото и ние, както и гражданите на Сърбия, искаме не само да сме членки на ЕС, но и да живеем по-добре, да бъдем по-богати\", каза премиерът на Северна Македония.", "date": "2019.12.19", "title": "Заев: Подкрепям \"мини Шенген\", носи облаги за всички от Западните Балкани"}
{"url": "https://www.24chasa.bg/novini/article/7992428", "text": "Три жени са блъснати от коли при два инцидента н Благоевград и Гоце Делчев, съобщиха от полицията. За щастие и трите са само с наранявания. Единият инцидент станал около 14:40 часа на ул. \"Полк. Дрангов\" в Гоце Делчев. Товарен автомобил \"Дачия Докер\" с 28-годишен водач от Гоце Делчев не пропуска и блъска 59-годишна жена от Гоце Делчев, която е пресичала пътното платно на обозначено за целта място. Пострадалата е получила натъртвания в областта на тялото и след извършен медицински преглед е освободена за домашно лечение. В Благоевград пък, около 18 часа на бул. \"Д. Солунски\", неизвестен към момента автомобил е отнел предимството и е блъснал две жени на 53 и 60 години и двете от гр. Благоевград, след което е напуснал местопроизшествието без да изпълни задълженията си на участник в ПТП. Пострадалите са пресичали пътното платно на обозначено за целта място. В резултат на инцидента, с болки в областта на десен крак, е пострадала 53-годишната жена, а другата е настанена за наблюдение в МБАЛ-Благоевград с комоцио. За случая е уведомена РП-Благоевград.", "date": "2019.12.19", "title": "Три пешеходки блъснати от коли в Пиринско, единият шофьор избяга"}
{"url": "https://www.24chasa.bg/novini/article/7992440", "text": "Сътрудници на Финансовата полиция в Италия (Guardia di Finanza) арестуваха в сицилианския град Катания президента и генералния директор на голямата местна Банка за икономическо развитие. Повдигнати са им обвинения за умишлен банкрут и други финансови престъпления, предаде Канал 3. По информация на прокуратурата в Катания, 63-годишният Пиеро Ботино и 47-годишният Гаетано Саноло са поставени под домашен арест. В рамките на операцията под кодовото име Fake Bank служителите на следствените органи в Сицилия са успели да проследят многобройни незаконни финансови операции, осъществени от висшето ръководство на кредитната институция. В съучастие с още 18 души те са довели банката до банкрут. Отбелязва се, че в хода на следствието полицейските служители са получили достъп до информация, съдържаща се в личната електронна поща на Ботино, която президентът на банката е успял да унищожи. Служителите на реда се обърнали към провайдъра Tiscali, от когото са получили всички данни, които се оказали изключително интересни за следствието. Очаква се около обяд главният прокурор на Катания Кармело Дзукаро да даде пресконференция, в която ще обяви подробности за операцията Fake Bank.", "date": "2019.12.19", "title": "Арестуваха шефове на италианска банка за умишлен банкрут"}
{"url": "https://www.24chasa.bg/novini/article/7992485", "text": "800 години след изграждането ѝ загадката на световноизвестната кула най-после е решена. Първата част на символа на тосканския град Пиза е построена от архитект и скулптор Бонано Пизано през последната четвърт на ХIII век. Наред с други неща, Пизано проектира бронзовите порти на катедралата Пиза и Монреале в Палермо. Откритието, че Бонано Пизано е построил кулата, се дължи на палеографа Джулия Аманати, пише тосканският вестник „Ла Национе”. Тя дешифрира камък с надпис на латински, открит в гроба на Пизано през 1838 г. по време на разкопки около Наклонената кула в Пиза, предаде  Трудният за разчитане надпис върху камъка съдържа два латински хекзаметъра (вид стихотворен размер, при който стиховете се състоят от 6 стъпки – бел.ред.), в които Бонано се обявяваше за строител на „прекрасно произведение“. Резултатите от изследванията на Аманати наскоро бяха публикувани в книга. Откритието на Аманити доказва твърденията на ренесансовия архитект Джорджо Вазари, който посочва Бонано като първия строител на кулата. Нужни са били три строителни „паузи” и цели 177 години, за да бъде изградена кулата в Пиза. Бонано Пизано започва строителството през 1173 г. и успява да построи първия етаж, заобиколен от 15 колони от бял мрамор с класически капители и арки. Когато е построен третият етаж през 1178 г., кулата се е наклонила с 5 см заради нестабилния подпочвен слой, върху който е построена. Поради тази причина строителството е било спряно. Едва 100 години по-късно Джовани Ди Симоне продължава изграждането, като се опитва да компенсира наклона. Резултатът е бил съвсем неочакван – камбанарията все още е била крива, което отново е довело до спиране на строителните дейности. Томазо Пизано продължава строителството и го завършва през 1372 г. През 1990 г. кулата е затворена за посетители. Причината е, че високата 58,5 метра сграда се е отклони с 4,5 метра от оста си и заплашваше да падне. Между 1993 и 2001 г. 800-годишната сграда е „издърпана“ с 44 сантиметра под основата с помощта на тежести с тегло няколко тона. По време на дейностите кулата е обезопасена със здрави стоманени въжета. Строителните дейности струваха 28 млн. евро. Наклонената кула в Пиза, която е част от световното културно наследство, е отворена отново за посетители през декември 2001 г.     ", "date": "2019.12.19", "title": "Защо Кулата в Пиза е наклонена? (Видео)"}
{"url": "https://www.24chasa.bg/novini/article/7992524", "text": "На 7 декември Петър Томов спира до търговски център на бул. „Арсеналски”, за да изчака дъщеря си. С начина, по който паркира обаче, той пречи на други две коли да преминат. Това вбесява шофьора на едната, той слиза и го напада. „Първо спря един автомобил с една дама, която започна да ме ругае. Тогава разбрах, че й преча да мине. Видях, че зад мен има паркомясто и дадох назад. Тя потегли. Веднага след това спря друг автомобил, един господин изскочи от него, дойде отвори ми вратата и започна да ме рита и удря в главата”, разказа Петър Томов. Дъщеря му пристигнала и станала свидетел на случилото се. Томов е подал жалба в 4 РУП. Димитър Георгиев, човекът който е на видеото се съгласи да участва по телефона в „Здравей, България”по  . Димитър Георгиев разказва, че съпругата му е шофирала пред, него заедно с детето му. Колата на Петър Томов е първа. Наближавайки кръстовището Томов рязко решава да спре и да се върне под зелената светлина на светофара. Започва словестна битка с жената на Георгиев, като той я нарича „лека жена”. Димитър Георгиев спира и отваря вратата на Томов за да му потърси сметка за обидните думи. Словестни нападки имало и към самия него, разказва Георгиев. „Аз не започвам нападението, той ми посегна, но това не се вижда във видеото. Кой е той, че ще дава квалификация на жена? Вие бихте ли останали безучастни в този случай”, пита Георгиев. Няма как при такъв случай да се търси помощ от 112, защото никой няма да стои на улицата да чака КАТ да му напише акт, добавя Георгиев.", "date": "2019.12.19", "title": "Проговори биячът от булевард \"Арсеналски\", защитавал жена си"}
{"url": "https://www.24chasa.bg/novini/article/7992527", "text": "Популярният френски певец Ален Бариер е починал в сряда вечерта на 84-годишна възраст. Това съобщи неговият агент Фабиен Лековр, цитиран от АФП. Бариер е известен с хитовете си „Моят живот“ и „Тя беше толкова хубава“, изпяти от него през 60-те години. През последните няколко години той беше покосен от няколко сърдечни удара, а в началото на декември загуби съпругата си, предава  . Причината за смъртта му е сърдечен арест.", "date": "2019.12.19", "title": "Почина известен френски певец"}
{"url": "https://www.24chasa.bg/novini/article/7992522", "text": "Мъж се отърква в жена в автобус 119 в столицата, показва видео от 9 ноември тази година. Сигнал е подаден от председателя на транспортната комисия в Столичния общински съвет Карлос Контрера. Общинският съветник от ВМРО качва част от въпросния клип в интернет. \"Поведението на този е недопустимо и общината няма да търпи подобно поведение с бъркане в гащите и притесняване на жени. Като председател на транспортна комисия съм възложил на ЦГМ проверка, записът ще бъде изпратен в 5-то РУ на СДВР. Ще настоявам за най-строго отношение към подобни екземпляри\", пише във фейсбук Контрера. По думите му това поведение е израз на изключителен цинизъм и провокация, съобщи  . \"Един от мотивите ми да кача видеото е, че хората трябва да осъзнаят, че трябва да информират институциите, защото само тогава можем да реагираме\", подчерта общинският съветник. На целия запис се вижда, че близо до мъжа се возят деца.", "date": "2019.12.19", "title": "Задържан е перверзникът, върлуващ в градския транспорт (Видео)"}
{"url": "https://www.24chasa.bg/novini/article/7992567", "text": "Десетки коне са били умъртвени на истанбулския остров Бююкада заради епидемия на сап, предаде турската частна телевизия НТВ, позовавайки се на съобщение на околийската управа, отговаряща за Принцовите острови. Сапът е заразна болест по еднокопитните животни (коне, мулета и магарета), но в редки случаи може да заболее и човек, предава БТА. Досега са умъртвени 81 коня на острова, който е поставен под карантина. Преустановено е влизането и излизането на животни. Конете служат за транспортно средство на най-големия от Принцовите острови - Бююкада, където автомобилите са забранени. Освен един от символите на острова файтоните с конски впряг са и средство, на което разчитат както местните жители, така и посетителите, за да се придвижват на площта от около пет квадратни километра.", "date": "2019.12.19", "title": "Десетки коне са умъртвени на истанбулския остров Бююкада заради епидемия"}
{"url": "https://www.24chasa.bg/novini/article/7992548", "text": "В обширно интервю за белгийски вестник досегашният председател на Еврокомисията Жан-Клод Юнкер се спира на най-важните моменти по време на неговия петгодишен мандат, предаде Канал 3. Един от тях са преговорите с американския президент Доналд Тръмп за американските мита за европейски стоки и търговските споразумения между Брюксел и Вашингтон. След месеци опити на европейските лидери за преодоляване на кризата Юнкер се срещна с Тръмп през лятото на 2018 г. и ескалацията на търговския конфликт беше избегната. Юнкер обяснява, че е надцакал Тръмп, използвайки числа изключително от американската статистика: \"И когато Тръмп ми кажеше \"не вярвам на вашите числа\", му отговарях \"това са ваши числа\". Юнкер укротил американския председател и като му припомнил малко история, като го подсетил, че един от най-известните американски генерали Джордж Патън е погребан във военните гробища в Люксембург, от която страна е самият Юнкер. При една от срещите досегашният шеф на Еврокомисията взел със себе си снимка от гробищата. „Знаех, че Тръмп високо цени прославените генерали и му обясних, че това малко парче земя, където са погребани пет хиляди американски войници, е американска територия. И Тръмп беше силно впечатлен от това, тъй като с такива дребни неща се придобива доверие“, каза Юнкер. Запитан дали това е била правилна стратегия, доколкото непредвидливостта на Тръмп го прави \"опасен\", Юнкер отговаря:\"Не съм съгласен с много решения на Тръмп, но го уважавам, ако не го уважаваме, няма да постигнем стабилен договор“. Юнкер, който е в европейската политика от 37 г., казва, че от самото начало знаел, че британският референдум за напускане на ЕС ще завърши лошо. \"Когато премиерът Дейвид Камерън ми каза през 2014 г., в рамките на срещата на върха на Г-20 в Брисбейн, че има намерение да организира референдум за Брекзит, му казах, че ще загуби. Хванах се на бас с бившия бригтански еврокомисар Джонатан Хил – казах му да ми даде един паунд, ако победят тези, които искат да напуснат, а аз ще му дам едно евро, ако победи той. Спечелих един паунд\", казва Юнкер в интервюто. По време на кампанията за референдума Камерън ясно дал да се разбере, че Юнкер не му е необходим за помощ и че във Великобритания Еврокомисията въобще не е популярна. \"Реших да остана встрани, сега смятам, че това беше огромна грешка, бяха изречени толкова много лъжи, включително и от страна на сегашния премиер Борис Джонсън, които някой трябваше да контрира.\" За Юнкер е от голямо значение в бъдеще да се реформира начинът на взимане на решение в ЕС в областта на външната политика. \"В бъдеще решенията по някои специфични международни въпроси трябва да се взимат с квалифицирано мнозинство, например когато трябва да се осъдят нарушенията на човешките права в Китай. Не можем да стоим и да не предприемаме нищо, защото една страна-членка е против такова действие. В същото време когато става дума за изпращане на военни сили, трябва да сме особено внимателни. Не мога да си представя например германският парламент да подкрепи европейско решение за изпращане на германските войски на фронта, което е особено чувствителен въпрос в Германия\", заяви Юнкер. Бившият премиер на Люксембург е в пенсия от 1 декември и казва, че не се страхува от празнотата, тъй като в библиотеката му го очакват над 50 000 непрочетени книги и се готви да пише мемоари. Юнкер, който отказва да използва социалните медии, казва, че е важно човек да бъде информирани, но и да внимава при избора на нещата, за които използва времето. И накрая спомена слуховете, че уж има проблем с алкохола. \"Няма да отговоря на този въпрос, този тип лъжливи твърдения са много по-болезнени за моето семейство, отколкото за мен самия.\"", "date": "2019.12.19", "title": "Юнкер: От самото начало знаех, че референдумът за Брекзит ще завърши лошо"}
{"url": "https://www.24chasa.bg/novini/article/7992647", "text": "Почти 1900 журналисти участват в тазгодишната голяма пресконференция на руския президент Владимир Путин, започнала днес в Центъра за международна търговия в Москва, предаде ТАСС, цитирана от БТА.  Повечето присъстващи репортери представляват регионални медии от Русия. В залата работят и журналисти от федерални и чуждестранни средства за масова информация. Путин винаги се подготвя предварително за този вид общуване с медиите, отбелязва агенцията. И този път, както разказа говорителят на Кремъл Дмитрий Песков, няколко дни преди пресконференцията държавният глава е разговарял с министрите, вицепремиерите и с шефове на федерални агенции, за да актуализира информацията за социално-икономическото положение в страната. Путин се среща с журналисти на подобни големи пресконференции всяка година от 2001 г. досега с изключение на периода от 2008 до 2012 г., когато бе премиер на Русия. През последните години този вид мащабни прояви се организират през декември и фактически се прави равносметка за годината.", "date": "2019.12.19", "title": "Гледайте на живо поредната голяма пресконференция на Владимир Путин"}
{"url": "https://www.24chasa.bg/novini/article/7992821", "text": "В държавния горски разсадник \"Локорско\" започна засяването на контейнери с дъбови жълъди за производството на фиданки през 2020 г. През изминалата седмица бяха засети семена за производството на повече от 11 000 дъбови фиданки, като общо през следващата година в разсадника е планирано да се произведат над 800 000 дръвчета от 17 дървесни и храстови видове с местен генетичен произход. Контейнерните фиданки ще бъдат използвани за възстановяване рчрез залесяване на увредени от природни нарушения гори в 6 зони от Натура 2000 на територията на Югозападното държавно предприятие. Паралелно продължава подготовката и транспортирането на произведените през 2019 г. над 300 000 контейнерни фиданки, с които в момента се залесява. До края на годината се очаква да бъдат възстановени общо 650 декара нови гори в целевите Натура 2000 зони на територията на ЮЗДП, което е над 50% от предвидените по проекта площи.", "date": "2019.12.19", "title": "Засяха жълъди за 11 хил. контейнерни фиданки в разсадника на ЮЗДП"}
{"url": "https://www.24chasa.bg/novini/article/7992943", "text": "Импийчмънтът на американския президент Доналд Тръмп се основава на „измислени\" твърдения. Това заяви държавният глава на Руската федерация Владимир Путин в рамките на  . Той добави, че не вярва процедурата да сложи край на мандата му, предава AFP. „Все още (импийчмънтът) трябва да премине през Сената, където републиканците имат мнозинство\", припомни Путин, след като Камарата на представителите на САЩ подкрепи отстраняването от власт на Тръмп. „И едва ли е вероятно те да изтласкат от длъжност представител на собствената си партия на основания, които са абсолютно измислени\", добави Путин. Той определи събитията в американския Конгрес като „обикновено продължение на вътрешнополитическа борба\" между демократите и републиканците. Руският президент дори упрекна журналиста, който зададе въпроса, че „говори за Тръмп, сякаш е приключило\" управлението му, предаде . Държавният глава на Русия подчерта, че т.нар. украинска сага е само предлог, използван от демократите, за да бъде задействана процедурата по импийчмънт на Тръмп, след като са се провалили в опитите да убедят американците, че Москва се е намесила в президентските избори през 2016 г. „Демократите обвиниха Тръмп в заговор с Русия и след това се оказа, че няма нищо такова. Това не може да бъде в основата на импийчмънт. Тогава те измислиха историята с Украйна\", заяви Путин. Никой не може да посочи със сигурност причината за промените в климата. Това заяви днес на   руският президент Владимир Путин, поставяйки отново под въпрос почти единодушното становище на научната общност за отговорността на човека, предаде Франс прес. Руският лидер припомни, че историята на Земята познава и застудявания, и захлаждания. \"Това може да зависи от глобалните процеси във Вселената\", изтъкна той, цитиран на сайта на московския официоз \"Росийская газета\". По думите на Путин е много трудно да се изчисли как влияе човечеството на климатичните промени, но то не може и да остане безучастно. Необходимо е да се полагат максимални усилия, за да не се променя драматично климатът, предаде БТА. В Русия този процес протича много сериозно и температурите растат 2,5 пъти по-бързо, отколкото на планетата като цяло, заяви президентът. Той припомни, че Русия е предимно северна страна. В някои региони, например в Москва, се регистрират температурни рекорди. \"У нас има цели градове зад Полярния кръг, изградени върху вечната замръзналост. И ако тя започне да се топи, последиците ще са сериозни\", предупреди държавният глава, според когото на места може да започне и процес на настъпление на пустините. Климатичните промени личат и по нарастващия брой природни катаклизми, отбеляза Владимир Путин. \"Ще предприемаме усилия, за да минимизираме последиците\", увери той. Путин не за пръв път прави забележки, налагащи извода, че човешката дейност не е основна причина за климатичните промени, отбелязва АФП. Путин е президент на страна, която е голям производител на въглеводороди. През ноември той разкритикува призивите за отказ от изкопаемите горива, отправяни по-специално в Европа. Щом се лансират подобни идеи, човечеството може отново да се върне в пещерите, защото няма да има какво да се потребява, каза Путин. Путин подчерта, че по силата на решение на лондонски съд, Украйна дължи на Русия 3 млрд. долара, който обаче така и не е върнала. Отгоре на всичко тя иска от Москва да й изплати същата сума – решение, което бе постановено и от Стокхолмския арбитраж. В същото време руският президент отбеляза, че това решение е „някаква глупост“, взето въз основа на тежката икономическа ситуация в Украйна. Това не е аргумент и показва, че решението е политическо, подчерта държавният глава на Русия. При това той увери, че Москва е готова да доставя газ в Украйна с отстъпка. Руският президент Владимир Путин изрази днес мнение, че еднополюсният свят е илюзия, а многополюсният е производна от икономическото развитие на страните. \"Той (многополюсният свят) е създаден, еднополюсният свят вече не съществува\", каза президентът на ежегодната си пресконференция в Москва днес, цитиран от ТАСС. Путин отбеляза, че \"след разпадането на Съветския съюз възникна илюзията, че тази свят е възможен и че той дълго ще съществува... Но това бе само илюзия. Аз винаги съм казвал това и последните събития го потвърждават.\" \"След Втората световна война американците даваха 50 процента от световния брутен продукт, а сега делът на Китай е по-висок от този на САЩ. Китай изпреварва САЩ както по този дял, така и по много други показатели. По паритет на покупателната способност китайската икономика изпревари американската\", констатира Путин. Според него такива показатели \"неизбежно водят към изменения по много други направления\". Путин каза също, че \"светът не може да бъде устроен еднополюсно с единен център, откъдето да се управлява цялата световна общност\". \"Затова е толкова важна ролята на нашето взаимодействие с Китай. Ние ще укрепваме нашите многостранни стратегически връзки и съм уверен, че това ще бъде от полза както за народа на Китай, така и за народа на Руската федерация\", посочи той. Според него \"в съвременното демократично общество е възможна само една идеология - патриотизмът, в най-широкия и добър смисъл на думата\".", "date": "2019.12.19", "title": "Путин на мегаконференцията: Импичмънтът на Тръмп е измислен (На живо)"}
{"url": "https://www.24chasa.bg/novini/article/7992351", "text": "Новият самолетоносач на Китай „Шандун\" е независимо проектиран и построен от страната, каза говорител на Китайската народноосвободителна армия в сряда. Самолетоносачът, който носи името на източната провинция Шандун, беше доставен на флота в пристанището на град Саня, остров Хайнан във вторник, съобщава \" \".  Отличава се с подобрена цялостна бойна ефективност и способности за поддръжка, каза още говорителят. Военноморските плавателни съдове на ниво крайцер и амфибиен десантен кораб и нагоре, се кръщават на провинции и муниципалитети, според правилата на Армията, каза Чън. Корпусният номер на самолетоносача е 17, добави още говорителят.", "date": "2019.12.19", "title": "Новият самолетоносач на Китай е проектиран и построен самостоятелно"}
{"url": "https://www.24chasa.bg/novini/article/7993015", "text": "С участието си в мисии българските военнослужещи трупат опит в изпълнение на тежки и отговорни задачи в сложна среда. Те допринасят за изпълнението на съюзническите ни ангажименти по един достоен начин, което издига престижа на Българската армия сред всички наши съюзници. Това каза министърът на отбраната Красимир Каракачанов на традиционната видеоконферентна връзка преди коледните и новогодишни празници с националните командири на контингентите зад граница днес, съобщиха от пресцентъра на министерството на отбраната. Министърът на отбраната Красимир Каракачанов, началникът на отбраната генерал Андрей Боцев и командващият на Съвместното командване на силите генерал-лейтенант Любчо Тодоров поздравиха военнослужещите, които участват в мисии и операции в Афганистан, Босна и Херцеговина, Косово и Мали. Министърът на отбраната Красимир Каракачанов им благодари за изпълнението на служебните им задължения и им пожела здраве, хубаво посрещане на празниците (по време на което ще продължи изпълнението на техните служебни ангажименти), и успешно завръщане в Родината след края на мисиите. За обстановката в зоните на отговорност на българските контингенти докладваха полковник Красимир Горанов, национален командир на 39-я контингент в Кандахар, Афганистан, полковник Пламен Колев, национален командир на контингента в Босна и Херцеговина, подполковник Тодор Колев, национален командир на контингента в Косово и лейтенант д-р Йордан Киряков, национален командир на контингента в Мали. Те увериха, че българските военнослужещи изпълняват поставените им задачи на високо професионално ниво и дават своя принос за успеха на мисиите и операциите. „Армията, всяко нейно формирование или национален контингент са силни и успешни, когато хората, които ги изграждат, са сплотени, целенасочени и мотивирани“, заяви началникът на отбраната генерал Андрей Боцев. Той изрази увереност, че ще бъде създадена нужната организация и нашите военнослужещи извън граница ще посрещнат задружно предстоящите празници. Нашите военнослужещи поставят на челно място изпълнението на професионалните си задължения, стремят се към отлични резултати в поставените задачи и отстояват с чест авторитета на Българската армия, отбеляза още началникът на отбраната генерал Андрей Боцев. Над 200 военнослужещи от въоръжените сили изпълняват с чувство на отговорност поставените задачи в 9 операции и мисии извън страната и със своите действия допринасят за утвърждаването на високия авторитет, който има нашата страна и Въоръжените сили сред коалиционните партньори в НАТО и Европейския съюз.", "date": "2019.12.19", "title": "Каракачанов поздрави военните ни контингенти зад граница"}
{"url": "https://www.24chasa.bg/novini/article/7993024", "text": "Заместник-министърът на икономиката Лилия Иванова се срещна Кевин Хамилтън, посланик на Канада със седалище в Букурещ, Румъния, акредитиран за България, съобщиха от Министерството на икономиката. Двамата са обсъдили търговско-икономическото сътрудничество между двете страни, всеобхватното икономическо и търговско споразумение между ЕС и Канада /СЕТА/, както и подкрепата на Канада за членството на страната ни в Организацията за икономическо сътрудничество и развитие /ОИСР/. Иванова е изтъкнала, че данните за стокообмена между България и Канада бележат значителен ръст през последните години, като само за 2018 г. нарастването е в размер на 29 на сто, като българският износ бележи ръст от 60 на сто. Наблюдава се сравнително устойчива тенденция на увеличаване в стойностно изражение на износа за Канада на редици стоки като: фармацевтични изделия, слънчогледови семена, оптични влакна, интегрални схеми, земеделски машини, металообработващи инструменти, сметачни машини и касови апарати, части за двигатели, козметични продукти и др. По думите на Иванова СЕТА постига изключително високо ниво на либерализация на търговията. Очакванията са неговият положителен ефект върху българската икономика да се изрази не само чрез директния стокообмен между България и Канада, но и благодарение на глобалните вериги на стойността, върху които споразумението несъмнено ще има влияние, е допълнила тя. Посланик Хамилтън е посочил, че вече 14 европейски държави са ратифицирали СЕТА, както и че Канада подкрепя страната ни в процеса на присъединяване към ОИСР. Икономическият зам.-министър е заявила, че България оценява високо тази подкрепа. \"Бих искала да изразява нашата признателност за подкрепата на Канада в търсенето на консенсус по разширяването на ОИСР с включване на България и Румъния като пълноправни членове в Организацията. Очакванията ни са България да получи покана и конкретна дата за започване на преговорите за присъединяване към ОИСР възможно най-скоро, в рамките на следващата година\", е посочила Иванова. По време на срещата двамата са обсъдили и възможностите за провеждане на съвместен бизнес форум в България в сектори с висок потенциал за инвестиции.", "date": "2019.12.19", "title": "Търговията с Канада нараства през последните години"}
{"url": "https://www.24chasa.bg/novini/article/7993057", "text": "Още в първата си пресконференция след изборите Теббун пое ангажимент към младото поколение в Алжир за безмилостна борба с корупцията, както и да бъдат направени необходимите реформи, а държаното ръководство да бъде отворено за всички конструктивни идеи и предложения за изграждането на модерна и демократична държава. Новият президент подчерта, че протяга ръка за диалог към протестното движение \"Хирак\" и определи ролята на армията като ключова за съхраняването на сигурността и стабилността на Алжир, недопускайки \"проливането дори на една капка безценната алжирска кръв“. Новият президент обеща премахване на всички рестрикции по отношение на алжирската общност в чужбина и да бъдат създадени механизми за нейната пълноценна реинтеграция към процесите в страната. Новият държавен глава се ангажира следващото алжирско правителство да бъде съставено от висококвалифицирани личности, сред които и хора от младото поколение. Той обеща и промяна на конституцията, която да гарантира по-ясно разпределение на отговорностите между властите и институциите на държавата, като този проект за промени на основния закон да бъде представен за широка обществена дискусия. Теббун подчерта също така, че Алжир в бъдеще ще води по-активна външна политика.  Първите, поздравили Абделмаджид Теббун за избирането му бяха египетският президент Абделфатах Сиси и държавните глави на съседните Мароко и Тунис, както и кралете на Саудитска Арабия и Йордания. Държавният департамент на САЩ поздрави алжирците за провеждането на президентските избори и изрази желание да работи с новоизбрания президент в името на регионалната сигурност и просперитет. Надяваме се изборът на Абделмаджид Теббун за ръководител на страната да създаде възможност за консолидиране и подобряване на отношенията между двете държави, се казва в изявление на руското външно министерство. Испания бе първа от европейските държави, която поздрави новоизбрания президент, последвана от Италия. Българският президент Румен Радев също изпрати поздравителна телеграма на Абделмаджид Теббун.  \"Опирайки се на опита си на страна, изминала трудния път на политически преход, България е готова да подкрепи усилията на алжирското ръководство, насочени към реализиране на желаните от алжирското общество политически, социални и икономически реформи. Убеден съв, че пред нашите две страни има редица неизползвани възможности за сътрудничество и съм готов да работим заедно за насърчаване на партньорските отношения\", пише Радев в посланието си.  ", "date": "2019.12.19", "title": "Алжир с нов президент"}
{"url": "https://www.24chasa.bg/novini/article/7993053", "text": "ГЕРБ и БСП си размениха обвинения за безхаберие при управлението на държавата, за провалени проекти или такива, за които България е осъдена да плаща, предаде БТА. Вчера кабинетът одобри 24 483 934 лева допълнителни разходи по бюджета на транспортното министерство, които ще бъдат платени по решение на Международния арбитражен съд в Париж при Международната търговска камара. Плащането е по дело по проект \"Изграждане на нов граничен комбиниран/пътен и железопътен/ мост на река Дунав при Видин-Калафат. \"Дунав мост\" 2 е само малка част от занемарените проекти на БСП, заяви по този повод в декларация от името на ПГ на ГЕРБ Александър Ненков. Той припомни също, че 1,2 млрд лв. са загубени от държавата при арбитраж за АЕЦ \"Белене\" заради управлението на социалистите. Вчера МС гласува 25 млн лв. за поредното решение на арбитражния съд в Париж, вследствие на безхаберното управление на правителството на БСП, прочете Ненков, като обясни, че често се чуват неоснователни тези на опозицията за харчени пари по непрозрачен начин от кабинета на Бойко Борисов. Защо този дълг не е платен от правителството на Орешарски, а оставен за следващите правителства, питат от ГЕРБ, както и защо седем години след последния кабинет на БСП държавата все още плаща милиони левове, а левицата продължава да твърди, че може да управлява по-добре от ГЕРБ. Според Ненков характерно за управленията на БСП през годините е да оставят някой друг да плаща сметките. Единственото, което можете да направите, е да ровите в миналото, защото сте некадърни да управлявате, последва отговорът на Таско Ерменков от името на ПГ на \"БСП за България\". За пореден път виждаме как управлението на ГЕРБ е \"евтино на брашното и скъпо на триците\", вече една година \"Тракия\" вече дори не е магистрала, а скоростен път, защото не е реновиран, върна упрека той. По думите му, национално отговорното управление няма как да стане с декларации, а е време ГЕРБ да потърсят отговорност и за собствените си грешки, защото управлява вече 10 години. Задълженията на болниците намаляват, смъртността се увеличава, няма област, в която да не сте убили надеждите на хората, освен надеждите на по-богатите, на които раздавате пари с лобисткото си законодателство, коментира депутатът. Той подчерта, че не може да има управление като това на ГЕРБ, което да е само от грешки, което на практика е ударило дъното.", "date": "2019.12.19", "title": "ГЕРБ и БСП с взаимни обвинения за безхаберие при управлението на държавата"}
{"url": "https://www.24chasa.bg/novini/article/7993060", "text": "Продължават консултациите при президента за нуждата от промени в Конституцията. Разговорите на „Дондуков” 2 са с неправителствени организации и професионални сдружения на магистрати, предаде  Водещият въпрос е \"Кой трябва да разследва главния прокурор?\". Разговорите по темата започнаха във вторник, когато Румен Радев се срещна с академици и представители на правния си отдел. Основният въпрос беше дали проблемът е системен поради противоречив и неправилен прочит на Конституцията. Президентът иска тълкуване и на предложените от Министерския съвет промени в НПК, които предвиждат да се създаде нова длъжност на независим прокурор, който да разследва главния. Румен Радев иска и разговор за ефективността на ВСС. Наред с това държавният глава иска да се обсъди и това гражданските права на всеки гражданин да могат да се защитават от самия него, като се сезира КС за евентуални нарушавания на основни права от страна на публичната власт.", "date": "2019.12.19", "title": "НПО-та и сдружения на магистратите на разговори при президента"}
{"url": "https://www.24chasa.bg/novini/article/7993054", "text": "Дългоочакваният процес на словашкия бизнесмен Мариан Кочнер, обвинен че е поръчал убийството на разследващия журналист Ян Куциак, започна днес в град Пезинок, близо до Братислава. Родителите на жертвите присъстваха на заседанието. Това е първият път, когато те се срещат с обвинените в убийството на тяхното дете. Основният обвиняем, милионерът Кочнер, пристигна в съда с бронежилетка и каска. Сградата се охраняваше от полицаи от звеното за борба с безредиците, които водеха кучета. Тримата други обвиняеми - Томаш Сабо, Мирослав Марчек и бившата преводачка на Кочнер Алена Жужова, също бяха доведени в съдебната зала, предава БТА. Петият заподозрян, Золтан А., за който се смята, че е действал като посредник с двамата преки извършители на убийството, не присъстваше. Той може да бъде изслушан като свидетел и ще бъде съден отделно. \"Състав от трима магистрати, под председателството на съдия Ружена Сабова, ще започнат днес предварителната процедура по обвиненията, свързани с убийството на журналиста Ян Куциак и годеницата му Мартина Кушнирова\", обяви вчера Специалният наказателен съд, чиято централа се намира в Пезинок, на 20 км от Братислава. Куциак разследваше случаи на корупция и по-конкретно бизнес дейността на Кочнер, предприемач милионер, занимаващ се и с недвижими имоти, когато беше убит заедно с годеницата си през февруари 2018 г. Случаят бе определен като екзекуция в мафиотски стил. Двойното убийство стана причина за масови протести срещу правителството на Роберт Фицо, който в крайна сметка подаде оставка. Гражданското недоволство подпомогна избирането през март тази година за президент на Словакия на либералната адвокатка и активистка против корупцията Зузана Чапутова. 56-годишният Кочнер, който е обект на други разследвания за подозрителни финансови операции и финансови измами, беше известен с неприязънта си към журналистите, които имаше навика да обижда и заплашва. През 2017 г. той е заявил на пресконференция, че ще създаде уебсайт, публикуващ подробности за личния живот на журналистите, писа в. \"СМЕ\". Кочнер е заплашил Куциак и семейството му по време на телефонен разговор, чийто запис беше публикуван на портала \"Актуалити\" (aktuality.sk), медията, за която работеше убитият журналист. Сега бизнесменът е обвинен, че е наредил убийството на Куциак. Днес съдът ще разгледа това обвинение и законността на доказателствата на обвинението. Ако не бъдат открити сериозни процедурни нередности, което би върнало делото в прокуратурата, той ще определи дата за започване на процеса по същество. Материали от обвинителния акт от 93 страници изтекоха в медиите. От тях става ясно, че Кочнер, без да смята, че има нещо нередно в това да дискредитира създаващия проблеми журналист, в крайна сметка \"е решил да се разправи физически с него и по този начин да попречи на новите разкрития за дейността си\". \"Ако бъде признат за виновен, той рискува да получи между 25 години и доживотен затвор\", заяви пред АФП говорителка на канцеларията на специалния прокурор. Разследването на убийството показа също, че Кочнер е разменял хиляди съобщения с важни фигури от правителството и от управляващата партия \"Смер-Социална Демокрация\". Бившият премиер Роберт Фицо обвини опозицията и медиите, че подчертават връзките между неговата партия и Кочнер, обвинявайки журналистите, че водят срещу него \"своеобразен джихад\". Фицо остава начело на своята партия и политическото му влияние още е голямо, според медиите. Но според независимия политически анализатор от Братислава Павол Бабош, \"Роберт Фицо е на път да загуби потенциала за създаване на коалиция\" с приближаването на парламентарните избори, насрочени за февруари. \"Не мога да си представя политическа партия, която да влезе в коалиция със \"Смер-Социална демокрация\", заяви той пред АФП. Подкрепата за тази партия спадна до 20 на сто, но все още не е изключено тя да получи най-много гласове на изборите.", "date": "2019.12.19", "title": "Изправиха пред съда предполагаемия поръчител на убийството на Куциак"}
{"url": "https://www.24chasa.bg/novini/article/7993113", "text": "Движението на влаковете на букурещкото метро може да бъде парализирано от 1 януари 2020 г., ако компанията Метрорекс не подпише нов договор с компанията, която поддържа подвижния състав, и не изплати натрупания дълг към нея от около 150 милиона леи (31,4 милиона евро) през последната година, съобщава сайтът Хотнюз. \"От 1 януари, ако не се подпише ново споразумение, ще спрем работа\", заяви Габриел Станчу, директор на компанията Алстом, която осигурява техническата поддръжка на мотрисите, предава БТА. Той добави, че компанията е подала оферта за продължаване на договора с Метрорекс, като условието е операторът на метрото да изплати дълга си от 150 милиона леи или поне да представи банкови гаранции, че ще го направи. \"Ако ние спрем работа, това означава спиране на обществения транспорт с метро в Букурещ. Досега покривахме разходите със заеми. Не знам колко други фирми биха работили една година, без да им се плаща\", изтъкна Станчу. През 2003 г. Метрорекс и Алстом Транспорт, румънският филиал на френската компания Алстом, подписаха договор за 15 години за поддръжка, ремонт и инспекция на метровлаковете в Букурещ. Този договор изтича на 31 декември 2019 г., а нов не е подписан, посочват представители на компанията. В края на септември тази година Алстом съобщи, че Метрорекс й дължи 132 милиона леи (27,6 милиона евро), натрупани от октомври 2018 г., и заплаши, че ще спре дейността си, което би довело до рязко ограничаване на движение на метрото. Ден по-късно двете компании се споразумяха и прогнозираният транспортен хаос в румънската столица беше избегнат.", "date": "2019.12.19", "title": "Букурещкото метро рискува да бъде парализирано\nот 1 януари"}
{"url": "https://www.24chasa.bg/novini/article/7993132", "text": "Неизвестен е запалил павилион в Добрич – съобщават от Областната дирекция на МВР. Около 03,10 ч. на 19 декември е получено съобщение за пожар на павилион по улица „Цар Петър”,стопанисван от 34-годишна жена. Огънят е потушен от екипи на Противопожарната служба-Добрич. Вследствие на инцидента е обгоряла лицевата част на обекта, като са нанесени щети по част от стоката. На място са установени следи от запалителна течност. Работата по случая продължава в условията на досъдебно производство под ръководството на Районна прокуратура-Добрич.", "date": "2019.12.19", "title": "Запалиха павилион в Добрич"}
{"url": "https://www.24chasa.bg/novini/article/7993134", "text": "Звездата от ФК Арсенал Месут Йозил е бил изтрит от компютърна футболна игра в Китай заради свое изказване за уйгурите в тази страна, съобщи \"Хюриет дейли нюз\", цитиран от БТА. Стъпката беше обявена от НетИйз, разпространител на ПЕС /PES/ в Китай. Компанията съобщи, че ще отстрани футболиста от Английската висша лига от трите си налични игри, в т.ч. най-популярната - PES 2020 Mobile. Според НетИйз Йозил е наранил чувствата на китайските фенове и е нарушил спортсменския дух на мир и любов - нещо, което компанията не \"разбира, приема и прощава\". Йозил, който е от турски произход, обвини мюсюлманите, че остават безмълвни пред това, което той окачестви като \"преследване от Китай на уйгурите в Синцзян\". На профила си в Инстаграм футболистът нарече уйгурите \"воини, които устояват на преследване... Славни вярващи, водещи сами битка срещу тези, които принудително отклоняват хора от исляма\". Китайската държавна телевизия реши да не излъчва в неделя мача между Арсенал и Манчестър сити, а китайското външно министерство обяви, че Йозил \"е бил измамен от фалшиви новини\". Държавният секретар на САЩ Майк Помпейо във вторник публикува послание на подкрепа в Туитър за Йозил в спора му с Китай. \"Медиите на пропагандата на Китайската комунистическа партия (ККП) може да цензурират @MesutOzil1088 и игрите на @Arsenal през целия сезон, но истината ще възтържествува\", написа той, добавяйки, че ККП не може да прикрива от света грубите нарушения на човешките права, извършвани срещу уйгурите и хора от други религии.", "date": "2019.12.19", "title": "Изтриха Месут Йозил от компютърна футболна игра в Китай заради уйгурите"}
{"url": "https://www.24chasa.bg/novini/article/7993156", "text": "Лек автомобил „Ауди” е изгорял при пожар в квартал „Дружба” в Добрич – съобщават от Областната дирекция на МВР. Сигналът за възникналия пожар е подаден около 03,45 ч. на 19 декември. Огънят е потушен от екипи на Противопожарната служба-Добрич. Колата е напълно е унищожена. От огнената стихия са увредени паркираните в близост други три автомобила „Мицубиши”, „Пежо” и „Фолксваген” с добрички регистрации. Не са установени следи от запалителни течности. По първоначална информация се касае за техническа неизправност. Материалите по случая са докладвани на Районна прокуратура- Добрич.", "date": "2019.12.19", "title": "Изгоря лек автомобил в Добрич, пострадаха още три"}
{"url": "https://www.24chasa.bg/novini/article/7993186", "text": "Неутринната обсерватория \"Айскюб\" за пръв път регистрира изригване на поток неутрино от същата точка, от която гравитационните телескопи на LIGO и ViRGO отчетоха поредно излъчване на гравитационни вълни, предаде ТАСС, цитирана от БТА.  Агенцията цитира пост в Туитър на астрофизика Даниъл Хоак. Съвместното изригване, предполага ученият от научния екип на LIGO, е възникнало в резултат на сливане на неутронна звезд с черна дупка. Изригването на неутрино е било регистрирано 43 секунди преди да стане сливането на неутронната звезда с черната дупка. А гама-фотони със свръхвисока енергия са били наблюдавани около 80 секунди след това.", "date": "2019.12.19", "title": "Астрономи за пръв път регистрираха\nизригване на поток неутрино, съпроводено\nс гравитационни вълни"}
{"url": "https://www.24chasa.bg/novini/article/7993202", "text": "Според Белоев, Русенският университет е в добро финансово състояние. Всички преподаватели ще получат преди Коледа 13 пълна заплата. Възнагражденията ще бъдат вдигнати на два пъти с по 5% до края на 2020 г. Предстои през новата година акредитиране на Тараклийския държавен университет „Григорий Цамблак” като филиал на РУ. Така той ще се прибави към останалите във Видин, Разград, Силистра и център БРИЕ в Букурещ, уточни ректорът.", "date": "2019.12.19", "title": "Научно-изследователски комплекс за 3 млн. лв. ще строи Русенският университет"}
{"url": "https://www.24chasa.bg/novini/article/7993199", "text": "Синдикати и работодатели са поискали от правителството да се възстановява данъка в края на годината на работниците с ниски доходи. Това каза президентът на КНСБ Пламен Димитров след като връчи заедно със социалния министър Деница Сачева на тържествена церемония в КНСБ награди на 12 ветерани на синдикалното движение. С церемонията бяха отбелязани 140 г. от зараждането на синдикалната дейност в България, предаде БТА. Възстановяването на данъка е част от споразумението, по което са работили лидерите на националнопредставителните синдикални и работодателски организации. Споразумението е връчено вчера на срещата при премиера Бойко Борисов. Проектоспоразумението е от лятото, в края на юли и началото на август то беше завършено между нас и работодателите, уточни Пламен Димитров. Синдикати и бизнес очакват властта да припознае това проектоспоразумение, което трябва да е тристранно. \"Някой ще каже, че от ГЕРБ са казали, че данъците няма да се променят, но ние сме се разбрали с бизнеса, че това е едно от общите предложения. Не е въвеждане на необлагаемия минимум, както искахме, но по това предложение имаме съгласие с бизнеса, каза Димитров. Тази мярка е обвързана и с начина на изплащане на болничните. В споразумението се предлага те да се поемат изцяло от НОИ. Националното тристранно споразумение е в четири области, като в много от точките вече имаме почти на 100 процента съгласие с бизнеса, каза Димитров. Изплащането на болничните е обвързано с останалите 40 точки, свързани с бизнес средата, с 10 мерки в енергийния сектор, демографски мерки, мерки за връщане на българите от Украйна и Молдова, за дигитална програма за обучение с общ размер около 1 милиард евро. Има и конкретни мерки с ДОО, цялостна реформа на системата за социално подпомагане, посочи Пламен Димитров. \"Ние говорихме и за българската позиция по Зелената сделка, през тези 12 месеца, които идват, България може да бъде загробена окончателно и това не е благодарение на мен или на Борисов, това е ситуацията, в която ни поставя тази Зелена сделка, и не само България, а цяла Източна Европа\", заяви Пламен Димитров. Пламен Димитров и социалният министър Деница Сачева съобщиха, че следващата среща по темата е на 6 януари при вицепремиера Томислав Дончев и съответните министри. Ще се иска от правителството да реализира споразумението до края на мандата. По думите на Димитров правителството ще поиска до края на януари цялото споразумение да е финализирано. По отношение на изплащането на болничните, Деница Сачева каза, че трябва да се изчакат изводите от анализа, възложен на НЗОК и на НОИ със Закона за бюджета на Държавното обществено осигуряване, за да се вземат решения въз основа на информация. Срокът е един месец от обнародването на закона. От една страна трябва да се борим със злоупотребите, но трябва да видим има ли и причини, поради които толкова честото ползване на болнични е рационален избор - дали поради икономически затруднения в предприятията, или поради пробойни в законодателството, дали не е свързано с това, че някои от работниците не могат да ползват своите почивни дни и работят много извънредно, каза Сачева. Тя заяви, че за нея верният отговор е комплексни мерки, свързани както с борба със злоупотребите, така и с промяна в законодателството.", "date": "2019.12.19", "title": "Искат възстановяване на данъка на работниците с ниски доходи"}
{"url": "https://www.24chasa.bg/novini/article/7991138", "text": "        Хората да имат умения да разпознават рисковете на пътя, да ги избягват и предотвратяват. Така Малина Крумова, председател на Държавна агенция “Безопасност на движението по пътищата”, изясни пред “24 часа” целта на разработваната нова концепция за подобряване на обучението по безопасност на движението по пътищата. Тя я лансирана за първи път на дискусията, организирана от “24 часа” в понеделник “Карай умно, стигни жив!”. Получаването на знания и умения за безопасност на пътя започва от най-ранна възраст – от детската градина и първите класове до завършване на средното образование и след това. И това не става с един курс за няколко месеца, който е само част от практическото обучение на бъдещите шофьори. Концепцията се разработва заедно с министерството на образованието, академичната общност и неправителствени организации. Тепърва набелязаното в нея ще бъде предложено за обсъждане. Въпросът не е да се утежнява програмата за безопасност на движението по пътищата в училищата, нея и сега я има. Тя обаче се изпълнява в различните училища по различен начин, обучението трябва да се уеднакви, и то на база на най-добрите практики, които имаме, казва Крумова. Програмата и сега обхваща всички теми, които са важни за безопасността, но намерението е знанията да не стигат до децата чрез лекции, а интерактивно и иновативно. Например за децата от предучилищната възраст знанията - какво е светофар, как да се пресича, да представят с музика, с рисуване. За по-големите да има софтуерни приложения и самите те да разработват проекти, в които да прилагат уменията и правилата, дава пример Крумова. За учениците в 11 и 12 клас акцентът може да бъде вредата от алкохола и наркотиците, когато си на пътя Друга тема е как да се разработят помагалата, сега те са стари и неадекватни. Крумова дава пример със занимания с ученици в Габрово, които са били от 9 до 12 клас. Те смятали, че безопасността на движението по пътищата ще е скучно нещо. След като били ангажирани с разработка на собствени практически проекти, осъзнали, че е важно. Идеята е не учителите, някои от които нямат опит и знания по безопасност, да водят заниманията. Могат хора от практиката - да се канят пътни полицаи, пожарникари, медици от спешната помощ, експерти от центровете за обучение. Така, когато един пожарникар разкаже как е вадил хора от катастрофирал автомобил, децата ще разберат последствията от едно или друго действие. А ако ученикът направи по темата проект и обясни на родителите си какво не трябва да е поведението им, ще има още един ефект. Педагогическото обучение да включва и курс по безопасност, е другата идея в концепцията. “След дискусията на “24 часа” “Карай умно, стигни жив!” медиите поставиха акцента на изпити в седми клас. А аз не казах изпит, а проверка на знанията И това н яма да е след седми клас, а в седми клас и най-вероятно в първия срок, за да не се натоварват учениците допълнително с оглед предстоящите им матури. Чух директор на училище да казва по една от телевизиите, че няма нужда да се учи как да се пресича на пешеходна пътека. Странно е точно той да не разбира за какво става дума. А то е да знаеш как да се държиш на пътя и какви рискове има. А защо проверка в 7-и клас? На тази възраст децата имат право да излязат с велосипедите си на пътното платно. И няма нужда да знаят например кой номер е знакът, а какво означава”, казва Крумова. Каква ще е тази проверка на знанията за безопасност, тепърва ще се дискутира. Няма да е изпит, може и да не е задължителна. Тя по никакъв начин няма да се отрази на успеха. Възможно е да включва практически занимания Съюзът на българските автомобилисти например прави курсове за велосипедисти със състезания за тях. “Не е въпросът да стресираме децата, а да имаме картината с какво не са запознати, за да работим допълнително с тях”, казва Крумова.", "date": "2019.12.19", "title": "Малина Крумова: Полицаи и медици да водят часовете по безопасност на пътя"}
{"url": "https://www.24chasa.bg/novini/article/7993236", "text": "Последните представители на вида Хомо еректус са изчезнали преди около 110 хиляди години на остров Ява в Индонезия, установиха австралийски учени, цитирани от Франс прес. \"За пръв път можахме да констатираме със сигурност точното време на изчезването на един от нашите най-важни предшественици\", заяви авторката на изследването Кайра Уестуей от университета \"Маккуори\" в Сидни, предава БТА. Останки от фосили на Хомо еректус - 12 части от черепи и 2 кости от крака, бяха открити през 30-те години на миналия век в местността Нгандонг до брега на река Соло на индонезийския остров Ява. Но тогава находките не можаха да бъдат датирани с нужната точност. Хомо еректус е живял преди около 1,5 милиона години. Той е бил първият от далечните ни братовчеди, който е емигрирал извън Африка. \"Хомо еректус от Нгандонг се оказва с най-големия мозък и най-високото чело от всички познати находки досега. Той притежава признаци на значителни еволюционни промени. Датирането на тези промени е от съществено значение за разбирането ни за далечните ни предци\", изтъква авторката на проучването. С използване на различни техники за датиране учените са установили, че откритите фосили са отпреди 117 000 - 108 000 години. Тази датировка ще позволи на специалистите да изяснят причините за изчезването на вида. Фактът, че то съвпада по време с настъпването на Ледената епоха ни предоставя първата потенциална следа, изтъква Кайра Уестуей.", "date": "2019.12.19", "title": "Последните представители на Хомо еректус са изчезнали преди 110 хиляди г."}
{"url": "https://www.24chasa.bg/novini/article/7993615", "text": "Правителството на Великобритания обяви днес, че до 2022 година иска да обхване 80 процента от външната си търговия с нови търговски споразумения като част от стремежа си да изгради нови отношения със света, след като на 31 януари напусне ЕС, предаде Ройтерс. \"Амбицията ни е до 2022 година да покрием 80 процента от общата външна търговия на Обединеното кралство със споразумения за свободна търговия\", посочва правителството в документ, придружаващ законодателния му дневен ред. Великобритания вече обяви, че ще преговаря с ЕС, САЩ, Нова Зеландия, Австралия и Япония за сключване на търговски споразумения, съобщава БТА. Великобритания ще излезе от ЕС до 31 декември 2020 година, след което ще се опита да сключи споразумения за свободна търговия с Брюксел и други страни. Това заяви днес при откриването на сесията на новия парламент кралица Елизабет Втора, цитирана от ТАСС. Правителството на премиера Борис Джонсън планира да въведе 50-процентово данъчно облекчение за малките търговци на дребно в страната, за да даде тласък на сектора. Освен това се ангажира да направи \"фундаментален преглед\" на цялата система в бъдеще, допълва Ройтерс. Мярката ще обхване магазини и заведения с наемна стойност под 51 000 лири (65 433 долара), което означава, че най-големите магазини няма да бъдат облагодетелствани.", "date": "2019.12.19", "title": "Великобритания: 80% от външната ни търговия\nще е с двустранни споразумения"}
{"url": "https://www.24chasa.bg/novini/article/7992385", "text": "Лхаса, столицата на китайския автономен район Тибет, изработиха план за засилване на защитата на историческия град, съобщава \" \". Местното правителство даде пресконференция в сряда, на която представи съдържанието и принципите на плана за опазване на историческите и културни ресурси на града. Документът се отнася за площ от близо 30 хиляди кв. км. в самия град. Съдържанието включва подредбата на развитието и културните характеристика на Лхаса в различните исторически периоди, изграждането на цялостна рамка, подходяща за развитието на града и формулирането на специфични и целенасочени правила за управление. С над 1300 годишна история, Лхаса е дом на огромен брой обекти на културното наследство, като храмове, дворци и други сгради са защитени на държавно равнище.", "date": "2019.12.19", "title": "Властите в Лхаса представиха план за защитата на историческия град"}
{"url": "https://www.24chasa.bg/novini/article/7993668", "text": "Украинският президент Володимир Зеленски назначи досегашния постоянен представител на Украйна в ООН Володимир Елченко за посланик в САЩ, предадоха Ройтерс и ТАСС, цитирани от БТА. Агенциите се позовават на оповестен днес указ на украинския президент. 60-годишният Елченко е бил посланик в различни страни. От юли 2010 г. той започна работа като посланик на Украйна в Русия, но през март 2014 г. бе отзован заради събитията в Крим. До юли тази година посланик на Украйна в САЩ бе Валерий Чалий, заемал поста от април 2016 г. Новият постоянен представител на Украйна в ООН ще бъде Сергей Кислица, заемал длъжността заместник-министър на външните работи. Говорителката на Зеленски Юлия Мендел заяви днес пред Франс прес, че процесът за импийчмънт срещу американския президент Доналд Тръмп по обвинения, че е шантажирал украинския си колега, са \"вътрешна работа\" на САЩ. \"Украйна не се меси във вътрешните работи на други държави\", заяви Мендел. Тя подчерта, че Вашингтон остава \"стратегически партньор\" на Киев.", "date": "2019.12.19", "title": "Зеленски назначи постоянния представител на Украйна в ООН за посланик в САЩ"}
{"url": "https://www.24chasa.bg/novini/article/7993699", "text": "На среща с вътрешния министър Младен Маринов представители на протестиращите медицински специалисти внесоха конкретни сигнали за злоупотреби и нарушения в болниците. Председателят на синдиката на медицинските специалисти Мая Илиева съобщи, че сигналите са приети и по тях ще се работи, предава  . Част от сигналите, които бяха подадени в понеделник на срещата при премиера Бойко Борисов, вече се проверяват. Основания за проверки има и по получените днес сигнали - в това е уверил сестрите вътрешният министър Младен Маринов. Данните са за източване на публични средства, каза медицинската сестра Димитрия Димитрова: \"Надписване на пътеки, несъществуващи лекари, работещи, водещи се по документи\". По повод критиките от страна на болничната асоциация и Лекарския съюз сестрите посочиха: \"Хайде, нека да дойдат и те – Българският лекарски съюз , нека и те да подадат някой сигнал. Това е публична тайна, че има такива злоупотреби. Д-р Маджаров да не пада отнякъде? И той го каза - има единични случаи и ние не ги толерираме. Ами, хайде, извадете ги на показ тези единични случаи, които не толерирате\". Медицинските специалисти заявиха, че ще изчакат подписването на Националния рамков договор в здравеопазването следващата седмица и ако не бъдат удовлетворени от поетите ангажименти, ще подновят протестите си", "date": "2019.12.19", "title": "Протестиращите медсестри внесоха сигнали за източване на пари за здраве"}
{"url": "https://www.24chasa.bg/novini/article/7993737", "text": "Близо милион лични карти изтичат догодина, каза директорът на звеното за документи за самоличност в МВР Сетлана Ценева. Тя обобщи, че със срок на валидност през 2020 г. са над 600 000 паспорта и още толкова шофьорски книжки. За да се справи с всичко това, МВР дава възможност подмяната да става във всяко полицейско управление на областта, в която всеки е регистриран, предава БТА. Освен това, ще бъдат назначени и над 200 човека, които да се включват в обработката на заявленията. Ценева напомни, че фирми и учреждения могат да поискат групова услуга, като в този случай от звеното за документи за самоличност ще изпратят мобилен екип. Във всички работни дни гишетата ще са отворени от 8.30 до 17.30 ч. Тъй като за празниците се очаква да има много пътуващи, от МВР призоваха всеки да провери срока на валидност на личната си карта или паспорт. Това важи и за децата. Ценева смята, че следващата година, след редица отлагания и промяна в закона, ще има избран изпълнител, който ще изработва нови лични карти. В тях няма да има ел.подпис, а само биометрични данни и ел.идентификация. Конкректика кога точно ще започне издаването на новите документи, както и каква ще е цената им, все още няма.", "date": "2019.12.19", "title": "Близо милион лични карти изтичат догодина"}
{"url": "https://www.24chasa.bg/novini/article/7993772", "text": ".                                                                                                                                                                                                                                                                                                                                ", "date": "2019.12.19", "title": "\"Как става туризмът в Банско\" - изтегли от тук специалното приложение"}
{"url": "https://www.24chasa.bg/novini/article/7993763", "text": "Шотландската премиерка Никола Стърджън поиска днес разрешение от британското правителство за произвеждане на нов референдум за независимост на Шотландия, съобщиха Ройтерс и Франс прес. Британското правителство отказа. В изявление на британското правителство се казва, че евентуален втори референдум за независимост догодина би поставил под съмнение резултата от референдума през 2014 г., когато шотландците решиха да не се отделят от Обединеното кралство. Нов референдум би бил в нарушение на даденото тогава обещание на народа на Шотландия, че подобен вот се организира само веднъж в живота на едно поколение, се казва в становището на Лондон, предава БТА. На сайта на шотландското правителство днес бе публикуван документ от 39 страници, съдържащ искането на шотландските лидери за ново гласуване. \"Шотландия доста ясно заяви миналата седмица, че не желае правителството на консерваторите да я извади от Европейския съюз\", заяви Стърджън. Нейната Шотландска национална партия спечели 48 от общо 59-те депутатски места в Шотландия на парламентарните избори в Обединеното кралство миналата седмица. Според Стърджън това означава, че в Шотландия има голяма подкрепа за произвеждане на нов референдум за независимост. Такова допитване обаче не може да бъде произведено без съгласието на британското правителство. \"Често ми задават въпроса: \"Какво ще направите, ако Борис Джонсън каже \"Не\". Както съм казвала и преди, ще обмисля всички разумни варианти за гарантиране на правото на Шотландия на самоопределение. В съответствие с ценностите ни ние признаваме, че референдумът трябва да е законен и да бъде приет за легитимен тук, в Шотландия, и в останалите части на Обединеното кралство, а също така от Европейския съюз и международната общност\", каза Стърджън.", "date": "2019.12.19", "title": "Шотландия иска нов референдум за независимост,\nВеликобритания отказа"}
{"url": "https://www.24chasa.bg/novini/article/7993773", "text": "Съветът на ЕС удължи днес действието на икономическите санкции за отделни области на руската икономика до 31 юли 2020 г., с което потвърди решението на Европейския съвет, взето миналата седмица, предаде БТА. Удължаването на санкциите следва оценката, представена от президента на Франция Еманюел Макрон и канцлера на Германия Ангела Меркел за изпълнението на споразуменията от Минск. Заради непълното досега изпълнение на споразуменията, Европейският съвет единодушно реши да удължи санкциите. Наложените санкции са насочени към финансовия сектор, енергетиката и отбраната, както и към изделията с двойна употреба. Първоначално те бяха въведени на 31 юли 2014 г. за една година в отговор на действията на Русия в Украйна, и бяха допълнени през септември същата година, се отбелязва в съобщение на Съвета на ЕС. Икономическите санкции, чието действие е удължено, включват ограничаване на достъпа до първичните и вторичните капиталови пазари на ЕС на пет големи руски държавни финансови институции и техните мажоритарно притежавани дъщерни дружества извън ЕС, както и на три големи руски енергийни дружества и три дружества в областта на отбраната; налагане на забрана за износ и внос на оръжия; забрана за износ на изделия с двойно предназначение за военна употреба или за военни крайни потребители в Русия; ограничаване на достъпа на Русия до определени чувствителни технологии и услуги, които могат да бъдат използвани за проучвания и производство на петрол.", "date": "2019.12.19", "title": "Съветът на ЕС удължи на санкциите срещу Русия"}
{"url": "https://www.24chasa.bg/novini/article/7993836", "text": "ЕС призова Прищина възможно по-скоро да формира правителство, за да продължи работата по процесите, които са важни за Косово и неговите граждани, включително да продължи диалога с Белград, съобщи Танюг. Косово трябва да продължи спешна работа по реформите в областта на икономиката, общественото развитие и върховенството на закона, както и да работи по прилагането на Споразумението за стабилизиране и асоцииране и диалога с Белград, се казва в съобщение, което от името на ЕС публикуваха специалният представител на ЕС в Косово, ЕУЛЕКС и ръководителите на мисиите на ЕС в Косово, предава БТА. В съобщението преди учредителното заседание на парламента, което е насрочено за 26 декември в Прищина, ЕС припомня, че изборите в Косово бяха произведени на 6 октомври и са дали на гражданите на Косово възможност по демократичен начин да избере своите лидери. ЕС подчертава значението да бъде формирана власт в съответствие с конституцията и изразената на изборите воля на народа.", "date": "2019.12.19", "title": "ЕС: Косово да формира правителство и да продължи диалога с Белград"}
{"url": "https://www.24chasa.bg/novini/article/7993864", "text": "Съветът на ЕС удължи днес действието на икономическите санкции за отделни области на руската икономика до 31 юли 2020 г., с което потвърди решението на Европейския съвет, взето миналата седмица. Удължаването на санкциите следва оценката, представена от президента на Франция Еманюел Макрон и канцлера на Германия Ангела Меркел за изпълнението на споразуменията от Минск. Заради непълното досега изпълнение на споразуменията, Европейският съвет единодушно реши да удължи санкциите, предава БТА. Наложените санкции са насочени към финансовия сектор, енергетиката и отбраната, както и към изделията с двойна употреба. Първоначално те бяха въведени на 31 юли 2014 г. за една година в отговор на действията на Русия в Украйна, и бяха допълнени през септември същата година, се отбелязва в съобщение на Съвета на ЕС. Икономическите санкции, чието действие е удължено, включват ограничаване на достъпа до първичните и вторичните капиталови пазари на ЕС на пет големи руски държавни финансови институции и техните мажоритарно притежавани дъщерни дружества извън ЕС, както и на три големи руски енергийни дружества и три дружества в областта на отбраната; налагане на забрана за износ и внос на оръжия; забрана за износ на изделия с двойно предназначение за военна употреба или за военни крайни потребители в Русия; ограничаване на достъпа на Русия до определени чувствителни технологии и услуги, които могат да бъдат използвани за проучвания и производство на петрол.", "date": "2019.12.19", "title": "Съветът на ЕС потвърди удължаването на санкциите срещу Русия"}
{"url": "https://www.24chasa.bg/novini/article/7993880", "text": "Седем души са пострадали при челен удар в Поповско. Тежката катастрофа между микробус и лека кола е станала днес малко преди 14 часа, съобщиха от Областната дирекция /ОД/ на МВР в Търговище. Инцидентът е станал на пътя на моста преди село Зараево. По първоначални данни се касае за челен удар между микробус, превозващ пътници от Попово за селата Зараево, Садина и Захари Стояново, и движещ се в противоположна посока лек автомобил \"Мазда\" с търговищка регистрация. На мястото на инцидента са пристигнали екипи на Районното управление в Попово, на \"Спешна помощ\" и на Пожарната служба в Търговище. По предварителна информация за преглед в болнично заведение са откарани седем души. Най-тежко са пострадали мъж и жена, пътуващи в лекия автомобил, които са с фрактури. Предстои оглед на местопроизшествието. Участъкът от пътя в района на инцидента е временно затворен за движение. Преминаващите оттам моторно-превозни средства се пренасочват от полицейски екипи през село Ломци.", "date": "2019.12.19", "title": "7 пострадали при челен удар в Поповско"}
{"url": "https://www.24chasa.bg/novini/article/7993908", "text": "В полицията във Виена е получен сигнал за инцидент в трамвай на Маргаретен-Гюртел, съобщава сайтът „ое24”. Според информацията, 16-годишен български гражданин е заплашил с меч 38-годишен пътник, предава  . Двамата пътници са свалени от трамвая и в хода на изясняването на фактите е открит меч с дължина около 40 см, скрит в метална тръба. Заподозреният е арестуван и отведен в затвора. Съобщава се, че никой не е пострадал.", "date": "2019.12.19", "title": "Български тийнейджър размаха меч в трамвай във Виена"}
{"url": "https://www.24chasa.bg/novini/article/7993906", "text": "Дига, издигната преди хилядолетия по крайбрежието на Средиземно море в края на ледников период е най-старото свидетелство за опита на древна цивилизация да се защити от покачването на морското равнище, предаде Ройтерс, позовавайки се на публикация в сп. \"PLOS One\". Стометровата каменна стена, построена преди 7000 години на мястото, където днес се намира Северен Израел, представлява ранен опит на обитателите на древно селище да противодействат на опасностите, свързани с променящия се климат, предава БТА. В случаят опитът се е оказал напразен. Неолитното село се е озовало под водата в резултат на топенето на ледове в края на ледников период. Днес бреговата линия е много по-висока и изследването е осъществено под вода. Всичко, което е останало от стената, са няколко камъка, донесени от древните хора от речно корито на около километър от селището им. \"Промените в околната среда са били забележими за заселниците в продължение на няколко века. В крайна сметка покачващото се морско равнище е наложило човешки отговор, състоящ се в изграждането на защитна крайбрежна стена, подобна на тези, които виждаме днес по света\", казва морският археолог Ехуд Галили от университета на Хайфа. Крайбрежието на Израел през хилядолетията е било населявано от множество цивилизации, чиито останки днес са под вода. Морските археолози откриват безчет съкровища, сред които корабокруширали плавателни съдове, пристанища, жилища. Според изследователите морското равнище се е покачвало по-бързо, когато неолитното селище е съществувало около края на каменната епоха, отколкото в резултат на съвременните климатични промени.", "date": "2019.12.19", "title": "Защитна дига разкрива, че древни са се борили с морското равнище"}
{"url": "https://www.24chasa.bg/novini/article/7993933", "text": "Русия ще вземе ответни мерки срещу САЩ, ако страната задейства новите санкции срещу газопровода \"Северен поток-2\", каза днес руският президент Владимир Путин, цитиран от ДПА. Американският Сенат прие тази седмица бюджета за отбрана, съдържащ санкции срещу \"Северен поток-2\", предвиден да доставя руски природен газ до Германия. Очаква се газопроводът да заработи идните месеци, предава БТА. Ще отговорим с реципрочни мерки, каза Путин на годишната си пресконференция, предавана по телевизията. Това, разбира се, ще се отрази на нашите междуправителствени отношения, допълни той. По-рано Кремъл критикува санкциите като нечестен опит да се запазят позициите на САЩ на европейския газов пазар. САЩ се опитват да поддържат \"изкуствената си доминация на европейските пазари\" и да принудят европейците да купуват от САЩ на по-високи цени, отколкото от близка Русия, каза пред репортери по-рано тази седмица говорителят на Кремъл Дмитрий Песков. Министърът на външните работи на Германия Хайко Маас критикува санкциите като \"неприемливи\". По думите му САЩ се опитват да оказват влияние върху автономни решения, взети в Европа\".", "date": "2019.12.19", "title": "Путин: Ще има ответни мерки срещу санкциите за САЩ за \"Северен поток-2\""}
{"url": "https://www.24chasa.bg/novini/article/7993952", "text": "26 души са пострадали при инцидента, един от тях е в тежко състояние. 13 души са откарани болница поради интоксикация. Пожарът е избухнал на улица „Енаморатс“ №45 в ателие за ремонт на велосипеди. Огънят се е разпространил по вентилационните шахти и е засегнал жилищната сграда, намираща се в задната част на ателието. На мястото на инцидента са пристигнали 12 пожарни коли. Улиците в района са били затворени до 13:00 ч. местно време, когато пожарът е бил напълно овладян, а движението нормализирано. Тече разследване за причините за инцидента. При необходимост от съдействие български граждани могат да се свържат с Генералното консулство на Р България в Барселона на дежурен телефон за спешни случаи: 0034 619 217 097", "date": "2019.12.19", "title": "Няма пострадали българи при пожар в района на \"Саграда Фамилия\""}
{"url": "https://www.24chasa.bg/novini/article/7993924", "text": "Днес, 19 декември 2019 г., Специализираната прокуратура внесе в Специализирания наказателен съд обвинителен акт срещу Вълчо (Ветко) и Маринела Арабаджиеви и останалите петима обвинени за участие в организирана престъпна група за данъчни измами, престъпно укриване на данъци и изпиране на пари, съобщиха от прокуратурата. Те ще отговарят за деяния, извършени от тях в различна форма на съучастие от началото на 2013 г. до 2018 г. Вълчо и Маринела Арабаджиеви са обвинени и в това, че в качеството си на лица, които осъществяват фактически действия и функции по управлението на търговски дружества, умишлено склонили представляващи въпросните дружества (също членове на групата) да избягват установяването и плащането на данъчни задължения в особено големи размери – при воденето на счетоводството да използват документи с невярно съдържание, да потвърждават неистина в подадени данъчни декларации и да приспадат неследващ се данъчен кредит. Това е ставало най-често като дружествата са декларирали и осчетоводявали доставки от фирми от типа „липсващ търговец“. Впоследствие придобитите чрез данъчните измами средства били изпирани с поредица от транзакции, които е трябвало да скрият произхода им. За изпирането на пари обвинение е повдигнато на сина на Арабаджиеви – Вълчо (който не е обвинен като член на групата) в съучастие с родителите си и двама от участниците в групата. Арабаджиеви бяха задържани в Барселона през март 2019 г. с европейска заповед за арест. Два месеца по-късно те бяха екстрадирани в България и им бяха предявени обвиненията. Комисията за противодействие на корупцията наложи запор на имущество на Арабаджиеви за над 310 милиона лева след получено уведомление от Специализираната прокуратура за привличането им към наказателна отговорност.", "date": "2019.12.19", "title": "Спецпрокуратурата предаде на съд Ветко и Маринела Арабаджиеви"}
{"url": "https://www.24chasa.bg/novini/article/7993967", "text": "Министърът на енергетиката Теменужка Петкова определи като добра новина, че Русия ще продължи транзита на газ през Украйна. Тя беше помолена да коментира думи на руския президент Владимир Путин, че страната му иска да запази транзита на газ през Украйна. \"Тази добра новина беше прогнозирана от премиера Борисов преди известно време. Много се радвам, че прогнозата на премиера се потвърди днес\", коментира министър Петкова пред журналисти в парламента, цитирана от БТА. Относно бъдещите доставки на газ за българския пазар през \"Турски поток\", енергийният министър обясни, че от \"Булгаргаз\" са направили анализ и съответни изчисления, според които при промяна на входната точка на доставка са налице възможности за оптимизиране на разходите, което, по думите й, е изключително добре за българския бизнес и за българските потребители. Тя посочи, че \"Булгаргаз\" е поискал с два процента намаление на цената на природния газ. \"Прогнозата на \"Булгаргаз\" е, че при смяна на входната точка на доставка ние ще реализираме много по-добри финансови параметри и това е обяснимо, защото румънските колеги увеличиха значително цената на транзита през Румъния, като се мотивират с инвестиции, които са направили в рехабилитация на инфраструктурата\", каза Теменужка Петкова. Тя посочи, че транзитният договор няма да спре, ние ще си получаваме приходите от транзит и в същото време ще инвестираме в \"Турски поток\"", "date": "2019.12.19", "title": "Русия ще продължи транзита на газ през Украйна. Министър Петкова: Добра новина"}
{"url": "https://www.24chasa.bg/novini/article/7993980", "text": "Бившият кандидат за кмет на София Борислав Игнатов подаде оставка като председател на Камарата на архитектите в България и тя бе приета. Това се случи по време на 19-тото общо събрание на браншовата асоциация вчера, но оттеглянето на Игнатов не премина без скандали. Подадената от него оставка се оказа ръкописен документ, без дата, мотиви и входящ номер, което постави под въпрос неговата легитимност, предава  . „Искам да помоля да бъде уточнено дали е подадена оставка, по какъв начин е подадено предложението за оставка. Защото ако това е „оставка“ – до еди къде си, оставка от еди кой си. Нито дата, нито мотиви, нито уважаеми колеги… Съжалявам много, но няма да приема такова нещо за заявление. Този лист може да е депозиран миналата година, може и по-миналата. Без входящ номер, абсолютно неоформен документ, ако изобщо е документ“, каза арх. Христина Петрова. Като в крайна сметка премина гласуването и Игнатов не получи вот на доверие, той продължи да води събранието. „След като арх. Игнатов не получи вот на доверие, продължава да стои на масата и да манипулира събранието. След като на този човек не му достига достойнство да напусне аудиторията, нека да гласуваме отново. Обиждате интелекта на хората в залата г-н Игнатов, не ги приравнявайте с вашия“, каза арх. Емил Жечев. Припомняме, че Борислав Игнатов бе кандидат за кмет на Демократична България по време на последните избори в София. След местния вот, Игнатов получи място като общински съветник от листата на коалицията.", "date": "2019.12.19", "title": "Борислав Игнатов вече не е председател на Камарата на архитектите"}
{"url": "https://www.24chasa.bg/novini/article/7994451", "text": "Трима души бяха убити днес при стрелба в приемната в централата на руската Федерална служба за сигурност (ФСС, ФСБ на руски) в центъра на Москва, предаде Ройтерс, като се позова на в. \"Известия\". Нападателят е бил неутрализиран и самоличността му се установява. Под \"неутрализиран\" на руския полицейски жаргон обикновено се има предвид убит, отбелязва Франс прес. Очевидец на Ройтерс каза, че е видял безжизненото тяло на полицай на земята. Репортер на агенцията освен това е чул няколко изстрела, след като периметърът за сигурност в района е бил разширен. По-рано в. \"Известия\" съобщи за трима убити при стрелба в приемната в централата на ФСС на улица \"Лубянка\", на няколко минути пеша от Кремъл. Според източник на руския ежедневник всички жертви при атаката са служители на ФСС. Има информации, че нападателите са трима и са въоръжени с автомати или с полуавтоматични огнестрелни оръжия, писа още \"Известия\". След като открили огън в приемната на ФСС, те побягнали по улица \"Голяма Лубянка\" и се барикадирали в съседна сграда. Движението по улица \"Голяма Лубянка\" е спряно.  ", "date": "2019.12.19", "title": "Трима убити при стрелба в руската Федерална служба за сигурност близо до Кремъл (Видео, снимки)"}
{"url": "https://www.24chasa.bg/novini/article/7994537", "text": "Папа Франциск е приел днес във Ватикана 33 бежанци, които са пристигнали в Италия от гръцкия остров Лесбос чрез хуманитарен коридор, съобщава в електронното си издание гръцкия вестник \"Катимерини\", цитиран от БТА. На Лесбос се намира най-големият бежански лагер в Европа, като ежедневно на острова пристигат десетки и дори стотици бежанци и мигранти от близкия турски бряг. \"С блокиране на лодките няма да се реши проблемът. Трябва да оставим настрани икономическите интереси, за да защитим достойнството на всеки човек, животът на когото, според Господ, е драгоценен\", подчерта папа Франциск. \"Всички ние сме отговорни за живота на останалите човеци и Господ ще ни поиска сметка за това\", допълни папата. По време на словото си Франциск вдигна една спасителна жилетка, принадлежала на мигрант, загинал в Средиземно море през миналия юли. \"Поисках да покажа тази спасителна жилетка, издигната върху кръст, защото трябва да помним, че е нужно да държим очите си и сърцата си отворени и всички да помнят задължението да спасяват всеки човешки живот, едно нравствено задължение, което обединява и вярващите, и невярващите\", подчерта папата.", "date": "2019.12.19", "title": "Папата прие във Ватикана бежанци от гръцкия остров Лесбос"}
{"url": "https://www.24chasa.bg/novini/article/7994600", "text": "Фразата „30 години Преход - 30 години ДПС“ се произнася сравнително лесно. Но започнеш ли да я осмисляш в реални измерения като мотивация, модели на политическо поведение с действия и противодействия, имаш чувството, че по-скоро се занимаваш с драматургия, а не с политика. Това казва в традиционното си слово преди Коледа и Нова година почетният председател на ДПС Ахмед Доган пред актива на движението. Уважаеми г-н председател, Уважаеми дами и господа, Разбираемо е, че тази година е особен маркер в нашето политическо съществуване, защото тя бележи един цикъл в развитието на страната и на Движението: 30 години Преход - 30 години ДПС. Но преди всичко искам да ви поздравя за успешното представяне на МИ-2019. Безспорно е, че ДПС утвърждава и разширява присъствието си в местната власт. На всички ви е ясно, че това е надстроен капацитет за по-добро представяне на следващи парламентарни избори. В този контекст има неудачи и проблемни ситуации в някои региони, но се надявам, че след прецизни анализи ще предприемете мерки и стратегии за тяхното преодоляване. Фразата „30 години Преход - 30 години ДПС“ се произнася сравнително лесно. Но започнеш ли да я осмисляш в реални измерения като мотивация, модели на политическо поведение с действия и противодействия, имаш чувството, че по-скоро се занимаваш с драматургия, а не с политика. Затова от моя гледна точка няма необходимост да се прави ретроспективен анализ на генетичната политическа връзка на Прехода с появяването на ДПС в социалното пространство, защото субективното изместване на ролевата значимост в този процес ще бъде неизбежно. Като прелиствам различни страници с анализи и лични спомени на участници в Прехода за сетен път се убеждавам, че ретроспективното изместване е проклятието и достойнството на историята, когато е третирана с „лично участие” и от близка дистанция. Оказва се, че в някои случаи да пишеш История е равносилно, дори по-значимо, от това да правиш История. Темата за Прехода като че ли е на път да се превърне в „ историческа реалност” и формално е предметна област на изследване от анализатори и историци. Но тъкмо заради „близката дистанция” и „личното присъствие” реалността на Прехода е от хибриден тип с явно доминиране на политическото над историческото. Затова оценките за Прехода като правило си противоречат, дори взаимно изключват. Но тази привидна обективна неопределеност на ценности, позиции и оценки за 30-годишен период от най-новата история на страната е нормален феномен в условията на демокрация. Проблемът е, че се появи ново поколение, което възприема реалността на Прехода с изкривени оценки и позиции или като незавършен процес без котва. Разбира се, една от важните предпоставки за това е обстоятелството, че значителна част от начинателите и потърпевшите от Прехода актуално присъстват в политическия спектър на публичното пространство. В емблематичен смисъл това са БСП-СДС-ДПС, които са далеч от постигане на съгласие за действителните им роли в този процес. Но фундаменталният въпрос, който виси в публичното пространство, е не толкова кой каква роля има в Прехода, а: Какво ни дадоха тези 30 години от началото на демократичните промени в България? Сложен и труден въпрос, който няма еднозначен отговор. Ако има категоричен позитивен или негативен отговор с изреждане на постиженията и „щетите“ като в имотен регистър, ще бъде погрешно, защото няма да издържи на очевидните екзистенциални реалности и на тестването на времето. Едно е сигурно, като система на отчитане на постигнатото и изпортеното, от днешна гледна точка Преходът ни даде възможност за демократични промени, но без програмирана визия за технологията на реформите: кое, как, доколко и с каква скорост да се извършат във времето. Вместо визия бяха внесени отвън различни модели и нормативни реалности, които имаха над 200-годишна история. А нашата социално-икономическа система и колективният субект, в лицето на основните институции и на родените от Прехода политически партии на Демокрацията, не можаха да намерят оптималната политическа мяра на взаимодействие на импортираните с наличните реалности вътре в страната. Несъвместимостта на „ външното” и „ вътрешното” изкривиха опциите за преобразуване на възможното в действително, създавайки мътна политическа среда, което впоследствие започна да продуцира дефектирани социално-икономически и политически реалности. Когато след 30-годишна история говорим за дефектиране на демократичните правила, норми и реалности, това най-малкото е тревожен сигнал в обществото. Но няма как да си затворим очите пред очевидни и очевадни политически реалности. Опорочаването на изборния процес се превърна в епидемия, която обхвана всички политически формации и това рефлектира върху нормалното възпроизвеждане на демокрацията и поставя под съмнение нейната легитимност. Обективно погледнато политическата система на обществото се връща в изходното си положение на стартиране на Прехода, когато правехме избори под надзора на външни наблюдатели, включително и от Сената на САЩ. Нашата демокрация е представителна. Всеки кандидат за „ представител” на гражданите по правило трябва да се състезава с други като него и да предложи ясна визия за обслужване на гражданите, които го избират и пред които той би трябвало да се отчита като техен представител във властовата система. Тази „визия” постоянно трябва да се обновява, съобразно потребностите на обществото. Проблемът е, че точно това не се прави. Липсата на визия се подменя с абстрактни политически реторики на европейски теми, което е индикация, че не се познават реалните проблеми на хората. Изправени сме пред сериозен дефицит на реформаторски идеи, защото стремежът към властта и властовата система на обществото се превърна в самоцел за елита със силата на опиат. Подобна социално-политическа ситуация поражда умора, апатия и демотивация в обществото, а по правило политиците се превръщат в гръмоотводи на цялата натрупана негативна енергия в национален и международен мащаб. Според мен една от основните причини за избуяването на национализмите и популизмите, както и на техните спонтанни противодействия в европейски мащаб, е умората от инерцията и рутинността на демократичната система на управление. В това състояние на социума, като че ли „автоматично” се задейства защитната система на демокрацията. Впечатляващ най-нов пример за този защитен механизъм на демокрацията е „Движението на сардините” в Италия: никому неизвестни четирима млади хора за няколко седмици изкараха над триста хиляди граждани на улицата, за да протестират ”срещу културата на омразата и разделението”, за „отговорни избори”, за „ утвърждаване на демокрацията”, „да събудят италианската политика”… Тази ситуация упорито напомня за легендарния „ефект на пеперудата” за динамичното балансиране на времето и живите системи в природата: при определени условия едно спонтанно микроколебание на въздуха може да породи буря в другия край на света. Демокрацията е като Природата, тя има вътрешна необходимост постоянно да е в режим на самоорганизираща се система. Но докато Природата рестартира нарушения си динамичен баланс с катастрофични явления, а понякога дори с „ един вирус”, то в едно цивилизовано общество не би трябвало да се допусне такъв радикализъм. Въпреки че подобни феномени се превърнаха в политическо ежедневие на нашата цивилизация. В този социално-политически контекст по всичко изглежда, че рестартът на демократичния модел, съчетан с моралния императив, е нежният, но неизбежен изход от тази ситуация. Кога и как ще се получи това, зависи от зрелостта на политическия елит и на гражданското общество. Когато говорим за цикличност във включването на защитната система на демокрацията не трябва да се фокусираме само върху политическите реалности в България, дори не бива да се възприема изцяло като европейско явление. Характерен политически синдром на цикличността е появяването на политическия терен на неочакван, „неопитен” , нетипичен с харизматичен профил политически субект. Така се получи в САЩ с президента Тръмп. Цикличността предполага, че е време за промяна на парадигмата на властовата система, понякога полюсно, съобразно историческите традиции на властовата система, манталитета на гражданското общество и „ градуса” на международната среда. Европа има най-богат опит в коригирането или преобразуването на полюсите на властовата система, подходящо дозирани с леви, десни и центриски идеи. Последният пресен пример е Брекзит, който поставя на изпитание самата идея за обединена Европа. От тази гледна точка на този етап либералната идея се намира в състояние на историческа пауза, тъкмо поради това нейните приоритети са да противодейства на всичко, което застрашава демокрацията. Либерализмът сериозно трябва да си адаптира визията за устойчив политически и икономически ред в света. След възхода и кризата на неолиберализма, явно е необходимо да се реформира самия модел за либерална визия за развитие на света. Защото основните ѝ постулати и практики са от времето на модернизма и класическия капитализъм. Друг важен цикъл, който тепърва предстои да се разгърне, е дисхармонията на цикъла на натрупване с този на разпределение и преразпределение. Това, разбира се, не е от сантимент към „социалната идея”, а от увеличаването на рисковите фактори за предизвикване на рецесия, вследствие на прекалено широко отворената ножица между бедни и богати. Всички партии ще станат малко по-социални и ще заговорят за социалния вектор на обществото. Това безспорно е нов политически портал за левите партии в Европа, но доколко те са готови да се възползват от преобразуването на парадигмата за стабилността на финансовата система и тази на властовата система, е друга тема. В този ред на мисли, към днешна дата в политическия спектър на България няма нито желание, нито готовност за предсрочни парламентарни избори. Всяка политическа сила се надява за нормално приключване мандата на управляващото мнозинство с очакване максимално да се възползва от парламентарното време за прелегитимиране, позициониране и евентуално за конструиране на нетипични коалиционни формати. Целта им е гарантирано участие във властовата система на държавата. И тъкмо затова, ако волята им за власт надделее над идеята за собствената им сигурност като политически партии, предсрочни парламентарни избори са възможни. Политическата необходимост от рестартиране на политическия модел на обществото в една или друга степен се осъзнава, но сравнително по-малко се изговаря или се отлага във времето. Защото рисковите фактори за продуциране на „критичната точка“ на хаоса в партийните структури се явява проблемният възпиращ фактор за подобно радикално решение. Тъкмо поради това решаващият фактор за рестарта в случая е зрелостта и готовността на гражданското общество! Бъдете живи и здрави и весели празници! Ахмед Доган", "date": "2019.12.19", "title": "Ахмед Доган: Рестарт на демократичния модел! Няма  желание за предсрочни избори"}
{"url": "https://www.24chasa.bg/novini/article/7994607", "text": "Сметната палата ще предложи на Народното събрание промени в Закона за политическите партии, като основен акцент в тях е финансирането. Това обясни пред   в предаването „Лице в лице” председателят на Сметната палата Цветан Цветков. В момента в закона няма конкретизация на видовете разходи, т.е. – за какво и по колко да харчат партиите. „Само три групи разходи са посочени изрично – за поддържане на партийните структури, за подготовката на участие на избори, за организиране на мероприятие. Следва обща формулировка „други присъщи разходи”, посочи Цветков. На страницата си Сметната палата публикува ежегодния си одит. Проверени са 13 партии. Одитират се тези, които са получили държавна субсидия и които ползват държавна и общинска собственост. Проверката е установила, че партиите са получили надплатени субсидии – в разрез с определените от закона максимум 11 лв. на глас. Причината – грешка в метода на изчисляване. „По наше мнение размерът на субсидиите е пряко зависим с видовете разходи, които имат право да извършват париите. Ако това се конкретизира ясно, тогава ще се определи субсидията, която е необходима за нормалното функциониран на една политическа партия. Препоръката на Съвета на Европа е партиите да получават държавна субсидия, за да може да се осигури плурализма в политическия живот на България и на второ място да се осигури нормалното функциониране на политическите партии”, отговори Цветков на въпрос какъв трябва да е размерът на субсидията. Той и колегите му настояват и за друга поправка в закона – да се определи крайна дата, на която да приключва финансирането на партията по време на предизборната кампания: „Ние имаме крайна дата на предизборната кампания, но нямаме крайна дата на финансирането. Получава се абсурдът – предизборната кампания е приключила, а партиите продължават да получават финансиране. Друг проблем е, че нараства броят на неразплатените плащания. Когато разходите превишават приходите, тази разлика се посочва като неразплатено плащане, тоест те не са изпълнили своите финансови задължения към доставчици на стоки и услуги, които са юридически лица”. Другата предлагана мярка е да бъде забранено на дружества с държавно и общинско участие да правят дарения за партии. Цветков добави, че сред най-честите нарушения, които е констатирала Сметната палата, е по отношение на имотите, които ползват партиите. Например, някои са настанени в имоти без да имат правни основания да са там, закъсняват с наема или въобще не го плащат и др.", "date": "2019.12.19", "title": "Сметната палата предлага промени в Закона за партиите"}
{"url": "https://www.24chasa.bg/novini/article/7994666", "text": "Българският патриарх Неофит прие днес началника на Националната служба за охрана бригаден генерал Красимир Станчев, съобщи bg-patriarshia.bg. Официалната среща се състоя в Софийска митрополия, а на нея участваха Техни Преосвещенства Менишки епископ Герасим, гл. секретар на Св. Синод, Белоградчишки епископ Поликарп, викарий на Софийския митрополит, архим. Василий, протосингел на Софийска св. митрополия и ик. Николай Георгиев, началник на отдел „Връзки с обществеността” при Св. Синод. По време на приема Светейшият патриарх Неофит акцентира върху дългогодишното добро сътрудничество между Българската православна църква и Националната служба за охрана, особено когато в страната бяха посрещани на официални визити - Вселенският патриарх Вартоломей и Руският патриарх Кирил, както и при многобройните посещения на св. мощи и чудотворни икони. Генерал Красимир Станчев изрази готовността на службата да бъде на разположение при необходимост на църквата, при организирането на международни инициативи и дейности. По време на срещата бяха поставени и въпроси ,касаещи охраната на Патриаршеската катедрала в предстоящите Рождественски и новогодишни празници. Предстоятелят на БПЦ пожела светло посрещане на Рождество Христово и ангел пазител, който да закриля всички служители на НСО през предстоящата нова 2020 г.", "date": "2019.12.19", "title": "Патриарх Неофит прие шефа на НСО"}
{"url": "https://www.24chasa.bg/novini/article/7994693", "text": "Лидерът на републиканското мнозинство в Сената на САЩ Мич Макконъл определи като несправедливо решението на Камарата на представителите да гласува за импийчмънт на президента Доналд Тръмп и успокои Тръмп и неговите привърженици, че \"моменти като този са причината да съществува Сенатът на САЩ\", предаде Асошиейтед прес. В реч в Сената Макконъл заяви, че приетият от долната камара на Конгреса импийчмънт на Тръмп \"създава риск сериозно да се навреди на институциите на американското държавно управление\". Според него контролираната от демократите Камара на представителите \"е допуснала партийната й ярост към този конкретен президент да породи вреден прецедент, който ще има отражения за в бъдеще\". Макконъл обвини председателката на Камарата на представителите Нанси Пелоси, че се страхува да изпрати \"калпавия продукт от работата им в Сената\", след като Пелоси снощи отказа да съобщи кога ще изпрати за съдебен процес в Сената приетите две основания за импийчмънт на президента - злоупотреба със служебно положение и възпрепятстване работата на Конгреса. Според Макконъл тези две обвинения не покриват конституционната норма за престъпления и други нарушения по служба, а долната камара на Конгреса просто е гласувала импийчмънт на политически противник. Импийчмънтът на Тръмп е \"най-претупаното, най-малко обстойното и най-несправедливото разследване за импийчмънт в съвременната история\", каза Макконъл. \"Бащите основатели учредиха Сената за осигуряване на стабилност, за овладяване на партийните страсти. Моменти като този са причината да съществува Сенатът на САЩ\", заяви лидерът на републиканците в горната камара на Конгреса.", "date": "2019.12.19", "title": "Лидерът на републиканците в Сената скочи срещу гласувания импийчмънт на Тръмп"}
{"url": "https://www.24chasa.bg/novini/article/7994674", "text": "Държавата и бизнесът имат необходимия софтуер и хардуер, за да защити жизненоважната информация и да гарантира нейната сигурност, но не знаят как да го управляват. „Те не справят добре с това да настройват и поддържат устройствата си на добро ниво. Няма специалисти, които да боравят правилно с това оборудване”, заяви експертът по киберсигурност Борислав Сестримски в предаването „Лице в лице” по  , цитирайки проучване по темата. Кибер сигурността изисква ежедневна грижа, както и инструментите, които ни я осигуряват, категоричен е Сестримски, който коментира случая с атаката срещу НАП, при който бяха откраднати лични данни на 5 милиона българи. „Трябва да има план, който много подробно да описва, ако се случва киберинцидент, как трябва да се процедира: дали да се изключи тази система и да се включи друга резервна система. Разбира се, това е скъп вариант. Но в случай на инцидент трябва да знаят как да реагират, как да уведомят държавата, че се е случило такова произшествие, да се знае какво се очаква в определен момент да покрие държавата при такъв инцидент като информационна сигурност и преместване на ресурс. Трябва да има план”, заяви експертът. „Компаниите в България все още не правят оценка на своя кибер риск. Не е популярно това да се замислиш какво ще се случи с бизнеса ти, ако спре”, смята Сестримски. Той не обича да използва термина „бял хакер”, а обяснява, че има експерти по киберсигурност и хакери, а общото между тях е, че използват един и същ инструментариум, за да постигнат своите цели. Експертите по киберсигурност подписват редица документи с компаниите, чиито системи тестват и действат по определени правила, като разкриват слабостите на системата на собствениците, а хакерите експлоатират недъзите, които са открили в информационната система на дадена фирма. Ако едно време хакерите са изтривали информацията ви, сега я „отвличат” и криптират, при това на вашето устройство, а след това искат солиден откуп, за да я върнат на собствениците.", "date": "2019.12.19", "title": "Държавата има софтуер за защита на информацията, но не знае да го управлява"}
{"url": "https://www.24chasa.bg/novini/article/7994717", "text": "Нови две земетресения със сила 4,7 по Рихтер бяха усетени тази вечер в Тирана и Дуръс, съобщи Танюг, позовавайки се на албанските медии. Епицентърът на трусовете е близо до град Вльора, второто по големина пристанище в Албания. Трусовете са регистрирани малко след 17 часа местно време.                                                                                                                                                                                                                                                                                                                                ", "date": "2019.12.19", "title": "Нови два труса бяха усетени тази вечер в Албания"}
{"url": "https://www.24chasa.bg/novini/article/7994720", "text": "Китайското външно министерство изрази надежда, че САЩ и Северна Корея ще търсят ефективни решения за изграждане на доверие и решаване на разногласия и че те ще възобновят комуникацията възможно най-скоро, предаде Ройтерс, цитирана от БТА. Китайският заместник-външен министър Ло Чжаохуей се срещна със специалния пратеник на САЩ за Северна Корея Стивън Бигън днес в Пекин. Двамата обсъдиха начини за насърчаване на денуклеаризацията на Корейския полуостров, се казва в изявление на министерството. Бигън пристигна в китайската столица след официални срещи в Южна Корея и Япония тази седмица.", "date": "2019.12.19", "title": "Китай иска Вашингтон и Пхенян да подновят комуникацията възможно най-скоро"}
{"url": "https://www.24chasa.bg/novini/article/7994749", "text": "Руската Федерална служба за сигурност съобщи, че един от нейните агенти е загинал в резултат на стрелбата в близост до централата й в центъра на Москва, недалеч от Кремъл, предадоха световните агенции. Първоначално руски медии съобщиха за трима убити, а после информациите бяха коригирани за двама тежко ранени сътрудници на ФСС и за неутрализиран нападател, което на руския полицейски жаргон означава, че нападателят е ликвидиран, предава БТА. ФСС също така съобщава, че е имало само един нападател и че до проникване в сградата на централата й не се е стигнало, допълва ТАСС. Руското министерство на здравеопазването пък съобщава за петима ранени в резултат на стрелбата. Неназован източник, близък до ФСС, заяви пред Ройтерс, че стрелбата в центъра на Москва може да е била планирана, за да съвпадне с годишната пресконференция на президента Владимир Путин. Путин вече е бил информиран за случилото се. Започнало е разследване, а нападателят е в процес на идентифициране. Зоната на атаката е отцепена, а на хората е препоръчано да я избягват. ", "date": "2019.12.19", "title": "ФСС: Само един човек е убит при стрелбата в центъра на Москва"}
{"url": "https://www.24chasa.bg/novini/article/7994779", "text": "На свое заседание ЗС на БФС-София, взе решение за Председател на СК да бъде определен Георги Игнатов, съобщи novsport.com. Той е дългогодишен съдия в елита. От няколко дни той е член и на националната комисия. Георги Игнатов сменя Костадин Стоичков оглавил СК при БФС. СК при ЗС на БФС-София се допълва с нов член - Веселин Мишев, обявиха в сайта на Зоналния съвет на БФС. Преди дни Мишев прекрати съдийската си кариера след 25 години като страничен рефер - време, в което арбитърът се превърна в рекордьор по мачове в елита - 292.", "date": "2019.12.19", "title": "Георги Игнатов е новият шеф на съдиите в София"}
{"url": "https://www.24chasa.bg/novini/article/7994829", "text": "Окръжният съд на Стокхолм осъди мъж, отправил заплахи към екоактивистката Грета Тунберг, предаде ТАСС, цитирана от БТА. 40-годишният мъж от Южна Швеция бе осъден на условна присъда, чиято продължителност не се съобщава, както и на 200 часа общественополезен труд заради заплахите, които отправял както към Тунберг, така и към оперната певица Малена Ернман, която е майка на екоактивистката. Заплахите били отправени в анонимни писма. В тях Грета е призована да се откаже от климатичната кауза, иначе щяла да бъде разстреляна или срещу нея щели да бъдат насъскани кучета. В писмата майката на момичето също била заплашена с убийство, ако Грета открито не заяви, че самолетните полети не въздействат пагубно на околната среда. По време на разпитите мъжът, написал писмата, казал, че е действал така заради прекомерното внимание на медиите към Грета, но уверил, че просто искал да я изплаши.", "date": "2019.12.19", "title": "Осъдиха мъж, заплашвал Грета Тунберг"}
{"url": "https://www.24chasa.bg/novini/article/7994848", "text": "Факт е, че македонският език съществува, това е признато от международни учени лингвисти. Така че ние смятаме всички дебати по въпроса за безпочвени, не в духа на взаимното сътрудничество между МАНУ и БАН, заяви Македонската академия на науките и изкуствата, цитирана от агенция МИА. Председателството на МАНУ проведе днес заседание, на което изрази позицията си по декларацията на Българската академия на науките за македонския език. Решено е било, че правителството трябва да отдава повече внимание на институцията и да заделя повече средства за проекти за проучване на македонския език.", "date": "2019.12.19", "title": "Скопски академици: Съществуването на македонския език е факт"}
