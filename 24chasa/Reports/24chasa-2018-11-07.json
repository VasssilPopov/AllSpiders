{"url": "https://www.24chasa.bg/novini/article/7142774", "text": "След дебати, продължили над 2 часа, парламентът прие окончателно вдигането на данъка за цапащите коли. Това решиха депутатите с приети промени в Закона за корпоративното подоходно облагане на второ четене. Новата формула за превозните средства до 3,5 тона вече ще включва освен имуществен компонент и екологичен. Имущественият компонент се формира от мощността на автомобила и годината на производство, а екологичният касае неговата екокатегория. Така колите, които замърсяват околната среда, ще плащат по-висок налог от останалите. Точният коефициент на екодобавката ще се определя от всеки община. Скалата за облагане бе променена и стана малко по-стръмна по предложение на шефката на бюджетната комисия Менда Стоянова. По предварителни изчисления, когато този коригиращ коефициент бъде наложен върху имуществената компонента, при автомобилите без еврокатегория и с такава до Евро 3, увеличението на данъка ще е между 40 и 50%. При Евро 4 не трябва да има по-висок данък, а за тези с Евро 5 и Евро 6 трябва да има намаление около 40%. Сметките показват засега, че средното увеличение ще бъде около 30% Например за автомобил, произведен през 1994 г. и с мощност 52 киловата, увеличението може да е максимум 11 лв. За същия автомобил, произведен през 1992 г. вдигането на данъка ще е с 32 лв. При 28-годишен автомобил ще е малко по-голямо - 61 лв. При продажба на кола няма да е нужно предоставяне на бележка за платен данък, предвиждат още промените в закона. Нотариусите ще могат да проверяват дали лицето има задължения за данък върху превозното средство в система с автоматизиран обмен на данни. Тя ще се поддържа от Министерството на финансите. В 7-дневен срок след извършване на сделката за превозното средство нотариусите ще уведомяват съответната община за прехвърлянето. С промените отпада облекчението за основно жилище, ако собственик е обявил повече от едно за такова, и ще се дължи данък в пълния му размер за всички жилища. Това се прави с цел да се пресече практика, в която собственици на повече жилища в различни общини ги обявяват за основни и така да се възползват от облекченията. С промените в тези ситуации собственикът ще дължи пълен размер и отпада облекчението за такса смет. Спорове предизвика предложение на БСП за 5% ДДС за хляба и 9% за лекарствата, които не бяха приети. Отхвърлени бяха и текстовете годишните финансови отчети на малките и микрофирмите да не подлежат на независим финансов одит. Менда Стоянова обясни, че в България 95 на сто от предприятията се водят малки спрямо европейските критерии. Депутатите приеха още, че при надвишаване на годишното допустимо производство от 200 хил. хектолитра бира от предприятие с удостоверение за независима малка пивоварна ще плащат пълният размер на акциза. С други текстове се разширява обхватът на обектите, в които могат да се продават тютюневи изделия. Законодателят включи към тях и всички станции за зареждане на моторни превозни средства, независимо какво гориво предлагат. Както и по време на извънредното заседание парламентът започна работа с кворум от 122 депутати, който постепенно намаляха до 90. Дискусиите бяха прекъсвани на два пъти заради поименни проверки.", "date": "2018.11.07", "title": "Окончателно! Цапащите коли с по-висок данък от догодина (Обзор)"}
{"url": "https://www.24chasa.bg/novini/article/7142735", "text": "Сръбският президент Александър Вучич не очаква голям напредък от преговорите с косовския президент Хашим Тачи в Брюксел на 8 ноември с посредничеството на върховния представител на ЕС по външната политика и сигурността Федерика Могерини, съобщава ТАСС. Аз ще се боря, за да не позволим да ни обвиняват в спиране на процеса на преговори и търсенето на компромис. Очаквам ли голям напредък? При такива условия аз не очаквам нищо особено. Ще бъде много тежка атмосфера, но е по-добре да се разговаря, заяви сръбският президент днес пред журналисти по време на посещение в Хелзинки, предаде БТА. Вучич изтъкна също, че очаква от ЕС гарантиране на изпълнението на договора за Централноевропейското споразумение за свободна търговия /ЦЕФТА/. В Брюксел ще има много тежки преговори и с представителите на ЕС, от които очаквам гарантиране на спазване на договора за ЦЕФТА. Не може някой да се държи като пияница в самолет, да отваря прозорците и вратите, каза президентът, намеквайки за обявяването от правителството на Косово на 10-процентно повишение на митата върху всички сръбски стоки, внасяни в Косово. Освен това Вучич съобщи, че е получил предложение от германския канцлер Ангела Меркел за среща в Париж на 11 ноември. Ние получихме съобщение от канцеларията, че канцлерът Меркел иска /да проведе/ двустранна среща с мен в неделя сутринта. Това говори за значението и мястото на Сърбия, изтъкна сръбският президент.", "date": "2018.11.07", "title": "Вучич за преговорите утре с Тачи в Брюксел: Не очаквам нищо особено"}
{"url": "https://www.24chasa.bg/novini/article/7142786", "text": "Румънският парламент одобри днес закон, който предвижда изграждане на магистрала от централната част на страната до границата с Молдова, предаде информационният сайт Зиаре, цитиран от БТА. Законът за високоскоростния път, който е наречен \"Магистрала на Обединението\", бе приет с 261 гласа \"за\", два \"против\" и пет \"въздържали се\". Законът ще бъде изпратен за обнародване на президента Клаус Йоханис, а в срок от 30 дни след публикуването му в Държавен вестник, министерството на транспорта е длъжно да започне процедурите, свързани със строителството на пътя. \"Магистралата на Обединението\" трябва да свърже град Търгу Муреш в централната част на страната със североизточния град Яш и да достига до границата с Молдова. Строителството на магистралата бе обещано преди повече от десетилетие, припомня Зиаре. До 2010 г. за този проект бяха похарчени близо 4,8 милиона евро и бе изготвено проучване за осъществимост. Теоретично тогава проектът бе стигнал до фазата избор на изпълнител, припомня Зиаре. През 2012 г. Европейската комисия изрази съгласие да съфинансира изграждането на магистралата, но при условие, че документацията бъде преразгледана. Това стана едва през 2016 г., но през 2017 г. Сметната палата сезира Националната дирекция за борба с корупцията, че се изразходват твърде много средства за едно проучване за осъществимост, за което вече е била изплатена огромна сума. В крайна сметка през януари тази година компания \"Автомагистрали\" разтрогна договора за преразглеждане на документацията. За да не се стигне до отказ от проекта, 70 депутати и сенатори от всички парламентарни сили изготвиха закон, който да принуди министерството на транспорта да осъществи плана за магистралата.", "date": "2018.11.07", "title": "Задължиха със закон министерство в Румъния да построи магистрала до Молдова"}
{"url": "https://www.24chasa.bg/novini/article/7142749", "text": "Ревизия на фалшиви медицински бележки и ТЕЛК решения на ученици ще започне държавата. Това съобщи вицепремиерът Томислав Дончев след заседание на Координационното звено по механизма за съвместна работа на институциите за задържане на децата в училище. Причината е, че родителите вадели фалшивите бележки, за да получават помощи. “Вярвам в силата на убеждението, но когато то е недостатъчно, идва мястото на репресията”, заяви вицепремиерът. Заради натрупани повече от 5 отсъствия от септември 2017 г. до януари 2018 г. са спрени 55 000 месечни помощи за 2,2 млн. лв. Предстои да се спрат още 49 000 помощи за 2 млн. лв. Но това не било достатъчно, защото се оказвало, че част от тези лица имат допълнителни социални плащания и спирането на тези не им пречело, обясни Дончев. Затова според вицепремиера трябва да се прецени дали размерът на глобите, които се налагат, е достатъчно респектиращ. Над 9000 деца са допълнително записани в образователната система тази есен, съобщи образователният министър Красимир Вълчев. Други 10 хил. пък са се записали за първи път, а 87 хил. деца са в чужбина. Всеки ден събираме децата с риск за живота си, обясни Анжела Илиева - зам.-директор на обединено училище във Вълчитрън. Учителите често били заплашвани, като дори се стигало и до физически контакт. Училището само̀ купувало и препарати за въшки. Тя бе категорична, че само спирането на детски не е решение, защото имало родители, които събирали по 1500 лв. на месец от различи помощи. Глобите трябвало да бъдат много по-сериозни, защото майки спирали децата от клас, за да просят или крадат.", "date": "2018.11.07", "title": "Проверяват хиляди ученици за  фалшиви ТЕЛК и медицински (Обзор)"}
{"url": "https://www.24chasa.bg/novini/article/7142803", "text": "За първи път се изправих пред хората като фронтмен на група. Това каза кандидатът за председател на ЕК Манфред Вебер пред конгреса на ЕНП в Хелзинки. В момента тече дебат между него и другия кандидат да е водещ кандидат на ЕНП за председател на ЕК - бившия финландски премиер Алекс Стуб, който сега е зам.-шеф на Европейската инвестиционна банка. Изборите между двамата са утре. Маршал план за инвестиции в Африка обеща Вебер. Той напомни, че Тръмп е определил Европа като икономически враг. Център за бежанци извън ЕС планира Стуб. До края на века температурата на земята ще се повиши с 2 градуса, подчерта той и лансира решителни мерки в екологията. Език на надеждата и на решенията - това поиска още той.", "date": "2018.11.07", "title": "Вижте Манфред Вебер като китарист"}
{"url": "https://www.24chasa.bg/novini/article/7142817", "text": "Главният прокурор на Националната дирекция за борба с корупцията (НДБК) в Румъния е изпратил до главния прокурор Аугустин Лазар доклад, с който се иска започване на наказателно преследване по обвинение във вземане на подкуп срещу председателя на Сената Калин Попеску Търичану, предаде агенция Аджерпрес, като се позова на съдебни източници, съобщи БТА. Според източниците обвиненията срещу Търичану се отнасят до времето, когато той бе премиер. Според телевизия Диджи 24 Главната прокуратура вече е изпратила в Сената искането на прокурорите от НДБК за наказателно преследване срещу председателя на горната камара на парламента. Калин Попеску Търичану, който бе министър-председател на Румъния от 2004 г. до 2008 г., бе разследван от антикорупционната прокуратура и за лъжесвидетелстване. На първа инстанция той бе оправдан по това дело, но решението подлежи на обжалване, припомня информационният сайт Зиаре.", "date": "2018.11.07", "title": "Шефът на румънския Сенат Търичану\nзаподозрян за подкуп, докато е бил премиер"}
{"url": "https://www.24chasa.bg/novini/article/7142840", "text": "Руският милиардер Дмитрий Риболовлев е задържан в Монако и ще остане в ареста, съобщи в. “Монд”. Собственикът на футболния клуб “Монако” е заподозрян в корупция и финансови измами, включително такива, свързани с инвестиране в клуба. Милиардерът е задържан в дома си в княжеството по искане на прокуратурата на Монако. Той сам отишъл на разпит, след което го арестували, а домът му бил претърсен, твърди “Монд”. Освен обвиненията в корупция 51-годишният Риболовлев е заподозрян в активен и пасивен трафик на влияние и съучастие в подобни престъпления. Прессекретарят на президента Владимир Путин Дмитрий Песков заяви, че Русия внимателно следи развоя на ситуацията. Преди години Риболовлев отново имаше проблеми с правосъдието заради незаконна търговия със скъпи вещи. Руснакът е собственик на “Монако” от 2011 г., когато емигрира в княжеството. Той придоби клуба за символичната сума от 1 евро, но с обещание да инвестира поне 100 милиона евро. Отборът спечели титлата на Франция през сезона 2016/2017, а Риболовлев похарчи много пари за скъпи футболисти. Личното състояние на руския олигарх се оценява на 6,8 милиарда долара. Той влага активно в произведения на изкуството и е купил картини на Моне, Ван Гог, Гоген и Пикасо за над $ 2 млрд. В основата на проблемите му са отношенията с артдилъра Ив Бувие, от когото е купил над 38 картини. Риболовлев го нарича мошеник и твърди, че му е предплатил над 1 млрд. долара за произведения на изкуството. Българката Таня Рапо, близка до семейството на милиардера, го свързва с швейцареца Бувие. Тя е превеждала при преговорите. Таня Рапо е прибирала комисиона от всяка картина, продадена от Ив Бувие, и също е заподозряна в пране на пари по този случай. На 23 февруари 2015 г., по време на вечеря в жилището на олигарха в Монако, неговият адвокат записва разговорите, след което предава записа на полицията. Два дни по-късно българката също получава обвинение. От своя страна нашенката завежда дело срещу Дмитрий Риболовлев на 30 юни същата година. През октомври т.г. руснакът подаде иск за $ 380 млн. срещу аукционната къща “Сотбис” и я обвини в “подпомагане на най-голямата артизмама в историята”. По това дело като обвиняеми са привлечени Ив Бувие и българката Таня Рапо. Сделката по купуването на остров Скорпиос през 2013 г. от Атина Онасис предизвика шумен отзвук в целия свят. Риболовлев не само купи острова чрез фонд на дъщеря си Екатерина, но и получи миналата година съгласието на правителството в Атина да строи, въпреки завещанието на покойния Аристотел Онасис, което не допускаше това.", "date": "2018.11.07", "title": "Монако арестува руския милиардер Риболовлев"}
{"url": "https://www.24chasa.bg/novini/article/7142700", "text": "Комисия на македонския парламент подкрепи днес искане на съда за изключване на бившия премиер Никола Груевски от парламента, предаде Асошиейтед прес, цитирана от БТА. Парламентарната комисия препоръча днес на депутатите да отнемат парламентарния мандат на Груевски. Предложението се нуждае от гласовете на две-трети от народните представители в 120-членния парламент, за да бъде одобрено. 48-годишният политик бе премиер на Република Македония от 2006 г. до 2016 г., а в момента е депутат от основната опозиционна партия ВМРО-ДПМНЕ. През месец май Груевски бе осъден на две години затвор заради това, че противозаконно е повлиял на служители на министерството на вътрешните работи за покупката на луксозен Мерцедес на стойност 600 000 евро. Той обжалва решението и поиска присъдата затвор да бъде отложена, като изтъкна задълженията си в парламента.", "date": "2018.11.07", "title": "Комисия подкрепи искане на съда за изключване на Груевски от парламента"}
{"url": "https://www.24chasa.bg/novini/article/7142699", "text": "Европейският съюз изрази съжаление за решението на Унгария да прекрати разследване за предполагаемо отклоняване на европейски средства от предприятие, в чиято собственост е участвал зет на премиера Виктор Орбан, предаде Франс прес. Обявеното вчера решение на унгарските власти е изненадващо, заяви в Туитър председателката на комисията за бюджетен контрол на Европейския парламент Инге Гресле. Тя подчерта, че докладът на европейската служба за борба с корупцията ОЛАФ е съдържал солидни според нея доказателства, предава БТА. През януари европейската антикорупционна служба откри сериозни нарушения и конфликт на интереси в голям договор за осигуряване на улично осветление, финансиран отчасти с европейски средства под егидата на министерството на енергетиката и опазването на околната среда. Предприятието \"Елиос\", спечелило повечето от тези търгове в периода от 2011 до 2015 г., е било съсобственост на зетя на премиера Орбан Ищван Тибьорц. Говорител на унгарската полиция обяви вчера, че следствието е приключило без резултат, установявайки, че няма извършено нарушение. Това заключение обаче \"засилва съмненията в независимостта на властите, натоварени да гарантират спазването на закона в Унгария\", заяви Гресле. Унгарското правителство заяви в изявление за АФП, че обвиненията на ОЛАФ са били клеветнически, подчертавайки, че след многомесечно разследване е било установено, че докладът е просто \"политическа маневра на Брюксел\", целяща да дестабилизира премиера Орбан.", "date": "2018.11.07", "title": "ЕС съжали за решението на Унгария да спре разследването, свързано със зетя на Орбан"}
{"url": "https://www.24chasa.bg/novini/article/7142713", "text": "Турция няма да смекчи позицията си за сирийската кюрдска милиция Сили за защита народа (СЗН), за да отговори на очакванията на САЩ, заяви днес говорителят на турския президент Реджеп Тайип Ердоган, след като Вашингтон обяви награди за информация за местонахождението на трима лидери на Кюрдската работническа партия (ПКК), съобщава Ройтерс, цитирана от БТА. САЩ обявиха вчера, че са определили възнаграждения в размер на общо 12 милиона долара за предоставяне на информация за местонахождението на трима ръководители на кюрдските бунтовници от ПКК. На пресконференция днес след заседание на правителството Ибрахим Калън заяви, че Турция разглежда решението на Вашингтон като позитивна, но закъсняла стъпка. Калън посочи, че е проблем това, че САЩ не определят СЗН като терористична организация, съобщава турският телевизионен канал НТВ. По думите му да се правят опити СЗН и Партията на демократичния съюз /ПДС/ да бъдат разграничени от ПКК, е напразно усилие. Нашата позиция по отношение на СЗН няма да се промени, каза Калън. Турция разглежда сирийската кюрдска милиция Сили за защита на народа и нейното политическо крило ПДС като разклонения на ПКК в Сирия. ПКК, която води въоръжена борба срещу турската държава от 1984 г., е призната за терористична организация от Турция, ЕС и САЩ. САЩ от своя страна подкрепят СЗН, разглеждайки ги като съюзник в борбата срещу \"Ислямска държава\".", "date": "2018.11.07", "title": "Турция няма да смекчи позицията си за сирийската кюрдска милиция"}
{"url": "https://www.24chasa.bg/novini/article/7142712", "text": ", едва не прегазил двегодишно дете на пътя. Шофьорът се движил с висока скорост, разказа пред   майката, която е свидетел и на побоя. Силвия Симеонова е първата жертва на агресивния шофьор, който връхлетял върху нея и двегодишното й дете на пътя: „Видях толкова засилена кола, хванах го за якето и го преместих,ако не бях реагирала по тоя начин, детето щеше да е под гумата на колата”. Докато шокираната майка звъняла на тел.112, шофьорът се нахвърлил върху друг пешеходец: „Такава агресия не бях виждала никога. Много кръв имаше по лицето. Той продължи да блъска момчето, да му нанася ритници, юмруци”. Дванадесетокласникът Станислав Георгиев е приет в сливенската болница със счупен нос и се страхува да покаже лицето си. Нападателят е криминално проявен. След 24 часа в ареста е освободен. В квартала където живее, не са го виждали.  Според полицията в Сливен подобна агресия на пътя е прецедент.", "date": "2018.11.07", "title": "Шофьорът, пребил ученик в Сливен, връхлетял и върху майка с дете"}
{"url": "https://www.24chasa.bg/novini/article/7142727", "text": "\"Това, което показаха последните избори в САЩ от вчера буквално е, че Тръмп си е Тръмп, президентът си е президент, обаче Америка не е Тръмп\". Това заяви в предаването \"Още от деня\" по   бившият външен министър Соломон Паси. \"Ние вече имаме долна камара, Конгрес, който се доминира от демократите, които имат диаметрално противоположни позиции и възгледи от тези на президента Тръмп по редица ключови въпроси. По въпросите за бюджета, по въпросите за трансатлантическата връзка, по въпроса за ангажираността с Европа, по въпросите за ангажираността дори с Балканите, защото ние Балканите сме били винаги демократически приоритет, а не републикански. Демократите имат и много по-различни от Тръмп емоции към Русия\", обясни Паси, причината според него е, че те \"имат зъб\" на Русия заради изборите през 2016 година. Всички междинни избори са тест за президента, така че той отстъпи позиции, категорично Тръмп отстъпи позиции, коментира още Паси. Според него обаче импийчмънт е \"много малко възможен\" и не вярва такава процедура да се реализира.", "date": "2018.11.07", "title": "Соломон Паси: Изборите показаха, че Америка не е Тръмп"}
{"url": "https://www.24chasa.bg/novini/article/7142734", "text": "Юробанк (Пощенска банка) обяви, че споразумението с Пиреос Банк за придобиване на Банка Пиреос България е финализирано. Пиреос в България става собственост на дъщерното дружество на Юробанк- Юробанк България. Сделката ще затвърди позицията на Пощенска банка, тя ще придобие над 10% пазарен дял и ще заеме трета позиция по размер на кредитния портфейл, уточняват от Пощенска. След финала на сделката активите на Пощенска банка стават над 5 милиарда, а капиталът - над 600 милиона евро. Ефектът от сделката ще повиши приходите преди провизии и нетната печалба съответно на над 150 и над 70 млн. евро. Пощенска ще запази солидните си коефициенти на капиталова адекватност и ликвидност. Стойността на акциите е 75 млн. евро, което ще се отрази върху капитала от първи ред на Юробанк от минимум ще бъде минимално 14 базисни точки. Към септември 2018 г. Банка Пиреос България има активи от 1,7 милиарда евро, кредитен портфейл от 820 милиона евро и депозити в размер на 1,3 милиарда евро. Банката работи основно в банкирането на дребно и в корпоративното банкиране чрез мрежа от 70 клона и 900 служители. Г-н Ставрос Йоану, заместник главен изпълнителен директор на Юробанк, коментира: “Доволни сме от постигнатото споразумение. Придобиването следва стратегията на Юробанк да се фокусира в разрастването на международните си пазари, които счита за важни, какъвто е българският. След придобиването Юробанк България ще бъде трета по големина банка. Цел та ни е да обслужваме още по-добре нашите клиенти, да подкрепяме българската икономика, както и гръцкия бизнес в нашата съседна държава. Благодарим на колегите си от Пиреос Банк за доброто съдействие” Приключването на сделката е обект на одобрение от съответните регулаторни и надзорни органи и се очаква да приключи през първото тримесечие на 2019 г.", "date": "2018.11.07", "title": "Пощенска банка купи \"Пиреос Банк България\""}
{"url": "https://www.24chasa.bg/novini/article/7142741", "text": "Президентът на САЩ Доналд Тръмп порица изключително враждебното според него отразяване на него самия и на Републиканската партия по време на кампанията за изборите в средата на мандата, предаде ДПА, цитирана от БТА. В първото си изявление пред медиите след обявяването на резултатите Тръмп заяви, че неговата партия \"е отправила предизвикателство към историята\", увеличавайки броя на сенаторите си. Той приписа заслугите за победата на себе си, припомняйки за участието си в предизборната агитация. \"Тази усилена агитация спря синята вълна, за която те говореха\", заяви Тръмп. Той призна, че партията му е претърпяла поражение в Камарата на представителите, но настоя, че републиканците са се представили по-добре от очакванията. Президентът на САЩ добави, че гласоподавателите очевидно са наказали сенаторите от Демократическата партия заради техните действия по време на изслушването на съдията от Върховния съд Брет Кавано. Тръмп изрази надежда, че ще може да работи с демократите, които успяха да отнемат от републиканците мнозинството в Камарата на представителите, и заяви, че са възможни компромиси за здравеопазването и инфраструктурата, предаде Франс прес. \"С малко късмет може догодина всички да работим заедно, за да продължим да постигаме резултати за американците\", заяви Тръмп на пресконференция в Белия дом. Той посочи здравеопазването, инфраструктурата, търговията и икономическия растеж сред сферите, в които е възможно да бъдат намерени съвместни решения. Тръмп добави, че това е голям ден за Републиканската партия. \"Това беше голям ден, невероятен ден\", подчерта той. \"Републиканската партия отправи предизвикателство към историята, увеличавайки мнозинството си в Сената и осуетявайки категорично предсказанията за Камарата на представителите\", заяви президентът на САЩ, който още днес обяви изборите за голям успех. Демократите отнеха от Републиканската партия трийсетина места в Камарата на представителите. Очаква се демократите да получат 229 места срещу 206 за републиканците по последни оценки на в. \"Ню Йорк таймс\". В Сената се очаква републиканското мнозинство да нарасне от 51 до 53 сенатори. Тръмп заяви, че спечелените места в Сената са по-важни от загубата в долната камара, отбелязва Ройтерс. \"Възможно е това да стане прекрасна ситуация с две партии\", заяви Тръмп. Той добави, че Нанси Пелоси, която може да стане следващият председател на Камарата на представителите, в телефонен разговор е изразила желание за съвместна работа. Тръмп обаче изрази съмнения, че ще може да бъде намерена възможност за компромис, ако Демократическата партия използва новата ситуация, за да започне разследвания. \"Не можете да получите всичко наведнъж\", подчерта президентът. Тръмп добави, че се надява да работи с Конгреса, за да получи финансиране за обещаната стена по границата с Мексико, но каза, че няма да принуди правителството да спре работа, за да го постигне. \"Нуждаем се от тази стена, много демократи знаят, че се нуждаем от стената и ще трябва просто да изчакаме и да видим какво ще стане\", подчерта президентът. Той заяви също, че разследването на предполагаемата руска намеса в президентските избори през 2016 г. трябва да бъде прекратено, защото не е от полза за страната. \"Можех да го прекратя по всяко време, но не го направих\", напомни Тръмп, цитиран от ДПА. \"Те пилеят куп пари. Но аз го оставих да продължи. Бих могъл да го прекратя веднага\", добави той. \"Не е имало никакво наговаряне\", подчерта Тръмп. Президентът на САЩ от месеци нарича разследването \"лов на вещици\", припомня Франс прес. Тръмп се подигра и на републиканските конгресмени, загубили местата си, след като са отказали да водят предизборна кампания заедно с него, като съобщи списък с имена, отбелязва Ройтерс. \"Това са някои от хората, които решиха по свои собствени причини да не подкрепят мен или това, което ние защитаваме\", каза Тръмп пред медиите. \"Те се представиха много зле. Не съм сигурен, дали би трябвало да съм доволен или тъжен, но се чувствам окей с това\", подчерта той.", "date": "2018.11.07", "title": "Тръмп порица медиите, отразявали враждебно него и републиканците (Обновена)"}
{"url": "https://www.24chasa.bg/novini/article/7142588", "text": "Председателят на ПГ на \"БСП за България\" Корнелия Нинова заяви, че няма да подкрепят бюджета за 2019 г., защото е бюджет на застоя в икономиката, на увеличените данъци за бедните хора, защото е бюджет на безпътица и безнадеждност, който не дава перспектива. Тя отбеляза, че от увеличени данъци и акцизи държавата ще прибере 1,5 млрд. лева повече, а ще даде 900 млн. лева за социални нужди, предаде БТА. Всичко е замразено в иначе най-социалния бюджет, коментира Нинова по време на дискусията. Една мярка няма срещу демографската катастрофа, посочи тя и изреди, че се замразяват обезщетението за отглеждане на дете от една до две години, размера на детските надбавки, еднократната помощ при бременност и раждане. Лидерът на БСП коментира още, че държавата ще продължи да разграбва държавни активи и даде пример, че управляващите се канят да натиснат копчето и да дадат на концесия важен стратегически обект като Летище София. Но най-много ме дразни неравенството между политическия елит и народ, посочи лидерът на БСП. Г-н Горанов, искам да излезете и да кажете на трибуната минималната работна заплата от догодина ще се повиши с 50 лева, на държавните служители - с 10 процента, с колко ще се увеличат заплатите на депутати, министри, премиер, президент, омбудсман, КЕВР, съдии и да ми дадете икономически аргументи, призова Нинова финансовия министър. Когато на работещите трябва да вдигнем заплатите търсим производителност на труда, а на политическия елит вдигаме заплатите автоматично без производителност на труда, отбеляза тя. Румен Гечев /\"БСП за България\"/ цитира доклада на министър Горанов и посочи, че за 2018 г. икономическият растеж на БВП е 3,6 процента, за догодина е предвидено да е 3,7 процента, а през 2020 г. и 2021 - 3,5 процента. Т.е. правителството ни предлага бюджетна фискална политика, която води към забавяне на икономическия растеж, коментира Гечев. Той отбеляза също, че правителството се хвали и с ниския държавен дълг като процент от БВП. По думите му развитите страни имат висок дял на дълга, а афганистанци, талибани, бурундийци имат малко по-нисък от този на България. \"И накрая бюджетът е голям - той и \"Титаник\" беше голям, но потъна, така че слагайте си спасителните жилетки и плувайте към предсрочни избори\", заключи Гечев.", "date": "2018.11.07", "title": "Нинова: Всичко е замразено в иначе най-социалния бюджет"}
{"url": "https://www.24chasa.bg/novini/article/7142649", "text": "Проектобюджетът за 2019 г. е добър, защото дава най-много за най-важното - за ръста на доходите на българските граждани, затова ние ще го подкрепим. Това заяви в парламента зам.-председателят на ПГ на Обединените патриоти Искрен Веселинов при дебатите по проекта на държавния бюджет за 2019 г., предаде БТА. Втора година имаме бюджет, който отразява философията на нашето управление, каза Веселинов. По думите му тази философия често е критикувана, но тя работи и това се потвърждава от икономическия растеж. Политиката за размразяване на доходите започна през миналата година и тази има много по-осезаеми размери, отбеляза Веселинов. Според него ръстът на доходите е една от най-мощните мерки за справяне с демографската криза. В това отношение бюджетът за следващата година е в правилната посока, каза още той.", "date": "2018.11.07", "title": "Искрен Веселинов: Проектобюджетът за 2019 г. е добър, ще го подкрепим"}
{"url": "https://www.24chasa.bg/novini/article/7142456", "text": "Кметът на Свищов представи бизнес възможностите за инвестиции, като изтъкна геостратегическото местоположение на града и презентира свищовския икономическо-технологичния обществен парк в рамките на бизнес форум на V-та среща на Съвместната комисия по търговско-икономическо и научно-техническо сътрудничество между Азербайджан и България. На двустранната срещата, организирана от Изпълнителната агенция за насърчаване на малките и средните предприятия, присъстваха представители на министерства на двете страни, съобщиха от пресслужбата на общината. При откриването на форума министърът на енергетиката г-жа Теменужка Петкова отбеляза, че отношенията между България и Азербайджан са изключително добри и приятелски, на най-високо политическо ниво - „Това дава голямо предимство и е сериозна основа за развитието на двустранните отношения във всяка една област.“ Тя допълни още, че именно в рамките на такъв бизнес форум бихме могли да създадем условия и равни възможности за това икономическо сътрудничество между двете страни, с реални резултати. Министърът на енергетиката подчерта още, че търговският стокообмен между България и Азербайджан през 2017 години бележи ръст от 38%. Кметът Генчев се включи във форума по покана на посланика на Азербайджан у нас д-р Наргиз Гурбанова. Той представи потенциала на община Свищов пред 28 азербайджански компании. В индивидуални срещи кметът на Свищов представи бизнес възможностите за инвестиции, като изтъкна геостратегическото местоположение на града и предимството, което има с прекия излаз на река Дунав - като важен международен воден път, свързващ Европа и Азия. Той презентира и свищовския икономическо-технологичен обществен парк, който има потенциала да се нареди сред модерните и предпочитани зони, предлагащи отлични условия за инвестиция. Азербайджанските компании проявиха интерес към минералните извори на територията на общината и вино производството в района. Генчо Генчев имаше възможност да разговаря лично и с министъра на селското стопанство на Азербайджан г-н Инам Керимов, който подчерта, че страната е готова да засили икономическото сътрудничество и търговските отношения между България и Азербайджан.", "date": "2018.11.07", "title": "Кметът на Свищов представи икономическия потенциал на града пред 28 азербайджански компании"}
{"url": "https://www.24chasa.bg/novini/article/7142336", "text": "Каква реформа е необходима на София - въвеждане на такса „Задръстване”, разширяване на синята и зелената зона, намаляване на регулаторната тежест при сградното строителство или повече зелени площи. Това са част от темите, които анализира докладът \"Градоустройствена политика в София”, разработен от Експертния клуб за икономика и политика (ЕКИП). На първо място е поставен въпросът за типичните за София задръствания, липса на паркоместа и трудно придвижване в централната градска част. Решението според ЕКИП е въвеждането на познатата от други държави такса „Задръстване”. Това според експертите би олекотило натовареността на градския трафик по пътни артерии на града, които страдат от най-висока ежедневна автомобилна натовареност. Недостигът на паркоместа трябва да се адресира чрез разширяване на платените зони за паркиране, а качеството на тяхното управление може да се подобри чрез концесиониране. По въпросa за сградното строителство експертите препоръчват регулациите върху височината и гъстотата на сградното строителство да бъдат сведени до минимум, за да се ограничи отрицателният ефект, който подобни регулации имат върху пазара на имоти и по-конкретно достъпността на жилищни и нежилищни имоти. Повече имоти, по-ниски цени, по-достъпни жилища и по-малко унищожаване на природа - това според ЕКИП може да бъде постигнато чрез съкращаване на регулациите. Столичният квартал ж.к. \"Младост\" беше посочен като пример за сблъсък между граждани и бизнес именно поради неадекватно градско планиране. По отношение на публично-частните партньорства и публичните проекти за привличане на инвестиции експертите правят сравнение между определяния като провален проект „София Тех Парк” и проспериращия \"Бизнес парк София\". Според тях държавните играчи винаги са по-неефективни от частните, тъй като за разлика от бизнеса те не са под въздействието на потребителите. Съветват общината да се фокусира върху изграждането на благоприятна регулаторна и данъчна среда чрез оптимизация на своите финанси и съкращаване на регулаторната тежест. В сферата на зелените площи решението според ЕКИП е Столична община да приоритизира подобряването на настоящите зелени площи вместо тяхното разширяване, и тяхното управление трябва да бъде децентрализирано до ниво квартали и местни частни общности и собственици. „Докладът ни има за цел да представи нашата визия относно реформите, от които се нуждае градоустройствената политика в София, за да се подобри нейното качество и впоследствие качеството на живот на жителите. Идеята ни е да започнем комуникация с тези, които ще решават в бъдеще въпросите\", заяви председателят на ЕКИП Стоян Панчев.", "date": "2018.11.07", "title": "От какво се нуждае София – такса „Задръстване” или повече зелени площи"}
{"url": "https://www.24chasa.bg/novini/article/7142540", "text": "Високопоставени представители на НАТО са на двудневно посещение в Република Македония, за да присъстват на демонстрации по време на военно учение и да се срещнат с отговорни представители в областта на отбраната в бившата югославска република, която се надява да стане 30-та членка на алианса следващата година, предаде Асошиейтед прес, цитиран от БТА. Делегацията се ръководи от заместник-председателя на Военния комитет на НАТО генерал лейтенант Стивън Шепро, който днес имаше разговори в Скопие и предстои да присъства там на демонстрация на македонските специалните сили. Правителството предложи промяна на името на страната, а именно Република Северна Македония, за да се сложи край на дългогодишен спор с Гърция, който блокира присъединяване на страната към НАТО. Шепро заяви, че Република Македония е постигнала \"значителен напредък\" към членство в НАТО. Македонската армия участва в няколко международни мисии, включително в Афганистан и Ливан.", "date": "2018.11.07", "title": "НАТО: Македония е постигнала значителен напредък към членство в алианса"}
{"url": "https://www.24chasa.bg/novini/article/7142537", "text": "Пакистан уволни назначения преди седмици изпълнителен директор на държавната телевизия, след като в репортаж за визитата на премиера Имран Хан в Китай на екрана се появи надпис \"Begging\" (проси) вместо \"Beijing\", както се изписва името на китайската столица на английски, предаде Ройтерс. По време на посещението на премиера Китай обеща икономическа помощ за обеднялата азиатска държава. След като осигури 6 млрд. долара помощ от Саудитска Арабия, Хан беше в китайската столица, за да търси финансова подкрепа. Телевизията се извини след гафа с надписа, останал в понеделник на екран 20-25 секунди, докато премиерът Хан произнасяше реч в Китай. Случката предизвика дебат в социалните медии дали правописната грешка е била умишлена, предава БТА. Имран Хан е критикувал предишните правителства заради многото спасителни пакети и е упреквал предишните лидери на страната, че обикалят света с паница за дарения. Говорител на министерството на информацията каза, че отстраняването на Хасан Имад Мохамади няма нищо общо с правописната грешка и посочи, че става дума за рутинно действие. Финансовият министър на Пакистан Асад Умар заяви вчера, че саудитската подкрепа и засега неуточнената помощ от Китай са заздравили валутния резерв. Умар се изказа ден преди днешното пристигане на екип на МВФ, който ще остане две седмици в Исламабад, за да преговаря по искането на Пакистан за нов, 13-ти поред спасителен пакет от фонда от 80-те години досега. По-рано Умар бе казал, че страната се нуждае от 12 млрд. долара спешна помощ.", "date": "2018.11.07", "title": "Уволниха шефа на пакистанската телевизия заради правописна грешка"}
{"url": "https://www.24chasa.bg/novini/article/7142561", "text": "ДПС не подкрепя проектобюджета за 2019 г. Това заяви в парламента зам.-председателят на парламентарната група на ДПС Йордан Цонев при дебатите по Бюджет'2019 на първо четене, цитиран от БТА. Цонев заяви, че предложеният бюджет не отразява цикъла на икономическото развитие и не подкрепя растежа. Нереална според него е и прогнозата за инфлацията. Цонев посочи, че от няколко години икономиката бележи растеж, но анализът показва, че той не се дължи на правителствени политики, а на увеличено потребление. А това е резултат от трансфери на българи в чужбина и разходи за стоките от първа необходимост, чиито цени се увеличиха, каза той. Разходите се увеличават и това ще напомпва инфлацията, а растежът ще се забавя, смята Цонев. Инфлацията ще изяде и част от увеличаването на пенсиите и заплатите и ще повлияе зле на икономическия цикъл, посочи той. Разходите за тази и следващата година са негъвкави, каза той. В годините на растеж бюджетът трябва да е на излишък, за да се посрещат разходите, когато икономиката започне да спада или влезе в рецесия, смята Цонев. Според него приходната част на бюджета се увеличава през \"патента на ГЕРБ\" - вдигане на прагове, акцизи, безброй такси. Това увеличава и натиска върху бизнеса и българските граждани, смята депутатът. По думите му продължава неточното планиране на бюджета, планират се високи капиталови разходи, които не се постигат и след това се разходват с постановления на Министерския съвет. Тази практика трябва да бъде преустановена, подчерта Цонев. По думите му въпреки, че всяка година разходите за публичния сектор се увеличават, услугите не се подобряват, т.е. средствата не се изразходват ефективно. Широките възможности, които дава растежът, не се използват, растежът не беше подкрепен, посочи Цонев. Не е направен анализ какви политики биха го ускорили, не е направен анализ на ефективността на публичните разходи, каза още той.", "date": "2018.11.07", "title": "Йордан Цонев: ДПС няма да подкрепи бюджета за 2019 г."}
{"url": "https://www.24chasa.bg/novini/article/7142576", "text": "Голямо недомислие е идеята застраховката „Гражданска отговорност” ”да е едновременно на водача и на автомобила, коментира финансистът Владислав Панев в предаването „Лице в лице” по  „Практиката, която трябва да въведем, е застраховката да си върви с водача на автомобила. Иначе какво се получава – вършите сериозно нарушение на пътя, цената на застраховката скача 4 пъти и тогава вашият автомобил става със стойност 0 лева. Ако искате да го подадете, той вече има тежест на застраховката „Гражданска отговорност” за следващите няколко години. Това трябва да бъде преодоляно при приемането на промените. Това е подсигуряване от страна на застрахователите – ако човекът е изряден, те вземат автомобила, а ако автомобила е изряден – вземат човека като база”, обясни Владислав Панев. По думите му обаче „бонус-малус” е крачка в правилната посока, има предимства – бърка се сериозно в джоба, а това изключително много повишава отговорността на водачите напътя. „Ако карата кола с 200 км в час на магистралата, това означава 200 лв. отгоре за „Гражданска отговорност” за 5 години напред. Личната отговорност ще доведе до много по-малко произшествия на пътя и до много повече култура на шофиране. Войната по пътищата може да бъде преодоляна. Това че през последните години за „бонус-малус” само се говори, а не се въвежда, ни коства стотици човешки животи – по вина на администрацията и КАТ, които не се вързаха навреме”, отбеляза още финансистът Владислав Панев. По думите му застрахователите са свързани вече с КАТ, така че няма да отнеме много време да се въведе новата наредба за \"бонус-малус\".", "date": "2018.11.07", "title": "Финансист: Системата „бонус-малус” ще спаси стотици животи по пътищата"}
{"url": "https://www.24chasa.bg/novini/article/7142635", "text": "Интрига – по този начин дъщерята на покойния художник Светлин Русев в предаването \"Лица в лице\" по   определи отвореното писмо, в което известни личности настояват колекцията на художника да остане достъпна за широката публика. Те изразяват и опасения относно това как ще бъдат запазени творбите на Русев. Според Ралица Русева писмото, което беше изпратено до институциите, е атака срещу нея и семейството ѝ. „При положение, че някои от инициаторите на това писмо са ми се обадили ден-два преди това и не са казали даже и дума, очевидно нещата не са наред”, коментира Русева в предаването „Лице в лице”. По думите ѝ писмото се представя като подписка, но вътре подписи липсват. Голяма част от посочените хора в него пък били „за пълнеж” между известните имена. „Сред инициаторите на това писмо са различни хора с различни цели. Има много имена, които през тези пет месеца се опитаха да сложат ръка на цялата колекция и на нейното управление. А други имат претенции за собственост на част от произведенията”, обясни Ралица Русева. Трети пък, по думите на дъщерята на покойния художник, са хора от артистичните среди, които, докато Русев бил жив, са разчитали на него за тласък в кариерата, а някои дори живели за негова сметка. „Те не могат да се примирят с това, че вече по никакъв начин няма да могат да се възползват от баща ми – било то от наследството му, било то от името му. Имахме такъв потресаващ случай с двама от скулптурите, от инициаторите на писмото. В деня, когато баща ми почина, те да искаха да ходят в моргата да правят отливка на ръката му, защото трябва да извадят още и още от него”, коментира тя.", "date": "2018.11.07", "title": "Дъщерята на Св. Русев: Инициатори на писмото искаха да правят в моргата отливка на ръката му"}
{"url": "https://www.24chasa.bg/novini/article/7142645", "text": "Със 115 гласа Народното събрание одобри проектобюджета на държавата за 2019 г. на първо четене. Бюджетът мина с гласовете на ГЕРБ и „Обединени патриоти“. Подкрепен беше от един депутат от „Воля“ и от един независим депутат. Против бяха 85 депутати - от БСП и ДПС. Нямаше въздържали се народни представители. На гласуването в пленарна зала присъстваха министрите Владислав Горанов, Цецка Цачева, Кирил Ананиев, Боил Банов, Теменужка Петкова, Росен Желязков, Бисер Петков, Младен Маринов, Красимир Вълчев, Нено Димов. Приоритетите на Бюджет 2019 са социалната политика, образованието, отбраната и политиката по доходите.  Минималната работна заплата от следващата година се увеличава от 510 на 560 лева. Според прогнозите от 1 януари 2020 г. минималното трудово възнаграждение ще стане 610 лв., а от началото на 2021 г. - 650 лв, предаде БТА. От следващата година хората в пенсионна възраст няма да имат право да работят в държавната администрация. Като цяло по-високи разходи за 2019 г. спрямо 2018 г. има за персонал, за социално и здравно-осигурителни плащания, за субсидии и за капиталовите разходи. Средно с 20 на сто се повишат възнагражденията на учителите, а заплатите в държавната администрация ще скочат с 10 на сто. Допълнително ще бъдат отпуснати 150 млн. лв. за хората с увреждания. Във връзка с новия вид месечна помощ за деца без право на наследствена пенсия от починал родител, по бюджета на МТСП са разчетени 7 млн. лв. Размерът на помощта за 2019 г. е 115 лева. За целеви помощи за отопление са предвидени допълнително по 40,4 млн. лв. за всяка година от прогнозния период/2019-2021г./, което е с 50 на сто повече спрямо средствата през 2018 г.. От 1 юли 2019 г. максималният размер на получаваните една или повече пенсии ще бъде 1200 лв. Пенсионната политика в периода 2019-2021 г. предвижда да продължи увеличаването на възрастта за придобиване право на пенсия от 1 януари всяка година с по два месеца за жените и с по един месец за мъжете. Необходимият осигурителен стаж и за двата пола също ще продължава да расте с по два месеца всяка година до 36 години за жените и 39 години за мъжете през 2021 г. Разходите за отбрана догодина възлизат на 1 839,3 млн. лв., което представлява 1,58 на сто от БВП. Осигурени са средства за поддържане и развитие на националните отбранителни способности и свързаните с колективната отбрана в т.ч. средства за изпълнение на одобрените от НС инвестиционни проекти. За 2019 г. има и повече пари за персонал в системата на МВР и Министерството на правосъдието с цел продължаване политиката за укрепване на капацитета. За ВСС Министерският съвет предлага за 2019 г. общо приходи, помощи и дарение в размер от 116,0 млн. лв., колкото са предложили и самите магистрати. Общо разходи - 704,3 млн. лв., или повече със 113,2 млн. лв. спрямо 2018 г. Увеличението се дава за текущите разходи - 101,7 млн. лв., и капиталови разходи - 11,5 млн. лв.. За Народното събрание са предвидени приходи от 1,5 млн. лв., разходи от 79,3 млн. лв. и бюджетни взаимоотношения с централния бюджет/трансфери/ от 77,8 млн. лв. От общата сума на разходите текущите разходи са 65,2 млн. лв., капиталовите - 13,6 млн. лв., и резерв за неотложни и непредвидени разходи - 0,5 млн. лв. Безработицата се очаква да се понижи до 4,8 процента за 2019 г., а нивото на заетостта ще запази темпа си на повишение от предходната година. Предвижда се заради високо вътрешно търсене повишението на цените да се ускори догодина, след което да започне да отслабва в синхрон с динамиката на международните цени на суровините. Прогнозната средногодишна инфлация за периода 2019-2021 г. е съответно 3,0, на сто, 2,5 на сто и 2,3 процента. Размерът на приходите, помощите и даренията по консолидираната фискална програма/КФП/ за 2019 г. е 43 857,0 млн. лв., или 37,7 на сто от БВП. Заложените разходи и вноската в бюджета на ЕС е 44 457,0 млн. лв., или 38,2 процента от БВП. Само вноската в ЕС за 2019 г. ще бъде 1 282,1 млн. лв., или 1,1 на сто от БВП. Макроикономическа прогноза за периода 2019-2021 г. предвижда растежът на БВП да се повиши до 3,7 на сто през 2019 г. поради по-силните публични инвестиции и публично потребление и да се задържи на ниво от 3,5 процента в периода 2020-2021 г. Очакванията са в края на годината бюджетното салдо на касова основа да е на излишък от 0,5 на сто от БВП. Минималният размер на фискалния резерв към 31 декември догодина е предвиден да остане непроменен спрямо заложения за 2018 г. от 4,5 млрд. лв. Приходите на общините, разчетени с КФП за 2019 г., нарастват с 120,8 млн. лв. спрямо разчетените за 2018 г. като най-високи постъпления са предвидени от имуществени данъци - с 60,4 млн. лв. над разчетените в КФП за 2018 г. Увеличението на разчетените разходи за местни дейности за догодина спрямо бюджета за 2018 г. е в размер на 188,2 млн. лв., от тях за персонал - 67 млн. лв., издръжка - 85,6 млн. лв., и капиталови разходи - 32,4 млн. лв.                                                                                                                                                                                                                                                                                                                       ", "date": "2018.11.07", "title": "Парламентът прие на първо четене държавния бюджет за 2019 г."}
{"url": "https://www.24chasa.bg/novini/article/7142668", "text": "Бюджетът за догодина е един от най-добрите за последните 10 години, заслугата е на работещите, обявиха от ГЕРБ, защитавайки предложената от правителството план-сметка на държавата за 2019 г. при дебатите в пленарната зала, предаде БТА. Този бюджет е възможният и вместо да се сравняваме с други държави, да поздравим гражданите и работещите, които са изработили този БВП, и благодарение на които догодина ще могат да бъдат направени повече разходи, призова Александър Ненков. Той посочи, че БСП се разминава в оценката си за бюджета, веднъж казвайки, че е твърде социален, има прекалено много разходи, без политики и реформи, от друга страна - има социално неравенство, замразени социални плащания. Бюджетът е поредният на устойчив икономически растеж, заложен е рекорден ръст в приходите - 5,6 млрд. лв. повече спрямо тази година, което ни дава възможност да реализираме приоритетите си в разходните политики, включи се в дебата председателят на бюджетната комисия Менда Стоянова. На критиките на левицата за доходите тя отговори, че догодина основният приоритет и тежест е именно при доходите. И още числа - 0,5 процента салдо, дефицит, което показва правилната политика на правителството, намалява държавният дълг, 4,8 на сто очаквана безработица догодина, което е рекордно ниско, изброи Стоянова. Този бюджет е насочен към градеж, към личния състав, към по-добра бойна подготовка и по-високи способности - така обобщи парите за отбрана през 2019 г. председателят на ресорната парламентарна комисия Константин Попов. В сектор \"отбрана\" е най-големият бюджет, откакто имаме професионална армия - над 1 млрд. лв., подчерта той. Попов отбеляза, че с близо 100 процента са повече средствата за капиталови разходи, което означава възстановяване на техниката, заложено е и финансиране на проектите за модернизация на въоръжените сили. На трето място бюджетът гарантира стабилност и изпълняване на поетите ангажименти, добави Попов. Общият размер на разходите в образованието за 2019 г. е 4,203 млрд. лв., прогнозата за 2020 и 2021 се планираните средства да са 3,7 и 3,8 на сто от БВП, посочи Таня Петрова. 30 млн. лв. са предвидени за работа с деца от застрашени групи, за качествено образование в съответствие с пазара на труда, 1,6 млн. лв. са заделени за стипендии за учениците от дуалната форма на обучение, отбеляза депутатът. Петрова подчерта, че се предвижда освобождаване от такса за студентски специалности, които не са особено търсени.", "date": "2018.11.07", "title": "ГЕРБ: Бюджетът за догодина е един от най-добрите за последните 10 години"}
{"url": "https://www.24chasa.bg/novini/article/7142676", "text": "При добра мобилизация на европейските избори не трябва да падаме под 6 евродепутати, а всичко над 6 ще е изключително позитивно за Манфред Вебер като председател на Европейската комисия и за това българският еврокомисар да има изключително важен, значим ресор.  Това заяви лидерът на депутатите от ГЕРБ и зам.-председател на партията Цветан Цветанов в Хелзинки след среща с Вебер, който според предравителните сондажи днес ще бъде избран за кандидат на ЕНП за председател на Европейската комисия след евроизборите през май догодина. Манфред Вебер е доказан политик с над 16-годишен опит на европейската сцена, уважаван от всички държави - членки и от всички делегации, независимо от кои политически семейства са. Манфред Вебер е голям приятел на България и е съвсем естествено да подкрепим него, кандидата на Германия - той е от Бавария, а неговата партия ХСС е дългосрочен партньор на ГЕРБ. Манфред Вебер е енергичен, компетентен о всеотдаен на европейската идея\", подчерта Цветанов. И обобщи, че именно такъв човек трябва да оглави ЕК в момент, в който трябва да се решават натрупани проблеми, свързани с миграционната вълна, която е променила политическите нагласи и е увеличила популистките настроения. Тази вълна трябва да бъде неутрализирана с реални политики - това, което правят ЕНП и ГЕРБ, пожела Цветанов.", "date": "2018.11.07", "title": "Цветанов: България ще има ключов ресор в ЕК с председател Манфред Вебер"}
{"url": "https://www.24chasa.bg/novini/article/7142682", "text": "Състав на Шуменския районен съд уважи искането на Районната прокуратура в Търговище и определи най-тежката мярка за процесуална принуда - задържане под стража за 49-годишния Валентин П. - служител на съдебната охрана, блъснал двама младежи и избягал от местопроизшествието. Искането на прокуратурата е разгледано в Шумен, след отвод на съдиите от Районния съд в Търговище. Това съобщиха от пресцентъра на Апелативна прокуратура във Варна, цитирани от БТА. Според обвинението, при деянието на съдебния охранител са налице две квалифициращи обстоятелства. То е извършено в пияно състояние и след него деецът е избягал. Искането за вземане на мярка за неотклонение \"задържане под стража\" наблюдаващият делото прокурор мотивирал освен с обоснованото предположение за авторството на деянието, и с опасността обвиняемият да извърши друго престъпление, ако е на свобода, включително - да подбуди към лъжесвидетелстване. Реалната опасност той да се укрие е обоснована от факта, че е избягал от местопроизшествието, уточняват от прокуратурата.", "date": "2018.11.07", "title": "Съдебният охранител, блъснал двама младежи в Търговище, остава зад решетките"}
{"url": "https://www.24chasa.bg/novini/article/7142689", "text": "Близо 17 500 военни от десет страни от НАТО участват във военни учения, които започнаха днес в Полша и балтийските страни, обяви министерството на отбраната във Варшава, цитирано от ДПА, предаде БТА. Ученията \"Анаконда\" са най-големите, организирани тази година в Полша, с участието на 12 500 полски военни. Още 5000 войници вземат участие в маневрите в Естония, Латвия и Литва. Ученията ще продължат до 16 ноември и целят да подобрят взаимодействието между отделните части и подразделения. След анексирането на Крим от Русия през 2014 г. няколко източноевропейски държави, най-вече Полша и балтийските страни, изпитват безпокойство за сигурността си, отбелязва агенцията.", "date": "2018.11.07", "title": "Полша и балтийските страни започнаха военни учения \"Анаконда\""}
{"url": "https://www.24chasa.bg/novini/article/7140825", "text": "През 2017 г. организирани банди от България и Румъния са източили около 50 милиона евро от социалните каси на Германия. Това съобщава Агенцията по труда, разкрила 119 541 случая на измами със социални помощи. Около 4400 от тях по всяка вероятност са дело на организирани банди, които привличат граждани от други членки на ЕС към Германия. към Германия от доста време насам. Още през март Агенцията по труда изрази загриженост поради нарастващия брой на злоупотребите със социални помощи. Методите на престъпниците са познати - с измамни обещания за лесен и охолен живот те привличат бедни хора, предимно от България и Румъния. После бандите подават от тяхно име молби за социална помощ, вписвайки фиктивни работодатели и представяйки фалшиви удостоверения за деца. По този начин се източват и детски надбавки за деца, които често пъти изобщо не съществуват. След отпускането на социалните облаги организираните банди обикновено задържат по-голямата част от парите. Но с това щетите не се изчерпват. В данните на Германската агенция по труда се изказва предположението, че индивидуалните измами и организираната престъпност навярно В Агенцията по труда от тяхно име те подават документи за социални помощи, известни под името “Харц-4”. Молбите им обаче съдържат фалшиви данни за броя на децата, за жилищната ситуация и трудовата заетост, пише в материал на “Дойче веле”. Най-голямата част от организираните социални измами е концентрирана в големите и гъстонаселени германски градове. Федералната агенция по труда признава в отговор до парламента, че в много случаи нейните поделения по места не разполагат с достатъчно персонал, за да проверяват задълбочено подадените молби за помощи. А измамниците очевидно разчитат именно на това. Злоупотребите, в които участват българи и румънци, може да бъдат спрени, ако се хармонизират социалните системи в Европа и се въведе каквото предлага германският министър на финансите Олаф Шолц. Това би отнело привлекателността за онези български граждани, които тръгват към Германия, за да получават по-високи социални облаги, прогнозира и “Зюддойче цайтунг”. Засега това предложение среща съпротива от страна на германските консерватори, но европейски дипломати са убедени, че още до края на 2018 г. в Европа ще бъде постигнато споразумение по този въпрос. Проблемът с точенето на социални каси е особено остър от 2014-а насам – годината, в която българските и румънските граждани добиха правото на работа в Германия. Оттогава в страната ежегодно пристигат все повече търсещи работа, част от тях обаче разчитат повече на социалните помощи. Често по-бедните и малограмотни хора, предимно роми, стават жертва на банди свои сънародници или на турски и арабски престъпни кланове. Те ги настаняват по дузина души в една стая и ги карат да плащат невероятно високи цени само за правото да споделят матрак с още един работник. Леглото се ползва на смени – докато единият е на работа, другият спи и после се разменят. На новопристигналите се подават документи за социални помощи, които после тарторите на бандите прибират за себе си. Често измамените се прибират у дома, но парите продължават да текат, защото не са задраскани от адресната регистрация. Друга хватка, която източноевропейците от Балканите ползват, е създаването на собствена малка фирма. За нея в някои германски провинции се иска минимална сума и просто заявление. Обикновено като дейност се записва почистване на строежи и изоставени постройки. В края на месеца обаче се иска социална помощ, тъй като доходът от събарянето на порутени сгради не надхвърля 200 евро в повечето случаи. Само в Гелзенкирхен от 2004 г. досега са се преселили около 7000 български граждани. Населението на града е около 200 000. Тази не чак толкова голяма група чужденци обаче е похарчила милиони в двуцифрен размер за социални помощи, съобщават от общината. Спред данни на Агенцията по труда като близо половин милион от тях (438 850) са от държави на ЕС – най-вече от България (84 334), Полша (80 517) и Румъния (65 902). Според изследване на германската агенция по труда от лятото на 2017 г. всеки трети българин, живеещ в Германия, получава социални помощи. А 30 000 български деца в Германия живеят в домакинства, зависими от тези помощи.", "date": "2018.11.07", "title": "Всеки трети  българин в Германия – на социални помощи"}
{"url": "https://www.24chasa.bg/novini/article/7142429", "text": "Депутати от Върховната Рада, които попаднаха в списъка на руските санкции, написаха писмо до руския президент Владимир Путин, съобщи заместник-председателят на украинския парламент Алексей Гончаренко в личния си Фейсбук профил. Гончаренко илюстрира поста със снимки, на които депутатите позират в стила на героите от прочутата картина на Иля Репин \"Запорожци пишат писмо на турския султан\". \"Не сме измислили велосипеда. Нашите предци казаци вече са дали пример за това как да преговарят с врагове на международно ниво. Разбира се, много време е изтекло и адресатът на съобщението се е променил. Но думите, които обясняват всичко, остават много ясно\", пише Гончаренко.  И продължава с текста на писмото до руския президент: Украинските депутати -  към Путин Ти, президенте, дявол московски, на проклетия дявол брат и другар, на самия Луцифер брат. Какъв си рицар, по дяволите, когато с гол задник не можеш да убиеш таралеж. Няма да имаш, кучи сине, украинци под себе си. От твоята войска не се боим, ще се бием с теб.  Сега приключваме, защото доколкото знаем, имаме си работа, за това целуни ни отзад.\" ", "date": "2018.11.07", "title": "Украински депутати \"запорожци\" пишат писмо до \"султана\" Путин"}
{"url": "https://www.24chasa.bg/novini/article/7142439", "text": "Поради отводи на съдиите от Районния съд в Търговище ВКС определи Районен съд - Шумен да разгледа делото за вземане на мярка за неотклонение на обвиняемия Валентин П.  , информира Роза Георгиева - началник на кабинета на председателя на ВКС, цитирана от БТА. Делото е образувано пред Районния съд в Търговище по искане на прокуратурата за вземане на мярка за неотклонение \"задържане под стража\" на обвиняемия Валентин П. То е било разпределяно последователно на всички съдии от състава на съда, които са се отвели от разглеждането му, като са приели, че участието им в производството би поставило под съмнение безпристрастността и обективността на съда, тъй като обвиняемият е служител на ОЗ \"Охрана\" - Търговище, което е обосновавало служебни контакти с него. Тричленният състав на ВКС приема, че е налице необходимост от промяна на подсъдността и постановява, че делото трябва да се разгледа от Районен съд - Шумен, като се съобразява с обстоятелството, че това е най-близкият до Търговище районен съд, намиращ се извън пределите на Търговищкия съдебен район. \"Предвид служебния статус на обвиняемия П., определящ връзката му с Търговищкия съдебен район, ВКС счете, че делото следва да се разгледа от съд, които е извън тези предели, а освен това производството по чл. 64 от НПК изисква бързо разглеждане\", пишат в мотивите си върховните съдии.", "date": "2018.11.07", "title": "Съдът в Шумен ще гледа делото за шофьора, който блъсна двама младежи в Търговище"}
{"url": "https://www.24chasa.bg/novini/article/7142440", "text": " са в добро здравословно състояние. Това каза за БТА д-р Иван Светулков - изпълнителен директор на Областната болница, коментирайки случая с възбранените и иззети от търговската мрежа опаковки със листния зеленчук. По думите на д-р Светулков пациентите са посетили здравното заведение в събота с оплаквания като отпадналост, сърцебиене и замайване. Констатирано е, че са консумирали баница със спанак, закупен от местен хипермаркет. Консултирани са със специалист по заразни болести и реаниматор и са освободени. Директорът на Областната дирекция по безопасност на храните в Търговище д-р Анелия Цонева допълни, за БТА, че сигналът при тях е подаден от двама души, консумирали термично обработен спанак и получили симптоми на атропиново отравяне. Спешни проверки в търговската мрежа установяват в опаковките от спанак предполагаеми единични стръкчета татул. Всички открити разфасовки със спанак от производител от област Пловдив са иззети. От ОДБХ апелират гражданите да не купуват спанак в разфасовка от 500 грама, сорт \"Горила\" на производител от област Пловдив.", "date": "2018.11.07", "title": "Хората, яли от спанака с татул в Търговище, са добре"}
{"url": "https://www.24chasa.bg/novini/article/7142189", "text": "Предизвикателствата пред големите градове обсъдиха на среща днес кметът на София Йорданка Фандъкова и кметът на Хелзинки Ян Вапавуори. Двамата разговаряха по време на форум за климатичните промени в градовете, провел се в Хелзинки. Фандъкова акцентира на важността на активния диалог между градовете, националните правителства и Европейската комисия, защото само с общи усилия са възможни и добри резултати. София е пример за постигнати резултати благодарение на европейската солидарност и партньорство с европейските столици, посочи Фандъкова. Промяната в климата и подобряване качеството на атмосферния въздух са сред най-големите предизвикателства пред големите градове и гражданите очакват конкретни действия в тази насока. Столичната община прие и изпълнява програма, съдържаща над 100 мерки за подобряване качеството на атмосферния въздух и за справяне с основни източници на замърсяване. Мерките са разделени в три основни групи. През последните години София намали замърсяването от различни източници, като предизвикателство остава преодоляването на замърсяването с ФПЧ. Затова и основните усилия са фокусирани върху намаляване на замърсяванията с ФПЧ. За София е изключително важно и работи, за да продължи обновяването на системата на обществения транспорт, да осигури нови пешеходни пространства и повече възможности за алтернативно придвижване чрез велосипеди. За последните 10 години В София са удвоени линиите на софийското метро, което в момента заема 34 % от обществения транспорт в града. Метрото е пример за ролята на европейската солидарност в София. В момента спестяваме 70 хил. т. вредни емисии на година с метрото, а с третата линия, която строим сега – ще спестяваме 90 хил. т. на година, каза кметът на София. Метрото е най-мащабният проект, който многократно Европейската комисия дава за пример за добре инвестирани европейски средства. За пет години извършихме най-мащабното обновяване на градския транспорт. В момента сме обновили 60% от градските автобуси, през тази и следваща година продължаваме с доставката на нови автобуси, като вече пристигнаха и първите 20 електробуси. Така през 2019 г. ще сме успели да обновим 90% от автобусите на градския транспорт, които са на линия. Втората група от мерки, които се изпълняват в София е насочена към промяна на начините и системи на битово отопление, което изисква изключително и участието на гражданите. Третата група от мерки е свързана с работа за информираност и диалог с гражданите. Нито една институция не би могла да постигне резултати сама. Затова е много важно участието и добрата информираност на хората. Жителите на София знаят каква е ролята на Европейската комисия, каза също кметът Фандъкова. По думите й „Очакваме Кохезионната политика за подкрепа на важните за градовете проекти да продължи. Разчитаме Европейската Комисията още по задълбочено да насочи политиката си към големите градове, където работят и живеят най-много хора и очакват европейската солидарност.“ Йорданка Фандъкова покани кмета на Хелзинки да вземе участие в предстояща конференция, свързана с борбата с климатичните промени и подобряване качеството на атмосферния въздух. Конференцията ще се проведе в София през април, 2019 г. Кметът на София Йорданка Фандъкова проведе среща и със заместник-председателя на Европейската комисия Юрки Катайнен.", "date": "2018.11.07", "title": "Йорданка Фандъкова се срещна с кмета на Хелзинки Ян Вапавуори"}
{"url": "https://www.24chasa.bg/novini/article/7142178", "text": "Софийската градска прокуратура (СГП) внесе днес в Софийския градски съд (СГС) обвинителен акт срещу Любомир К. за причинена смърт по непредпазливост вследствие на умишлено нанесена средна телесна повреда и за лека телесна повреда по хулигански подбуди на друго лице, съобщиха от прокуратурата на своя сайт. Любомир К. е предаден на съд затова, че на 20.11.2016 г. пред заведение на ул. „Княз Борис I“ в гр. София умишлено нанесъл удар с юмрук лицето на клиент, с което му причинил контузия на черепа и главния мозък. В резултат на получената травма на 29.11.2016г. пострадалият починал. В рамките на същия инцидент Любимир К. нанесъл и няколко удара с ръце, крака и стол в областта на главата на друг клиент и с това му причинил временно разстройство на здравето, неопасно за живота. Повод за агресията на обвиняемия била забележка от страна на двамата пострадалия. Около 17,00 часа на 20.11.2016г. Любомир К. управлява лек автомобил по ул. „Княз Борис I“ в гр. София. Движението било натоварено, а водачите на автомобилите форсирали двигателите и употребявали клаксони. Това смущавало клиентите на заведенията, разположени по тротоара на улицата. При преминаване покрай една от масите Любомир К. отново натиснал клаксона. Седящи на масата клиенти му направили забележка да прояви търпение, тъй като друг автомобил в момента прави маневра и това е причина за образувалата се колона. Любомир К. реагирал бурно, като започнал да ги заплашва от автомобила си, след което се оттеглил. Десетина минути по-късно се върнал пеша при тях и нанесъл удар с юмрук в лицето на единия от тях. В резултат на това пострадалият паднал на земята, ударил си глава в плочките на заведението и изпаднал в безсъзнание. Любомир К. продължил агресията си, като ударил втория пострадал със стол и след падането му на земята му нанесъл удари с крак в областта на главата. В резултат на това му причинил отоци, кръвонасядания и охлузвания по лицето. Ако бъде признат за виновен в извършването на престъпление по чл.124, ал.1 пр.2 НК . Любомир К. може да получи наказание от две до осем години лишаване от свобода. За престъпление по чл. 131 ал.1, т.12 вр. чл. 130 ал.1 от НК е предвидено наказание до три години лишаване от свобода", "date": "2018.11.07", "title": "Внесоха в съда обвинението срещу шофьора, убил заради забележка за клаксон"}
{"url": "https://www.24chasa.bg/novini/article/7142201", "text": "БАБХ спря от разпространение в търговската мрежа спанак със съмнение, че е примесен с листа от татул, след извършени незабавни проверки по постъпили два сигнала от граждани за закупен спанак от верига магазини в Костинброд и хипермаркет в Търговище. Листата от спанак са опаковани в пакети по 500 гр., сорт Горила, произведен в област Пловдив. Това съобщиха от пресцентъра на Българската агенция по безопасност на храните. Сигналът от Търговище се отнася за двама души, консумирали храна приготвена с посочения спанак. Те са получили неразположение и са диагностицирани от медиците в града с признаци на атропиново отравяне. От Констинброд е постъпил сигнал от гражданин, който е приложил снимки със същата марка спанак, на които се виждат стръкове, различни от тези на спанак и наподобяващи татул. Извършени са спешни проверки на обектите, от които е закупен спанакът в градовете Костинброд и Търговище. В хипермаркета в Търговище са открити в наличност пакети по 500 гр. спанак. След отваряне на опаковките е установено наличие на единични стръкове от растение с форма и мирис, различни от спанак (предполагаеми единични растения татул). При проверката на производителя се установява, че спанакът се почиства и пакетира в нерегламентиран обект, който не е регистриран по чл. 12 от Закона за храните. На отговорното лице е съставен Акт за установяване на административно нарушение. Количеството спанак, намерено в производствения обект, е спряно от реализация. Фирмата е уведомила търговците, до които е доставяла продукцията си и е задействала процедура за изтегляне от пазара на опасната храна. Общото количество на произведения спанак е 1775 кг. В изпълнение на предписанията на БАБХ, двете търговски вериги в градовете, от които са подадени сигналите, спират продажбата на опасната храна и я изтеглят от търговските си обекти. Проверката показва още, че този спанак се доставя и в други големи търговски вериги в страната. Те също са проверени и са им издадени предписания за спиране разпространението на посочения спанак. Действията по изтегляне на опасната храна и обобщаването на наличните количества продължава. БАБХ призовава всички граждани, закупили пакетирани листа от спанак от по 500 гр., сорт Горила, произведен в област Пловдив, да не го консумират и да го върнат в търговския обект, от който са го закупили.", "date": "2018.11.07", "title": "Спряха от продажба спанак заради съмнение, че е примесен с листа от отровния татул"}
{"url": "https://www.24chasa.bg/novini/article/7142223", "text": "Грешка би било да се очаква промяна в политиката на американския президент Доналд Тръмп след междинните избори в САЩ, заяви днес германският външен министър Хайко Маас, цитиран от Ройтерс. \"Съединените щати остават нашият най-важен партньор извън Европа. Имаме нужда да преоценим и коригираме отношенията си със САЩ, за да ги съхраним\", написа Маас в профила си в Туитър, цитиран от БТА. ", "date": "2018.11.07", "title": "Германският външен министър: Грешка е да се очаква промяна в политиката на Тръмп след изборите"}
{"url": "https://www.24chasa.bg/novini/article/7142221", "text": "Забранява се публикуването на обяви и съобщения, включително в електронен вид, чрез които се предлагат за продажба акцизни стоки, както и отпадъците от тютюн, записа парламентът на второ четене в промените в закона за корпоративното подоходно облагане. С него се правят изменения в различни други закони. Забраната не се отнася за търговци, предлагащи алкохолни напитки чрез електронен магазин по смисъла на параграф от Закона за данък върху добавената стойност, когато стоките са с бандерол, когато е задължителен, или дължимият акциз е заплатен, предаде БТА. Когато информацията не е свалена в тридневен срок от нейното публикуване, директорът на Агенция \"Митници\" или оправомощено от него лице издава решение за временно спиране/блокиране/ на достъпа до съответните интернет страници. Срокът за спиране на достъпа до интернет страниците е от седем дни до един месец. Акцизните стоки с колекционерска стойност могат да се съхраняват в обекти, в които се извършва стопанска дейност, само с бандерол и, ако за тях е подадено уведомление по съответния законов ред. Копие от регистрираното уведомление и приложените към него документи следва да се съхраняват в обекта. Спорове между управляващите и левицата предизвика отхвърленото от мнозинството предложение на социалистите за по-нисък ДДС за хляба/5 на сто/ и лекарствата - 9 процента. Не се приеха и двата сходни текста - на левицата и на Обединени патриоти - годишните финансови отчети на малките и микрофирмите да не подлежат на независим финансов одит. Менда Стоянова, председател на бюджетната комисия, обясни, че у нас 95 на сто от предприятията се водят малки спрямо европейските критерии. НС гласува при надвишаване на годишното допустимо производство от 200 000 хектолитра бира от лице, което е получило удостоверение за независима малка пивоварна, да заплаща пълното задължение за акциз. С други текстове се разширява обхватът на обектите, в които могат да се продават тютюневи изделия. Законодателят включи към тях и всички станции за зареждане на моторни превозни средства, независимо какво гориво предлагат.", "date": "2018.11.07", "title": "Забраниха обявите за продажба на акцизни стоки и отпадъци от тютюн, дори и в интернет"}
{"url": "https://www.24chasa.bg/novini/article/7142216", "text": "В социалните мрежи се появиха клипчета, в които са заснети подчинени да пият вода с урина от тоалетните, които са били наказани от началниците си за неизпълнение на набелязаните планове, пише в. \"Метро\", цитиран от БТА. Смущаващите кадри са били направени във фирма за интериорни решения за дома в град Цзуни в провинция Гейчжоу. Провинилите се служители били обвинени за лошите финансови резултати на компанията. Шефовете ги набедили, че заради тях страдал целият екип. Виновните били принуждавани да ядат хлебарки, прокарвани с вода от тоалетната чиния, и били ритуално бити с камшик. Те трябвало да преминат през споменатите унижения, след като не се справили с поставените им задачи и фирмата търпяла загуби. Тези драстични мерки били въведени от ръководството, след като то наело доста сурови мотивационни специалисти. В публикуваните клипчета се вижда как \"провинили\" се китайци чакат на опашка, за да получат наказанията си. От полицията в гр. Цзуни съобщиха, че трима от ръководителите на въпросната компания били арестувани и се водят следствени действия срещу тях.", "date": "2018.11.07", "title": "Китайски началници наказвали подчинени да пият урина"}
{"url": "https://www.24chasa.bg/novini/article/7142293", "text": "Иновативните решения на VIVACOM в областта на интернет на нещата вече са обединени в единна и изцяло нова платформа - VIVA SMART, съобщиха от телекома в сряда. Чрез нея компанията предлага умни услуги в три направления, в които има опит: умен град, дейта хъб и умно образование. VIVA Smart City е иновативна платформа за управление, мониторинг и анализ на градска среда, която предлага както софтуер за съответната община, така и мобилно приложение за всички нейни жители и гости. Системата, наречена INVIPO, работи в редица градове по цял свят като Дубай, Измир, Дъблин и други. Тя има 13 модула, разпределени в следните области: мобилност, околна среда, енергия, безопасност, управление. Позволява наблюдение и контрол на трафик, градски транспорт, паркиране, наем на велосипеди и други. За мониторинг на околната среда са предвидени измерване на водите и отпадъците, както и метеорологична станция. Има и модули за интелигентни сгради, измерватели, улично осветление, електромобили, инфраструктура. За безопасността на града се грижат функции за видеонаблюдение, трафик нарушения, други нарушители и аварийни системи. Има и секция, която включва обществени услуги. Второто направление на VIVA SMART e Smart Data Hub - единна платформа за съхранение, пренос, обработка и използване на данни. Тя обединява всичките 11 дейта центъра на VIVACOM в страната и създава условия за развитие на успешен дигитален бизнес на клиентите на телекома, като едновременно с това оптимизира оперативните им разходи. Всички центрове осигуряват висока степен на сигурност, надеждност и достъпност на данните. Чрез тях компанията предлага облачни услуги и колокация на IT оборудване. Третият елемент на VIVA SMART e умното образование. През последните години компанията инвестира в редица инициативи, насочени към развитие на българското образование. През 2018 г. стартира и най-голямата й кампания за дигитализация на образователната система у нас - \"Образование 4.0\". Тя се реализира съвместно с в. \"24 часа\", Министерство на образованието и науката, Столична община, Регионален инспекторат по образованието София и Дигитална национална коалиция. Нейната цел е да промени нагласите и да създаде рамка за дигитализация на българското образование. Фокусирана е в три основни направления: образование на учители, създаване на дигитално съдържание и дигитализация на класните стаи и училищната среда. До момента телекомът е изградил дигитални класни стаи в над 200 училища и повече от 80 детски градини в цялата страна, а с помощта на партньори са обучени и над 6000 преподаватели. Телекомът планира да стартират пилотни лаборатории за обучение на учители и ученици в 5 града. Други значими проекти на VIVACOM в областта на образованието са VIVA History - видео платформа с над 300 безплатни дигитални уроци по история и родолюбие, създадени от сдружение Българска история, и Viva Cognita - платформа за дигитално самообучение по математика. Предстои да бъде отворена и VIVA Tech Lab - цялостно оборудвано пространство за технологична и бизнес подкрепа на стартъп проекти. \"През последните години работим много усилено в предлагането на умни решения, отговарящи на нуждите на бизнес клиентите ни и българските общини. Но фокусът ни за в бъдеще е да развиваме концепцията за интернет на нещата у нас и да предлагаме повече иновативни и модерни услуги. Това ни мотивира да обособим VIVA SMART като отделна платформа със стратегическо значение за компанията ни\", каза Атанас Добрев - главен изпълнителен директор на VIVACOM.", "date": "2018.11.07", "title": "Виваком с една платформа за умен град, образование и данни"}
{"url": "https://www.24chasa.bg/novini/article/7142289", "text": "Депутатите дебатират по проектобюджета на държавата за 2019 г. на първо четене, предава БТА. В него е заложена минимална работна заплата от 560 лв. при 510 през 2018 г. Според прогнозите от 1 януари 2020 г. най-ниското трудово възнаграждение ще стане 610 лв. и 650 лв. - от началото на 2021г. Предвижда се от следващата година хората в пенсионна възраст да нямат право да работят в държавната администрация. Средно с 20 на сто се повишат възнагражденията на учителите, а заплатите в държавната администрация скачат с 10 на сто, предвижда финансовият план на правителството за 2019 г. Допълнително ще бъдат отпуснати 150 млн. лв. за хората с увреждания. Във връзка с новия вид месечна помощ за деца без право на наследствена пенсия от починал родител по бюджета на МТСП са разчетени 7 млн. лв. Размерът на помощта за 2019 г. е 115 лева. За целеви помощи за отопление са заложени допълнително по 40,4 млн. лв. за всяка година за периода 2019-2021г., което е с 50 на сто повече спрямо 2018 г.. От 1 юли догодина максималният размер на получаваните една или повече пенсии ще бъде 1200 лв. Пенсионната политика в периода 2019-2021 г. предвижда да продължи увеличаването на възрастта за придобиване право на пенсия от 1 януари всяка година с по два месеца за жените и с по един месец за мъжете. Необходимият осигурителен стаж и за двата пола също ще расте с по два месеца всяка година до достигане на 36 години за жените и 39 години за мъжете през 2021 г. Разходите за отбрана догодина възлизат на 1 839,3 млн. лв., което е 1,58 на сто от БВП. Осигурени са средства за поддържане и развитие на националните отбранителни способности и свързаните с колективната отбрана в т.ч. средства за изпълнение на одобрените от НС инвестиционни проекти. За догодина в бюджета има повече пари за персонал в системата на МВР и Министерството на правосъдието с цел продължаване политиката за укрепване на капацитета. За ВСС Министерският съвет предлага за 2019 г. общо приходи, помощи и дарение в размер на 116,0 млн. лв., колкото са предложили самите магистрати. Общо разходи - 704,3 млн. лв., или повече със 113,2 млн. лв. спрямо 2018 г. . За Народното събрание са предвидени приходи от 1,5 млн. лв., разходи от 79,3 млн. лв. и бюджетни взаимоотношения с централния бюджет/трансфери от 77,8 млн. лв./. Очакванията са безработицата да се понижи до 4,8 процента за 2019 г., а нивото на заетостта да запази темпа си на повишение от предходната година. Прогнозната средногодишна инфлация за периода 2019-2021г. е съответно 3,0, на сто, 2,5 на сто и 2,3 процента. Размерът на приходите, помощите и даренията по консолидираната фискална програма за 2019 г. е 43 857,0 млн. лв., или 37,7 на сто от БВП. Заложените разходи и вноската в бюджета на ЕС е 44 457,0 млн. лв., или 38,2 процента от БВП. Само вноската в ЕС за 2019 г. ще бъде 1 282,1 млн. лв., или 1,1 на сто от БВП.", "date": "2018.11.07", "title": "Депутатите обсъждат на първо четене\nпроектобюджета за 2019 г."}
{"url": "https://www.24chasa.bg/novini/article/7142291", "text": "Проверката, разпоредена от министъра на здравеопазването Кирил Ананиев по повод смъртта на пациент (К. М.), както и за възникналата авария на водоочистващата инсталацията за хемодиализа в МБАЛ \"Света Петка\" АД във Видин, е констатирала нарушения при оказването на медицинска помощ на пациента в спешно отделение. Това съобщиха от пресслужбата на министерството на здравеопазването, цитирани от БТА. Предстои образуване на административно-наказателни производства на дежурния в отделение \"Спешна медицина\" и на консултиращия кардиолог в лечебното заведение. Цялата документация ще бъде предоставена на Районната прокуратура във Видин. Проверяващите са установили, че в приложената документация няма информация за назначени и проведени параклинични изследвания, с което са нарушени различни текстове от Закона за здравето и Медицинския стандарт \"Спешна медицина\". По отношение на водоочистващата система за хемодиализа е установено, че инсталацията за омекотяване на водата, използвана в процеса на хемодиализа в болницата, е аварирала на 1 октомври заради високо налягане след отстраняване на проблем с магистрален водопровод. Това е наложило спешното изключване на пациентите от процедурата. До отстраняване на аварията е изключен дейонизиращият цилиндър от системата, което е позволило до подмяната на авариралата част диализата да бъде извършвана с пречистена, но неомекотена вода. Своевременно е била създадена организация за транспортирането на пациентите до Лом и Монтана, по график. Пациентите, пожелали да се диализират в отделението по хемодиализа в МБАЛ \"Св. Петка\" АД-Видин, са подписали информирани съгласия за извършване на диализа с пречистена, но неомекотена вода. На 9 октомври работата на отделението е била възстановена.", "date": "2018.11.07", "title": "Проверка за починал пациент на хемодиализа: Има нарушения в болницата във Видин"}
{"url": "https://www.24chasa.bg/novini/article/7142308", "text": "Общо сто души са задържани за наркотици от началото на годината в област Смолян, информира директорът на ОД на МВР- Смолян ст. комисар Николай Димов. Той представи на пресконференция днес данни за работата на дирекцията по повод празника на полицията - Архангеловден. Случаите с наркотици от началото на годината са общо 56, като се отбелязва намаление с 11 в сравнение с данните за 2017 г. Разкрити са 6 разпространители на дрога и 3 плантации с около 80 кг марихуана. Общо 46 са задържаните шофьори, управлявали под влияние на наркотици. Над 25 хиляди са установените нарушения на закона за движение по пътищата за първите 10 месеца на годината. За тях са издадени 2 426 акта за административно нарушение, 10 373 електронни фиша и 11 942 други фиша. От нарушенията по пътищата преобладава движението с превишена скорост- 10 390 случая. При катастрофи са загинали четирима, а 99 са ранени.", "date": "2018.11.07", "title": "Сто души са задържани от началото на годината за наркотици в Смолянско"}
{"url": "https://www.24chasa.bg/novini/article/7142320", "text": "Нивото на българската хранителна промишленост и въобще на земеделието се увеличава с много добри темпове. Само за първите 8 месеца на 2018 г. ръстът в производството на меса и млечни продукти е между 10 и 20 процента. Това заяви министърът на земеделието, храните и горите Румен Порожанов при откриването на 6 изложения за храни в София – „Месомания“, „Булпек“, „Светът на млякото“, Салон на виното“, „Интерфууд енд дринк“ и СИХРЕ, съобщиха от пресцентъра на земеделското министерство. Той посочи още, че износът на български хранителни и земеделски продукти е с над 13 на сто по-висок на годишна база. Огромният интерес към изложенията, както от български, така и от чуждестранни производители показва потенциала на сектора, каза министър Порожанов. Той съобщи и, че предстои министерството на земеделието заедно с бранша да направи кампания, в подкрепа на българските производители. „Нека да кажем: Да на българските продукти и отново да акцентираме върху традиционните вкусове и качества на българското производство“, подчерта Порожанов. В 6-те изложения участват над 500 фирми, от които 100 са чуждестранни. Те се очаква да бъдат посетени от повече от 20 000 души.", "date": "2018.11.07", "title": "Порожанов: През 2018 г. отчитаме ръст в производството на меса и млечни продукти"}
{"url": "https://www.24chasa.bg/novini/article/7142338", "text": "В края на септември депозитите на домакинствата се увеличават до 49.880 млрд. лева, а кредитите - до 21.419 млрд. лева, отчита Българска народна банка. Депозитите на сектори \"Нефинансови предприятия\" и \"Домакинства и нетърговски организации, обслужващи домакинствата\" са 10.289 млн. броя в края на септември 2018 година и намалява с 2.6 на сто спрямо септември 2017 година. Общият им размер e 73.670 млрд. лева и нараства с 9.1 на сто на годишна база. Депозитите на сектор \"Нефинансови предприятия\" са 629 хил. броя в края на септември 2018 г., като броят им се увеличава с 2.7 на сто спрямо края на същия месец на 2017 г. В края на третото тримесечие на 2018 г. тези депозити са в размер на 23.853 млрд. лева като на годишна база те нарастват с 13 на сто. В края на третото тримесечие на 2018 г. броят на депозитите на сектор \"Домакинства и нетърговски организации, обслужващи домакинствата\" е 9.660 млн., като намалява на годишна база с 3 на сто. Размерът на тези депозити е 49.817 млрд. лева в края на септември 2018 г., като нараства със 7.3 на сто на годишна база, отчита БНБ. В 862 депозита с размер над един милиона лева домакинствата са събрали 2 133 241 000 лева, а в 6 071 459 депозити на домакинства с размер до хиляда лева в банките се съхраняват 956 270 000 лева. Кредитите на сектори Нефинансови предприятия и Домакинства и нетърговски организации, обслужващи домакинствата\" са 3.068 млн. броя към края на третото тримесечие на 2018 г. като на годишна база броят им нараства с 10.2 на сто. Общият им размер e 54.178 млрд. лева, като се повишава с 6.2 на сто годишно. Кредитите на сектор \"Нефинансови предприятия\" са 153 хил. броя в края на третото тримесечие на 2018 година. Броят им нараства на годишна база с 0.4 на сто, а размерът на тези кредити е 32.759 млрд. лева и нараства с 4 на сто на годишна база. В края на септември 2018 г. броят на кредитите на сектор \"Домакинства и НТООД\" се увеличава с 10.8 на сто на годишна база, като достигат 2.916 млн. броя. Размерът им нараства на годишна база с 9.7 на сто като достигат 21.419 млрд. лева. През 290 кредата домакинства са теглили от банките към края на септември 468 965 000 лева, информира БНБ.", "date": "2018.11.07", "title": "Депозитите на домакинствата стигнали 49.880 млрд. лв., кредитите им - 21.419 млрд. лв."}
{"url": "https://www.24chasa.bg/novini/article/7142343", "text": "Гражданството на страни членки на ЕС и разрешителните за постоянен престой в тези страни са сред най-трудните за получаване, но и най-търсените официални документи, предаде  Това търсене създаде един пазар, който корумпирани служители от редица страни от ЕС използват, за да печелят от фалшифициране на документи. Наред с това, официално, много страни от ЕС не искат да загубят този изгоден източник на приходи и под наименованието \"Златна виза\" поддържат една търговия с гражданство и разрешителни за престой на стойност милиарди долари. Това пише днес журналистът Кено Версек в материал за румънската редакция на Дойче веле, озаглавен \"България & Ко: Мръсни сделки с европейско гражданство\". Най-пресният пример е от България, където в началото на миналата седмица бяха арестувани временно няколко служители, защото в продължение на години са издавали незаконно удостоверения за български произход на граждани на Македония, Молдова и Украйна, в замяна на подкупи от хиляди евро на човек. Който притежава такъв документ, може да поиска българско гражданство, съгласно закона. За издаване на удостоверенията отговаря Държавната агенция за българите в чужбина (ДАБЧ), чийто шеф Петър Харалампиев бе сред арестуваните. Харалампиев, който е известен националист, бе отстранен от длъжност в понеделник. Той е бил ръководителят на мрежата, посочва в материала журналистът от Дойче веле Кено Версек. Не е ясно дали тази незаконна дейност ще бъде спряна и дали виновните ще понесат отговорност, но България не е изолиран случай, пише журналистът. В Румъния и в Унгария подобно удостоверение дава право на получаване на гражданство. По отношение на Румъния става дума до голяма степен за гражданите на Република Молдова, където 2/3 от населението имат румънски произход. В допълнение - в Украйна живее значително румънско и унгарско малцинство. Подобно на България, според журналистически разследвания в местни медии, удостоверенията за произход в Румъния и Унгария се раздават неправомерно от години. Предполага се, че хиляди руснаци и украинци са получили по този начин румънско и унгарско гражданство. И официалната търговия с гражданство и разрешителни за престой, наречена \"Златна виза\", е достигнала големи мащаби. Граждани на страни извън ЕС могат да получат гражданство на ЕС или разрешително за постоянен престой срещу някаква такса или ако направят инвестиция, обикновено от порядъка на милиони. Половината от страните от ЕС, включително България, Гърция, Обединеното кралство, Латвия, Литва, Малта, Австрия, Португалия, Испания, Унгария и Кипър, предлагат подобни програми. Най-малко 6000 гражданства и 100 000 разрешителни за престой са били продадени през последните 10 години, според информация, представена в началото на октомври от неправителствените организации Трансперънси интернешънъл и Глоубъл уитнес. Общите приходи възлизат на най-малко 25 милиарда евро. Програмите \"Златна виза\" насърчават дейности като пране на пари, предлагайки убежище на корумпирани бизнесмени, твърдят двете неправителствени организации. ЕС трябва спешно да сложи край на тези практики, посочва авторът на материала.", "date": "2018.11.07", "title": "България и другите: доходният бизнес с европейски паспорти"}
{"url": "https://www.24chasa.bg/novini/article/7142341", "text": "В опит да наследи Ангела Меркел начело на германския Християндемократически съюз (ХДС), Анегрет Крамп-Каренбауер днес обеща нова глава в развитието на Германия, в която \"хората ще се чувстват у дома си\" в собствената си страна след период на политически вълнения, белязани от възхода на крайната десница, предаде Ройтерс. Крамп-Каренбауер официално представи кандидатурата си за председател на ХДС, изтъквайки близостта си с германския канцлер, предаде Франс прес. Ако си осигури лидерския пост на партията, 56-годишната Крамп-Каренбауер ще е в най-благоприятна позиция да наследи Меркел и като федерален канцлер. Допитванията обаче показват, че Крамп-Каренбауер, която от февруари е генерален секретар на ХДС, е изпреварвана от 62-годишния бизнесмен Фридрих Мерц. Критиците й смятат, че й липсва обаяние, предава БТА. Миналата седмица Меркел съобщи, че на партийните конгрес на ХДС през декември ще се оттегли от председателския пост, слагайки край на 13-годишен период, през който тя господстваше в европейската политика. Като наследничка на центристката линия на Меркел, Крамп-Каренбауер вероятно ще може да съжителства с Меркел като канцлер, какъвто тя иска да остане до края на мандата си през 2021 г. За Крамп-Каренбауер предизвикателството е да очертае собствен профил, различен от този на Меркел, като същевременно остане вярна на канцлерката. \"Това е край на една епоха\", каза пред репортери Крамп-Каренбауер, която германските медии съкратено често наричат с инициалите й АКК. \"Трябва да благодарим на Ангела Меркел за много неща\", заяви тя. Крамп-Каренбауер е наричана също \"Меркел 2\" и \"Меркел на бис\", посочва АФП. \"Опитът ми показва, че човек винаги стои на раменете на предшественика си\", добави тя, като наблегна върху нуждата от политическа стабилност в несигурни времена. \"Трябва да направим така, че хората тук да се чувстват у дома си - хората, които дълго са живели тук, и хората, пристигнали наскоро\", заяви тя, имайки предвид рязката промяна, предизвикана през 2015 г. от мигрантската криза в Германия. Крамп-Каренбауер изброи предизвикателствата пред осигуряване на благоденствие и социална сплотеност, но не даде подробности за конкретни политики. Тя изтъкна като свои приоритети сигурността, икономическото благосъстояние, съживяването на европейския проект, цифровите технологии и въпроса за интеграцията. За Мeркел ще е по-трудно да остане канцлер, ако лидер на ХДС е Мерц, тъй като той беше победен от нея в битката за лидерството през 2002 г. и оттогава направи успешна бизнес кариера. Предимството на АКК пред Мерц и третия претендент - здравния министър Йенс Шпан, е фактът, че тя е печелила избори, макар и в малката западна провинция Саар, и е била там министър-председателка. По отношение на икономическата политика Крамп-Каренбауер е в левия фланг на ХДС и е силен застъпник на минималната заплата. Преди общите избори през 2013 г. тя предложи максималната данъчна ставка да е 53 процента. Тя обаче е консервативна по социалните въпроси и се противопоставя на рекламирането на абортите, а през 2015 г. предизвика спорове, когато каза, че еднополовите бракове може да отворят вратата за кръвосмешение и полигамия. Заричайки се \"да не води предизборна кампания срещу останалите\", тя отправи послание за партийна сплотеност и каза, че, ако спечели лидерския пост, ще иска да работи с Мерц и Шпан, който засега остава на трета позиция. Мерц и Шпан също очевидно желаят да обърнат нова страница - първият говори за \"обновление\", а вторият - за \"ново начало\". Мерц е председател на германския клон на американския инвестиционен фонд \"Блекрок\", чиито офиси в Мюнхен вчера бяха претърсени от прокурори в рамките на най-голямото следвоенно разследване на измами. Той работи в \"Блекрок\" от 2016 г. и осъди незаконното намаляване на дивидентите, но ролята му във фонда може да навреди на образа му в социално настроена Германия. Десният подход на Мерц може да върне някои избиратели на ХДС, прехвърлили се към \"Алтернатива за Германия\", която се облагодетелства от безпокойството на гласоподавателите от притока на над 1 милион търсещи убежище чужденци от 2015 г. насам. По-вероятно е Крамп-Каренбауер да може да сформира коалиция с набиращите сила в германската политика Зелени, които сега са втора по сила партия.", "date": "2018.11.07", "title": "Крамп-Каренбауер официално обяви, че е  кандидат-наследничка на Меркел начело на ХДС"}
{"url": "https://www.24chasa.bg/novini/article/7142359", "text": "Южнокорейското министерство на отбраната днес сложи край на десетилетия мълчание, като поднесе официално извинение за изнасилванията, извършени от армията през 1980 г. при потушаването на народно продемократично въстание, предаде Франс прес, цитирана от БТА. Министър Чжон Кьон-ду поиска прошка за \"дълбоката и неизразима болка и морални страдания\", причинени на \"невинни жени\", които са били изнасилени и подложени на сексуално изтезание\" от военни, участвали в потушаването на демонстрациите срещу преврата, извършен през 1979 г. от генерал Чун Ту-хван. Кървавото потушаване през 1980 г. на народния бунт в големия югозападен град Кванчжу е мрачен епизод от южнокорейската история, отнел по официални данни живота на 165 души, а 70 са изчезнали безследно. Според някои организации реалният брой на жертвите е три пъти по-голям. Демонстранти, а и случайни минувачи са били бити до смърт, изтезавани, застреляни или намушкани с щикове. Южнокорейските военни бяха обвинени в масови изнасилвания. Темата дълго време оставаше потулена, защото южнокорейското общество е патриархално и малко жертви се осмеляваха да свидетелстват. Климатът се промени с идването на власт през 2017 г. на левоцентристкия президент Мун Дже-ин, бивш адвокат, специализирал се в защита на човешки права, който седмица след избирането си обяви ново разследване на случая. Движението or #MeToo също допринесе да се заговори по темата. Южнокорейското общество остава силно разделено по отношение на историческата памет и редица консерватори смятат продемократичния бунт в Кванчжу като метеж, подбуден от комунистите. През май Ким Сун-ок, участничка в демонстрациите в Кванчжу, разказа по телевизията как е била изнасилена през 1980 г. по време на разпит. Това принуди властите да започнат разследвания, в които се потвърдиха 17 случая на изнасилване. \"Разследването потвърди изнасилвания, сексуално насилие и сексуални изтезания, извършени от военни, които са отговаряли за налагането на военно положение\", заяви на пресконференция днес министърът на отбраната. По думите му сред жертвите е имало и непълнолетни и дори съвсем малки ученички и бременна жена, които дори не участвали в демонстрациите. \"От името на правителството и армията се покланям и поднасям извинение за болката и дълбоките и неизразими морални страдания, причинени на невинните жертви\", каза той. Пострадалата Ким обаче каза, че не е готова да прости, защото травмата е прекалено дълбока и добави, че ако отговорните не бъдат изправени пред съд и наказани, и милион извинителни думи са безполезни.", "date": "2018.11.07", "title": "Сеул официално се извини за изнасилвания от военни при потушаване на бунт"}
{"url": "https://www.24chasa.bg/novini/article/7142365", "text": "Лидерът на депутатите от ГЕРБ и зам.-председател на партията Цветан Цветанов срещна водената от него делегация с генералния секретар на ЕНП Антонио Лопес и с председателя на Европейския парламент Антонио Таяни. Това се случи по време на конгреса на ЕНП в Хелзинки. По-рано днес Цветанов и делегацията от ГЕРБ имаха среща и с лидера на евродепутатите от ГЕРБ/ЕНП Манфред Вебер, когото предварителните сондажи сочат като сигурен победител в утрешното гласуване за кандидат на ЕНП за следващ председател на Европейската комисия. Другият кандидат е бившият министър-председател на Финландия Александър Стуб, който в момента е зам.-шеф на Европейската инвестиционна банка. В делегацията, наред с еродепутатите и европейският комисар Мария Габриел, са и кметове на областни градове, избрани от листата на ГЕРБ. „Нашата българска делегация, съставена главно от кметове на областни градове в България, които са гръбнакът на местната власт у нас, подкрепя твърдо Европейската народна партия, защото в нея вижда сигурност и просперитет за ЕС и гражданите му“, заяви Цветанов по време на срещата си с Лопес. На свой ред генералният секретар на ЕНП сподели с българската делегация своята увереност, че ГЕРБ ще спечели европейските избори догодина и ще има най-голям брой евродепутати в следващия Европейски парламент измежду българските партии. „Пожелавам ви успех и на местните избори в България по-късно същата година. При управлението на ГЕРБ българските общини промениха облика си и днес имат европейски вид“, категоричен бе той. Лопес благодари на Цветанов и кметовете от ГЕРБ за това, че работят активно по каузата за силна и обединена Европа. По-рано същото направи и Манфред Вебер.", "date": "2018.11.07", "title": "Цветанов и делегацията на ГЕРБ се срещнаха с лидерите на Европа (Снимки)"}
{"url": "https://www.24chasa.bg/novini/article/7141819", "text": "Европейската комисия се разграничи днес от еврокомисаря Йоханес Хан, който вчера призова за официално прекратяване на преговорите за членство на Турция в ЕС. Официалните становища на ЕК се изразяват единствено от председателя на институцията Жан-Клод Юнкер, заяви говорител на комисията. Според ЕК преговорите трябва да продължат. По-рано тази година във Варна Юнкер и председателят на Европейския съвет Доналд Туск ясно заявиха, че Турция има нужда от дълбоки реформи и от поддържане на добросъседски отношения. Това е жизненоважно за запазване на пътищата за комуникация отворени, добави говорителят, цитиран от БТА. Хан вчера заяви, че \"в дългосрочен план би било по-честно към Турция и ЕС\" преговорите с Анкара да бъдат прекратени. Миналата година Европейският парламент отправи сходен призив.", "date": "2018.11.07", "title": "Еврокомисията се разграничи от Йоханес Хан относно членството на Турция в ЕС"}
{"url": "https://www.24chasa.bg/novini/article/7141844", "text": "Няколко пъти прокуратурата е установявала нарушения в агенцията за българите в чужбина. Първият случай е от февруари 2014 година, когато са констатирани нередности по придобиване на българско гражданство, съобщават от прокуратурата. След тези заключения е сезиран председателят на ДАБЧ. Две години по-късно - през август 2016 година, е направена втора проверка, когато са установени почти същите нарушения. Така отново е бил сезиран председателят на ДАБЧ за предприемане на действия за законосъобразно издаване на удостоверения за български произход само при наличие на законните предпоставки за това. През юли тази година Върховна административна прокуратура се е самосезирала по публикации в медиите за това, че са налице над 114 случая на получаване на българско гражданство от лица, издирвани от Интерпол. За този случай е сезиран министърът на правосъдието.", "date": "2018.11.07", "title": "Три пъти за шест години прокуратурата е\nустановила нарушения в ДАБЧ"}
{"url": "https://www.24chasa.bg/novini/article/7141851", "text": "Над 9 000 деца са допълнително записани в образователната система в началото на тази учебна година. Това съобщи министърът на образованието Красимир Вълчев на брифинг в Министерския съвет след заседанието на Координационното звено по Механизма за съвместна работа на институциите по обхващане и задържане в образователната система на деца и ученици в задължителна предучилищна и училищна възраст. Още около 10 000 са записани доброволно, но 8 000 от тях са на възраст между 5 и 7 години, 2 000 са възраст между 11 и 19 години. Според образователния министър целта е да се направи този механизъм устойчив и работа му още по-ефективна, предава БТА. Красимир Вълчев изтъкна, че механизмът през тази и следващата учебна години ще бъде фокусиран най-вече не върху първоначалното записване, а в ежедневното посещение на децата в училище. Той добави, че усилията, които полагат тези над 1 200 екипи, за да убедят децата да посещават училище, са колосални, но пък показвали, че когато институциите работят заедно има ефект от това. Основната причина за нередовно посещение на децата в задължителна училищна и предучилищна възраст са най-вече културни, посочи образователният министър и уточни, че в една част от родителите липсва култура и уважение към образованието. Той добави, че се работи за информационна свързаност на системата, защото крайната цел е да може да се проследява дали се спазва правото на образованието на всяко едно дете, което е задължение на родителите. В момента имало трудности да се проследи този процес заради свободната мобилност в страната и извън нея. Вицепремиерът Томислав Дончев заяви, че работата на този механизъм има ефект, защото за първи път от 6 години делът на преждевременно напусналите обучение млади хора намалява от 13,8 процента на 12,7 процента. Това е бил и един от изводите в обзора на ЕК за образование и обучение за 2018 г., добави Дончев. Според него е добре, че има прогрес и той се забелязва, но наред с това националната цел е да се постигне 11 процента на преждевременно напусналите обучение, като може и да се постигнат още по-амбициозни числа. Според Дончев има ефект, защото хора, които досега изобщо не са посещавали училища, сами изявяват желание да го правят. Той даде пример, че 7 души на почти 19-годишна възраст са поискали да учат за първи път. По думите му това е вторичен резултат от всички усилия, които се полагат. Томислав Дончев изтъкна, че когато със силата на убеждението не може да се постигне резултат, трябва да се налагат по-сериозни рестриктивни мерки. Той посочи, че заради натрупани повече от 5 отсъствия за периода септември 2017 г.- януари 2018 г. са спрени 55 000 месечни помощи за 2 млн. и 200 хил. лв., предстоят да бъдат спрени още почти 49 000 помощи за периода февруари - юли 2018 г., които са на стойност 2 млн. лв. Това обаче в някои от случаите е било недостатъчно, защото се оказвало, че част от тези лица имат допълнителни социални плащания и спирането на тези не им пречило толкова. Затова, според вицепремиера, трябва да се прецени дали размерът на глобите, които се налага, е достатъчно респектиращ. Освен това трябва да се провери дали глоби се налагат във всички от случаите, в които това трябва да се прави. Трябва да се направи ревизия и на това как се издават медицински бележки за отсъствия, защото данните показвали, че имало голям проблем с това, отбеляза вицепремиерът. Томислав Дончев счита, че трябва да се повиши и обществената съзнателност и бдителност по тази тема.", "date": "2018.11.07", "title": "Над 9 000 деца са допълнително записани\nв образователната система в началото на\nтази учебна година"}
{"url": "https://www.24chasa.bg/novini/article/7141848", "text": "Турският министър на отбраната приветства решението на САЩ да обявят награди на стойност няколко милиона долара за информация за местонахождението на трима лидери на Кюрдската работническа партия (ПКК), но насърчи Вашингтон да приеме твърд подход и по отношение на сирийските кюрдски бойци, предаде Асошиейтед прес.  Държавният департамент уточни, че за Мурат Карайълан е обявена награда от пет милиона долара, за Джемил Байък - 4 милиона долара, а за Дуран Калкан - 3 милиона долара, припомня БТА. Както Анкара, така и Вашингтон приемат ПКК за терористична организация. Подкрепата на САЩ за Силите за защита на народа (СЗН), сирийска кюрдска милиция, обаче е повод за напрежение с Турция, която смята организацията за разклонение на ПКК в Сирия. \"Очакваме същата позиция, подход и гледна точка и спрямо СЗН, които не се различават от ПКК\", заяви министърът на отбраната Хулуси Акар.", "date": "2018.11.07", "title": "Турският министър на отбраната приветства решението на САЩ да обявят награда за лидери на ПКК"}
{"url": "https://www.24chasa.bg/novini/article/7141849", "text": "Върховната административна прокуратура не е открила основание за намесата й по реда на надзора за законност във връзка с откритата процедура за определяне на концесионер и възлагане на концесия за строителство на Обект \"Гражданско летище за обществено ползване - София\", информираха от прокуратурата.  Както и на решения на министъра на транспорта, информационните технологии и съобщенията, свръзани с това. Прокуратурата уточнява още, че според Закона за концесиите не подлежат на обжалване решенията по този закон, приети от Министерски съвет. Също така, че решениета по Закона за концесиите на министъра на транспорта, информационните технологии и съобщенията могат да се оспорват пред КЗК в 10-дневен срок, а това не е направено и този срок е изтекъл за съответните две решения от 5 юли и от 6 октомври. От прокуратурата допълват, че по последното решение на министъра преписките, изискани от министерството са пристигнали на 19 октомври във ВАП, три дни след изтичането на законовия десетдневен срок.", "date": "2018.11.07", "title": "Прокуратурата: Нямаме основание да се намесим в концесията на летище София"}
{"url": "https://www.24chasa.bg/novini/article/7141860", "text": "Вещ познавач на властовото задкулисие, Нанси Пелоси може отново да стане най-могъщата жена в американската политика, след като демократите превзеха Камарата на представителите, но ще се наложи да преговаря с ред свои съпартийци, приканващи за обновление. Защото водачът на мнозинството в долната камара на Конгреса е третият по ранг човек в държавата след президента и вицепрезидента. Седемдесет и осемгодишната депутатка от Сан Франциско има вече опит на този пост, който заемаше от 2007 до 2010 г., вгорчавайки за Джордж Уокър Буш края на президентския му мандат. Ако стане отново \"уважаемата госпожа председател\", демократката обеща да превърне в ад живота на Доналд Тръмп, който й се обади във вторник вечерта, още преди да бъдат преброени всички бюлетини. \"Конгрес с демократично мнозинство ще разработи решения, които да ни сплотят, защото имаме доста разногласия помежду си\", заяви тя пред съмишленици във Вашингтон и обяви, че се \"възстановяват конституционните правомощия и контраправомощия\". При гласуване в Камарата по законопроекти на Белия дом Пелоси ще може като лидер на мнозинството да блокира републиканските текстове, било то за нова данъчна реформа или за градежа на стена срещу мигрантите по мексиканската граница. Нещо по-важно: шансовете за процедура за отстраняване на Тръмп от президентския пост, силно нарастват, щом демократите ще могат да започват парламентарни разследвания на подозренията за сговор на предизборния му екип с Русия в президентската кампания от 2016 г. Пелоси заяви, че е против процедурата за импийчмънт - с мотива, че това само ще мобилизира привържениците на президента. Но тя може и да размисли, особено ако специалният прокурор Робърт Мълър, водещ разследването, представи конкретни доказателства в подкрепа на обвиненията. Успехът на нейната партия впрочем не й гарантира връщане на върха - десетки кандидати на демократите заявиха преди вота, че ще й препречат пътя към този пост. Политиката е в кръвта й Причина за тези вътрешни несъгласия е разочарованието сред голяма част от електората. При допитване, данни от което бяха разпространени през август, към три четвърти от запитаните приканват демократите да си изберат друг водач в долната камара. Недолюбвана от някои хора в собствената си партия, тя е и \"черна овца\" в очите на републиканците начело с Доналд Тръмп, който редовно насъсква тълпите срещу нея. Пелоси \"слабо познава нещата около престъпността, границите и втората поправка\", гарантираща правото за носене на оръжие, написа президентът в Туитър през август. Други консерватори критикуват \"арогантността\" на тази съпруга на бизнесмен милионер, спадаща според тях към елита на либералите, откъснат от трудностите на средната класа. Вече трийсетина години Нанси Пелоси представлява в Камарата калифорнийския мегаполис Сан Франциско със силно прогресистки нагласи. Смятана за умерен политик в тази крепост на левицата, тя с гордост брани най-прогресистките ценности на Демократическата партия - защитата на сексуалните малцинства, правото на аборт, битката срещу антимигрантската стена. Майка на пет деца и баба на девет внуци, тя е родена под името Нанси Д'Алесандро на 26 март 1940 г. в Балтимор, щата Мериленд, в италианско-американско католическо семейство с изявен интерес към политиката. Баща й и нейният брат са били кметове на Балтимор. Завършила вашингтонския \"Тринити колидж\", тя заживява впоследствие в Сан Франциско със съпруга си Франк Пелоси, който натрупва състояние във финансовия бизнес и търговията с недвижими имоти. Прави кариера в Демократическата партия, като изчаква децата й да пораснат и на 47-годишна възраст за пръв път получава място в Камарата. През 2003 г. оглавява малцинството на демократите там. Ловък тактик, тя опознава властовото задкулисие, ври и кипи в политическите борби. За да напреднеш в американския политически живот, трябва \"да носиш броня\", но и \"да носиш на удари\", казва Нанси Пелоси. Точно това ще й бъде необходимо, за да надвие съмненията на своя лагер и да стане опонент номер едно на Доналд Тръмп. (БТА)", "date": "2018.11.07", "title": "Макар недолюбвана от демократите, Нанси Пелоси може да стане опонент №1 на Тръмп"}
{"url": "https://www.24chasa.bg/novini/article/7141855", "text": "Френската полиция задържа жена в болница в град Дюнкерк, след като тя отправи заплаха за бомба, предаде Ройтерс. Полицията съобщи, че жената е отправила заплахата, след като влязла в спешното отделение на болницата, предаде БТА. Служители на болницата сигнализирали в полицията, която отцепила района на болницата и разположила екип за обезвреждане на взривни устройства. В изявлението на полицията се посочва, че жената е задържана от силите на реда и обстоятелствата около заплахата ще се изясняват със съдебно разследване. Местният в. \"Воа дю нор\" съобщи, че жената била бивша полицайка, която страдала от психическо разстройство, предаде ТАСС. По данни на вестника тя служела в правоохранителните органи в предградията на Париж, но временно прекратила работа поради дълбока депресия.", "date": "2018.11.07", "title": "Жена заплаши с бомба болница в град Дюнкерк, задържаха я"}
{"url": "https://www.24chasa.bg/novini/article/7141858", "text": "Вчерашните междинни избори в САЩ дадоха начален залп на дълга, пренаселена, скъпа и несъмнено драматична надпревара за президентството. Демократите, на гребена на вълната от постигнатия успех в Камарата на представителите, навлизат в президентския цикъл без ясно изразен фаворит за първи път от началото на (кандидат-президентската) кампания през 2004 г. Над две дузини вероятни претенденти, включително бившият вицепрезидент Джо Байдън и цяла върволица от сенатори, губернатори, кметове и бизнес лидери от месеци се надпреварват да си осигуряват спонсори и преценяват шансовете си за партийната номинация. Този, който очаква да стане победител, почти сигурно ще бъде президентът Доналд Тръмп - републиканец, чийто рейтинги на одобрение са почти заседнали под 50-те процента, откакто пое властта, но чиято популярност в собствената му партия ще направи шансовете на всеки потенциален републикански съперник почти нищожни. Тръмп се превърна в централна фигура във вчерашните междинни избори, като предизвика масово участие във вота на демократите, горящи от желание той да бъде отхвърлен, и в същото време накара много републикански кандидати да му декларират подкрепа, защото в противен случай ще бъдат наказани от своята консервативна (електорална) база. Демократите вече си блъскат главите над въпроси като: кой кандидат, стратегия и подход имат най-голям шанс за победа над Тръмп на 3 ноември 2020 г. Очаква се мнозина демократи да се впуснат в надпреварата рано, още през следващите няколко месеца. Който от тях успее да изплува от изтощителния, щат по щат, процес на номинация, започващ в Айова в началото на 2020 г., ще трябва да се изправи срещу войнствено настроения Тръмп, и в същото време ще трябва да успее да изработи привлекателна алтернативна програма и да обедини често враждуващите крила на Демократическата партия - прогресисткото и системното. \"Демократите този път ще имат много работа, - каза Дженифър Палмиери, комуникационен директор на кампанията на Хилари Клинтън през 2016 г. - Проблемът не е само да се намери човекът, способен да победи Тръмп, но също така и човекът, който има визия за обединение на страната.\" \"Този, който бъде номиниран, ще трябва да покаже масова подкрепа от низините (на партийната изборна база), да отива навсякъде и да протяга ръка на всеки\", каза Нийра Тендън, президент на либералния Център за американски прогрес. Кампанията за тези междинни избори показа мощта на Тръмп и на движението #АзСъщо да мотивира жените, което доведе до безпрецедентен брой жени кандидатки и до насърчение за жените, обмислящи да се кандидатират през 2020 г., като сенаторките Камала Харис, Елизабет Уорън, Кирстен Джилибранд и Ейми Клобучар. \"Имаме цяла вселена от жени от предградията и избиратели под 40 г., които са толкова ядосани на Тръмп, че излизат да гласуват на тумби и из основи раздвижват базата\", каза Джон Анзалоун - социолог на демократите при Клинтън и при бившия президент Барак Обама. Демократическите претенденти ще трябва да лавират в борбата между двете партийни крила - системното и прогресисткото, разгоряла се при първичните избори през 2016 г. между Клинтън и (сенатора) Бърни Сандърс. Очаква се няколко кандидати да се опитат да пробват докъде наляво могат да стигнат в кампанията и все пак да победят в национални избори. \"Това ще бъде номерът през 2020 - можеш ли да бъдеш човекът, който ще състави тази коалиция и ще я удържи?\", каза конгресменът от Охайо Тим Райън - един от десетките демократи, обмислящи евентуално впускане в надпреварата за Белия дом. \"Трябва да мислим как да сглобим отново прогресивна коалиция, която да привлече независимите (гласоподаватели), умерените републиканци, независимите жени и хората от работническата класа, и как тази коалиция да бъде поддържана за цяло десетилетие\", каза Райън. Сандърс, който също умува дали отново да се кандидатира за президент, тласна партията и Клинтън наляво през 2016 г. по знакови теми, като изграждането на всеобща здравноосигурителна система, въвеждането на минимално почасово заплащане от 15 долара и безплатно образование в публичните колежи. Пренаселеното поле от демократически кандидати може да се окаже по-пълно от 17-те републиканци, които се кандидатираха през 2016 г. В него може да се окажат редица познати лица, като Байдън, Уорън и Сандърс, който сега са съответно на 75, 69 и 77 г. При тази пренаселеност може да се очаква мнозина кандидати да се втурнат отрано. Досега формално се е обявил само един демократ - малко известният конгресмен Джон Дилейни от Мериленд. Тръмп, който обяви, че ще се бори за преизбиране още в деня, когато встъпи в Белия дом, вече се готви за битката. Той постоянно омаловажаваше потенциалните си демократически съперници на политическите митинги в подкрепа на републиканските кандидати (в сегашните избори) и от две години гради списъци със свои поддръжници. Той вече има предизборен лозунг - \"Да запазим величието на Америка\", след предишния от 2016 г. - \"Да направим Америка велика отново\". Финансовите му отчети сочат, че е събрал 106 милиона долара за предизборната си кампания. Той надали ще срещне сериозна конкуренция във вътрешнопартийните избори при републиканците, и всеки дръзнал да го оспори в надпреварата ще бъде в голяма степен символична кандидатура от стесненото анти-Тръмп партийно крило, оглавявано от губернатора на Охайо Джон Касик, който самият загуби надпреварата от Тръмп през 2016 г., и от сенатора от Аризона Джеф Флейк. И двамата са чести критици на Тръмп, които напускат постовете си след тези избори. Демократите не хранят илюзии за надпреварата. Тръмп вече показа способността си да доминира над своите опоненти и да превръща споровете в митингарски призиви към своята (електорална) база. В кампанията през 2020 г. името на Тръмп за първи път ще фигурира върху бюлетина след шокиращата му победа над Клинтън през 2016 г. Тогава той се опря на славата си като бизнесмен и бивша ТВ звезда от риалити шоу без всякакъв опит от изборна длъжност и успя да се представи като кандидатът на промяната, който ще разбие статуквото. Демократите казват, че този път те трябва да бъдат двигатели на промяната. \"Ако се окажем в надпревара, при която избирателите трябва да избират между Тръмп и някой, който защитава годините (от президентството) на Обама, ще се окажем в беда\", каза цитираната вече Тендън. /БТА/", "date": "2018.11.07", "title": "Започват да отекват първите залпове от надпреварата за Белия дом през 2020 г."}
{"url": "https://www.24chasa.bg/novini/article/7141879", "text": "Мъж и жена загинаха на пътя между варненските села Рояк и Сава при челен удар. Тежкият инцидент стана около 12.30 часа. Зад волана на \"нисан\" с варненска регистрация била 61-годишна жена. По време на движението дамата изтървала контрола над возило, навлязла в лентата на насрещно движение и се забила челно в идващо насреща й \"пежо\". При сблъсъка на място е загинал 63-годишният й съпруг, а тя починала минути по-късно в линейката на път за болница. При удара са пострадали и двама мъже от втория автомобил - на 58 и на 62 години, които са отведени в болнично заведение. На място текат действия по рaзследване на детайли и обстоятелства около инцидента.", "date": "2018.11.07", "title": "Два трупа и двама ранени след челен удар между варненските села Рояк и Сава"}
{"url": "https://www.24chasa.bg/novini/article/7141891", "text": "Датската полиция е арестувала трима членове на иранска опозиционна група в изгнание по подозрение в подкрепа за тероризма, предадоха ДПА и Асошиейтед прес. Тримата са членове на групата, наречена Арабско движение за борба за освобождение на Ахваз - Иран (АДБОА), съобщи полицията днес. Властите разследват обвинения, че задържаните са изразили подкрепа за нападението на 22 септември срещу военния парад в иранския град Ахваз, при което бяха убити най-малко 25 души и 60 други бяха ранени. Екстремисткото движение се бори за отцепване от Иран и обвинява Техеран в престъпления срещу народа на Ахваз, предава БТА. След кървавата атака Техеран обвини Дания, Холандия и Великобритания, че приютяват членове на екстремистката групировка. Не е ясно какви са изявленията на тримата арестувани, които датската полиция разследва, отбелязва ДПА. Те обаче могат да получат присъди до 2 г. затвор. Преди няколко дни датските власти обявиха, че са осуетили операция на иранските специални служби за убийството на активист на АДБОА. Това стана причина за усложняване на отношенията между двете страни. Копенхаген извика посланика си от Иран за консултации и извика иранския посланик в Дания за обяснение. Техеран отрече съучастие към подготовка на такава операция. В съседна Швеция обаче бе задържан норвежки гражданин от ирански произход във връзка с предполагаемата иранска операция. Той остава в ареста.", "date": "2018.11.07", "title": "Дания арестува трима иранци, заподозрени в подкрепа за тероризма"}
{"url": "https://www.24chasa.bg/novini/article/7141888", "text": "Днес Европейската комисия взе решение да регистрира европейска гражданска инициатива, озаглавена \"Задължително етикетиране на храните като подходящи за невегетарианци/вегетарианци/вегани\". В инициативата се посочва, че: \"Вегетарианците и веганите в целия ЕС се затрудняват да намерят подходящи храни. Трябва да четем списъка на съставките на всеки хранителен продукт, за да преценим дали е годен за покупка, като сме особено бдителни по отношение на неясните съставки, които могат да са както от растителен, така и от животински произход.\" Организаторите призовават Европейската комисия да предложи задължителни изображения върху етикетите на всички хранителни продукти, с които да се обозначава дали продуктите са невегетариански, вегетариански или вегански. Решението на Комисията да регистрира инициативата се отнася само до правната допустимост на предложението. На този етап Комисията все още не е анализирала неговото съдържание. Регистрацията на тази инициатива ще се осъществи на 12 ноември 2018 г. От този момент започва да тече едногодишен срок, в който организаторите могат да събират подписи в подкрепа на инициативата. Ако в рамките на една година инициативата получи един милион изявления за подкрепа от поддръжници от най-малко седем различни държави от ЕС, Комисията ще трябва да реагира в срок от три месеца. Комисията може да реши да предприеме или да не предприеме действия във връзка с искането, като и в двата случая трябва да се обоснове. Контекст Европейските граждански инициативи бяха въведени с Договора от Лисабон и през април 2012 г. започнаха да се прилагат като инструмент, чрез който гражданите могат да определят темите, които са на дневен ред. Това стана след влизането в сила на Регламента относно европейската гражданска инициатива, с който се прилагат разпоредбите на Договора. През 2017 г. като част от речта на председателя Юнкер за състоянието на Съюза, Европейската комисия представи предложения за реформа на европейската гражданска инициатива, за да я направи още по- удобна за използване. След като бъде официално регистрирана, дадена европейска гражданска инициатива позволява един милион граждани от поне една четвърт от държавите - членки на ЕС, да приканят Европейската комисия да предложи правен акт в областите, в които тя има правомощия. Регламентът относно европейската гражданска инициатива предвижда следните условия за допустимост: предложеното действие да не попада по очевиден начин извън обхвата на правомощията на Комисията да представя предложение за правен акт, инициативата да не е явно в злоупотреба, несериозна или злонамерена и да не е в явно противоречие с ценностите на Съюза.", "date": "2018.11.07", "title": "ЕК реши да има специални етикети на храните за вегетарианци и вегани"}
{"url": "https://www.24chasa.bg/novini/article/7141924", "text": "Задържан е пиян шофьор - съобщиха от полицията в Добрич. При проверка на 6 ноември, около 18 ч., в град Добрич е установен лек автомобил „Форд”, без регистрационни табели, управляван от 32-годишен мъж от град Добрич . При извършената проверка за употреба на алкохол с техническо средство, цифровата индикация отчита наличието на 2,12 промила в издишания от водача въздух. Задържан за 24 часа. . При проверка лек автомобил „Фиат” с добричка регистрация на 6 ноември, около 22,10 часа в град Добрич е установен надрусан шофьор – съобщават от полицията. При извършената проверка на водача на автомобила за употреба на наркотични и упойващи вещества, тестът отчита положителен резултат за употребата на канабис и амфетамин. С полицейска мярка за срок от 24 часа е задържан 25-годишен мъж от град Добрич, известен на МВР. По случаите са образувани бързи полицейски производства.", "date": "2018.11.07", "title": "Пиян и надрусан зад волана карат из улиците на Добрич"}
{"url": "https://www.24chasa.bg/novini/article/7141926", "text": "Заклети привърженици на Републиканската партия в селски район на американския щат Невада предпочетоха да гласуват за мъртвец, обвинен в изнасилване, вместо за кандидата на демократите за щатското законодателно събрание, предаде ДПА. Републиканецът Денис Хоф, собственик на няколко публични домове, който бе открит мъртъв миналия месец, но остана в кандидатските листи, получи подкрепата на над 17 000 души - 63 процента от подадените вчера гласове в неговия избирателен район за щатски депутат. Това сочат неофициални резултати, качени на уебсайта на изборите в Невада, предава БТА. Ако Хоф бъде обявен за победител в този район, мястото му ще бъде обявено за вакантно и трима комисари от трите общини на района ще назначат негов заместник, пише списание \"Лас Вегас ривю джърнъл\". Покойният Хоф изгради кампанията си за 36-и избирателен район, състоящ се от трите общини, върху обещания за отмяна и намаляване на данъци и защита на правото да се носи огнестрелно оръжие, посочва списание \"Ню Йоркър\". Хоф, който сам се нарече \"Тръмп от Паръмп\", бе обвинен в изнасилване и сексуални атаки от две свои служителки, сочи полицейски доклад и интервю с двете жени. Той отрече обвиненията. Щатският кандидат-депутат почина в своя публичен дом \"Любовно ранчо\" на 16 октомври. Предната вечер празнувал 72-я си рожден ден с предизборна проява в хотел и казино. После продължил празненството в своя публичен дом в компанията на звезда от телевизионно риалити шоу и на известния филмов порноактьор Рон Белами, който открил Хоф мъртъв на другата сутрин.", "date": "2018.11.07", "title": "17 000 в Невада гласуваха за мъртвец, обвинен в изнасилване, за да не изберат демократ"}
{"url": "https://www.24chasa.bg/novini/article/7141932", "text": "Турските сили за сигурност днес са убили боец от сирийските кюрдски Сили за защита на народа (СЗН), който открил огън по Турция от сирийска територия, предаде Ройтерс. Това е поредният трансграничен сблъсък между Турция и кюрдските бойци, намиращи се на изток от р. Ефрат, предава БТА. Боецът от СЗН е открил огън по турския окръг Шанлъурфа от района Рас ал Айн, посочи източник от турските сили за сигурност. Турция разглежда Силите за защита на народа като терористична групировка, свързана с поставената извън закона Кюрдска работническа партия (ПКК). ПКК води въоръжена борба срещу турската държава от 1984 г., в която досега са загубили живота си близо 40 хиляди души. Турският президент Реджеп Тайип Ердоган заяви наскоро, че Турция може да предприеме операция срещу бойците от СЗН, разположени на изток от р. Ефрат. Той каза, че това е последно предупреждение към тези, които заплашват южната граница на Турция.", "date": "2018.11.07", "title": "Убиха боец от кюрдските сили, открил огън по Турция от сирийска територия"}
{"url": "https://www.24chasa.bg/novini/article/7141933", "text": "Италианското правителство спечели днес вот на доверие в горната камара на парламента, след като Сенатът одобри предизвикал противоречия проектозакон, предадоха Ройтерс и ТАСС, цитирани от БТА.  Гласуването по законопроекта бе в същото време и гласуване на вот на доверие към правителството. Това обикновено се прави с цел избягване на дългите обсъждания в парламента на даден законопроект. Разработеният и предложен от вицепремиера и лидер на крайнодясната \"Лига\" Матео Салвини законопроект предвижда по-строги имиграционни правила, ограничава правото на убежище и допълва съществуващото законодателство срещу тероризма и мафията. Сенатът го прие със 163 гласа \"за\" срещу 59 гласа \"против\", като някои членове на антисистемното Движение \"Пет звезди\" не го подкрепиха. Ако не беше одобрен, на правителството щеше да се наложи да подаде оставка. Решението за искане на вот на доверие показва съществуващите в коалицията трудности, отбелязва Ройтерс. Одобреният законопроект предвижда лишаване на бежанците от право на политическо убежище при извършване на престъпление, а също така при положение, че бежанецът се завърне в родината си дори за непродължителен период от време. Сега предстои законопроектът да бъде внесен за гласуване и в долната камара на парламента. Дошлото на власт през юни коалиционно правителство на Движението \"Пет звезди\" и \"Лигата\" си постави за цел да сложи край на пристигането в Италия на незаконни мигранти. Вътрешното министерство забрани на италианския бряг да акостират кораби на неправителствени организации, спасяващи мигранти в морето, и ограничи притока на мигранти от корабите на спасителните мисии на Европейския съюз. Опозицията и политическите опоненти на вицепремиера Салвини непрестанно го обвиняват в расизъм и разпалване на омраза по етнически признак.", "date": "2018.11.07", "title": "Италианското правителство спечели вот на доверие в Сената"}
{"url": "https://www.24chasa.bg/novini/article/7141923", "text": "Бившият валия на Истанбул Хюсеин Авни Мутлу днес бе вкаран в затвора по обвинение в подпомагане на дейността на Фетхуллахистката терористична организация (ФЕТО), предаде ТАСС, като се позовава на турската телевизия СиЕнЕн-Тюрк. Съответно решение е било взето от Истанбулския окръжен съд, който потвърди присъда, издадена по-рано от друг съд. Политикът бе осъден на три години и един месец затвор по обвинение в подпомагане на групировката ФЕТО. Той бе вкаран днес в затвора в град Одрин, предаде БТА. Мутлу бе отстранен от длъжност четири дни след опита за преврат на 15 юли 2016 г. Според турските власти групировката ФЕТО стои зад неуспешния пуч през 2016 г.", "date": "2018.11.07", "title": "Вкараха в затвора бившия валия на Истанбул, подозират, че е подпомагал ФЕТО"}
{"url": "https://www.24chasa.bg/novini/article/7141616", "text": "Председателят на ПГ на ГЕРБ и зам.-председател на партията Цветан Цветанов се срещна днес в Хелзинки с бившия министър-председател на Литва Андриус Кубилиус, който понастоящем е почетен член на борда на Центъра за европейски изследвания „Вилфрид Мартенс“. Двамата разговаряха в рамките на  , организирана от мозъчния тръст. Това съобщиха от пресцентъра на ГЕРБ. Кубилиус бе сред ключовите говорители на кръглата маса. По време на изказването си той подчерта, че отворените демократични общества, които разчитат на мрежи и нови технологии в ежедневието си, са особено уязвими. „Когато интернет пространството бъде замърсено от фалшиви новини и дезинформация, това поставя под риск демократичните ни принципи и ценности“, посочи Цветанов и добави, че основният ни инструмент за противодействие е разпространяването на истински новини за реалните постижения на нашите правителства. Основните атаки на Кремъл са насочени към дезинформиране и манипулиране на европейските граждани, защото режимът не одобрява западната ориентация на политическите елити и чувства заплаха от демократизацията на държавите в непосредствена близост до границите й като Украйна и Грузия. Цветан Цветанов и Андриус Кубилиус обсъдиха основните тенденции в сектор „Киберсигурност“ и възможности за противодействие на хибридните атаки на национално, европейско и международно ниво.", "date": "2018.11.07", "title": "Цветанов: Замърсеното интернет пространство ни поставя под риск"}
{"url": "https://www.24chasa.bg/novini/article/7141627", "text": "След дебати, продължили над 2 часа парламентът прие окончателно вдигането на данъка за цапащите коли. Това решиха депутатите с приети промени в Закона за корпоративното подоходно облагане на второ четене. Новата формула за превозните средства до 3,5 тона вече ще включва освен имуществен компонент и екокомпонент. Имущественият компонент се формира от мощността на автомобила и годината на производство, а екологичният касае неговата екокатегория. Така колите, които замърсяват околната среда, ще плащат по-висок налог от останалите. Точният коефициент на еко добавката ще се определя от всеки общински съвет. Опада облекчение за основно жилище, ако собственик е обявил повече от 1 жилище за основно и ще се дължи данък в пълния му размер за всички жилища. Това се прави с цел да се пресече практика собственици на жилища в различни общини да ги обявяват за основни и така да се възползват от облекченията. Текстовете бяха подкрепени от 107 депутати, 74 гласуваха против него, а 1 народен представител се въздържа.", "date": "2018.11.07", "title": "Окончателно! Вдига се данъкът на цапащите коли"}
{"url": "https://www.24chasa.bg/novini/article/7141593", "text": "Възрастен мъж падна във Владайската река в столицата. Снимки от инцидента бяха разпространени от потребители в социалните мрежи, които се възмущават, че достъпът до реката не е обезопасен и ограничен. От кадрите се вижда, че мъжът е пострадал значително, но за него са се погрижили медицински лица. Забелязват се и двама полицаи. Нелепият инцидент се е случил в близост до кръстовището между булевардите \"Александър Стамболийски\" и \"инж. Иван Иванов\", успоредно на който тече реката. Не е ясно как човекът е паднал в канала, различни потребители предлагат различни версии - най-разпространената е, че може би е прекалил с пиенето, други се възмущават, че не е ограничен достъпът до реката, трети опонират, че никъде по света няма оградени канали.", "date": "2018.11.07", "title": "Мъж падна в канала на Владайска река в София и пострада сериозно (Снимки)"}
{"url": "https://www.24chasa.bg/novini/article/7141621", "text": "В Сърбия в неделя се състояха третите редовни избори за национални съвети, на които около половин милион представители на етническите малцинства можеха да избират членове на тези органи, чиито компетенции са в областите на културата, образованието, информацията и служебната употреба на езиците. С пряко гласуване съвети избираха 18 малцинства, а четири гласуваха по електронен път. Републиканската изборна комисия съобщи, че изборите са протекли без значителни нередности. На пръв погред изглежда, че малцинствата са гласували мирно и демократично в слънчевия и топъл ден, но на втори поглед изглежда, че не всичко е било съвсем в ред. Първо, част от електората за избиране на македонския съвет напусна гласуването заради \"политическа намеса на Сръбската прогресивна партия /СПП/\". Подобни обвинения се чуха и от отделни представители и кандидати за избор на черногорския, словашкия, русинския, ромския съвет. Винаги \"най-проблематичните\" бошняци, по-точно листите \"Самоопределение\" и \"Вакат йе\" обвиниха Белград, че се опитва да им наложи /главния мюфтия на Ислямската общност и депутат в сръбския парламент/ Муамер Зукорлич. За преувеличение ли става дума или управляващата партия се опита да постави под свой контрол Националните съвети на националните малцинства? Националните съвети са доказателство, че в Сърбия като цяло добре замислените органи лесно може да бъдат злоупотребени, при това на различни равнища. Съветите, които би трябвало да представляват етническото разнообразие на страната и да запазят спецификата на националните малцинства, на практика главно се превръщаха в парапартийни организации, чийто главен смисъл на съществуването е да получават от държавата добри пари за работата си. Членове на отделни съвети често се занимаваха по-скоро с политически теми и със собствените си кариери, отколкото с интересите на мацинствените общности, които трябва да представляват. Чудно ли е тогава, че властите, и миналите и сегашните, по-малко или по-явно злоупотребяваха със съветите, опитваха се или директно да ги контролират, или поне да надзирават техния избор и работа? В страна, в която всичко е политизирано, е илюзорно да се очаква изборът на националните съвети да не е политизиран. В страна, в която управляващите искат да контролират всичко, чудно ли е, че и националните съвети не могат да избегнат такава съдба? Който упреква за това СПП е забравил, че Демократическата партия и воденото от нея правителство се намесваше и попречи на формирането на Бошнячки национален скъвет през 2010 г. Тогава Муамер Зукорлич беше неприятел, а днес е приятел на Белград. И това се случваше не само на бошняците и на техния съвет. Изборите минаха, активността бе по-горяма от очакваната. Трябва да се надяваме, че новите състави на националните съвети ще бъдат по-успешни от предишните, но с оглед на общото положение в страната, както и в отделни малцинствени общности, какво ли още ще чуем и видим. (БТА)", "date": "2018.11.07", "title": "Съветите на националните малцинства и техният избор в Сърбия"}
{"url": "https://www.24chasa.bg/novini/article/7141633", "text": "През октомври 2018 г. общият показател на доверие на потребителите се понижава с 3.2 пункта в сравнение с юли, което се дължи на пониженото доверие сред населението както в градовете, така и в селата, съобщи Националният статистически институт. Мненията за развитието на общата икономическа ситуация в страната през последните дванадесет месеца, както и очакванията за следващите дванадесет месеца, са по-неблагоприятни спрямо предходното наблюдение. По отношение на финансовото състояние на домакинствата през последните дванадесет месеца се наблюдава песимизъм в оценките на живеещите в селата за разлика от населението в градовете, което изразява по-малко негативна нагласа в сравнение с три месеца по-рано. Същевременно обаче прогнозите за следващите дванадесет месеца и на градското, и на селското население се влошават, в резултат на което общият балансов показател намалява с 5.4 пункта. Потребителите продължават да са на мнение, че през последните дванадесет месеца има покачване на потребителските цени, като инфлационните очаквания се запазват и за следващите дванадесет месеца. Настоящата икономическа ситуация в страната продължава да се оценява от по-голяма част от потребителите като неблагоприятна за спестяване, а и очакванията им по отношение на възможността да спестяват през следващите дванадесет месеца се влошават. Относно безработицата в страната прогнозите са, че ще има известно съкращаване на персонал през следващите дванадесет месеца, като според населението в градовете то ще бъде с по-високо темпо. Последната анкета отчита и леко влошаване на общата оценка на настоящата ситуация да се правят разходи за покупка на предмети за дълготрайна употреба.", "date": "2018.11.07", "title": "НСИ: Влошават се очакванията на гражданите за финансовото им състояние през 2019 г."}
{"url": "https://www.24chasa.bg/novini/article/7141354", "text": "Китайският учен Чан Меман бе удостоена с наградата на фондация „Хо Леун Хо Ле\" за пионерската си работа в областта на науките за живота, съобщи \" \". Чан Меман е палеонтолог в Института по гръбначна палеонтология и палеоантропология към Китайската академия на науките. Тя бе удостоена с отличието за работата си върху миграцията на гръбначните от море към суша, нефтоносните седименти скали в Източен Китай, както и издигането и засушаването на Цинхай-Тибетското плато. През март 82-годишния учен получи наградата Л'Ореал-Юнеско „За жените в науката\"-2018 „за нейната пионерска работа върху фосили, довела до прозрения за това как водните гръбначни са се адаптирали към живота на сушата\". На церемонията, която се проведе във вторник, хонконгската фондация награди и 55 учени за прогресивните им и иновационни открития. Основана през 1994 г. от хонконгските финансисти Хо Син Хан, Леун Кау-Куей, Хо Тим и Ле Куо-уей за заслуги на китайски учени, фондацията е наградила над 1 300 души досега.", "date": "2018.11.07", "title": "Китайски учен получи награда от хонконгска фондация"}
{"url": "https://www.24chasa.bg/novini/article/7141635", "text": "Двама мъже от варненското село Партизани осъмнаха в болница и в ареста, след като скандалът им премина в ръкопашен бой. Опасност за живота на пребития, който е на 31 години, няма, срещу другия, който е на 24, е образувано досъдебно производство и му е повдигнато обвинение. Екшънът се разиграл насред селото. В късния следобед мъжете, които се познавали отдавна, се скарали. Двамата се разгорещили в спора и се стигнало до побой. След мелето единият бил приет в болница, а другият избягал. От болничното заведение подали сигнал в полицията, че в спешния център е приет мъж с множество следи от сериозен побой. След проведени оперативно – издирвателни дейности и действия по разследване на случая по-младият мъж е задържан.", "date": "2018.11.07", "title": "След селско меле - един в болница, друг в ареста"}
{"url": "https://www.24chasa.bg/novini/article/7141646", "text": "26-годишен варненец бе засечен дрогиран зад волана на аудито си. Освен това при последвалия обиск на автомобила му, полицаите открили хероин, марихуана и амфетамини. Младият мъж бил спрян за рутинна проверка на ул. \"Георги Пеячевич\" в морската столица. Тъй като бил видимо неадекватен, бил тестван за дрога и пробата излязла положителна. При извършената проверка е установено, че същият държи в себе си три пакетчета с кафяво прахообразно вещество, две пакетчета с кристално вещество и пакетче със суха тревиста маса. Направената експертна справка установява, че се касае за хероин с общо тегло 0,12 гр., производно на амфетамин с тегло 0,83 гр. и марихуана с тегло 0,24 гр. По случая е образувано досъдебно производство, материалите са докладвани в Районна прокуратура – Варна. Мъжът е задържан за срок до 24 часа. Още двама габровци останаха в ареста за денонощие, след като бяха задържани с наркотици в центъра на Варна. Арестуваните са мъж и жена на 25 и на 23 години. Те били проверени около 1 часа след полунощ. У тях са открити 6,11 гр. трева. По случая е образувано досъдебно производство, уведомен е прокурор от Районна прокуратура – Варна. Мъжът и жената са задържани за срок до 24 часа.", "date": "2018.11.07", "title": "Спипаха дрогиран шофьор зад волана във Варна"}
{"url": "https://www.24chasa.bg/novini/article/7141647", "text": "Служители на Първо РУ задържаха двама мъже от Бургас- 42-годишен, с криминални регистрации и осъждан, и 34- годишен. В хода на разследването е установено, че на 16 октомври те проникнали с взлом в избено помещение, собственост на 69 - годишен бургазлия, откъдето направили опит да откраднат медни кабели на стойност около 250 лева. В резултат на допълнителните полицейски действия било констатирано, че 42 - годишният откраднал два велосипеда. Той направил пълни самопризнания. Работата по цялостно документиране на престъпната му дейност продължава.", "date": "2018.11.07", "title": "Заловиха криминално проявени, разбили мазе в опит да откраднат медни кабели"}
{"url": "https://www.24chasa.bg/novini/article/7141657", "text": "Над 70 кг тютюн са иззели плевенски полицаи. Снощи, около 21.20 часа те предприели проверка на адрес в село Буковлък, обитаван от 54-годишен. Там полицаите открили суха кафява листна маса, наподобяваща тютюн в насипно състояние, около 10 кг, машина за рязането й и електронна везна. Малко по-рано, на главен път в посока град Русе, бил спрян за проверка лек автомобил \"Пежо боксер\", управляван от 56-годишен от село Муселиево. В багажника на колата униформените намерили 7 черни полиетиленови чувала, съдържащи близо 63 кг контрабанден тютюн. По случаите са образувани досъдебни производства, уведомена е прокуратурата.", "date": "2018.11.07", "title": "Над 70 кг тютюн са иззели плевенски полицаи"}
{"url": "https://www.24chasa.bg/novini/article/7141539", "text": "Главният прокурор Сотир Цацаров лично е следял разследването на палежа срещу бургаския фоторепортер Борислав Пенков, приключило с трима задържани. Това разкри Апелативният прокурор на Бургас Любомир Петров, който благодари на полицията, че за толкова кратък срок е разкрила и задържала поръчителя на палежа и двамата извършители \"Докладвах на главния прокурор почти ежедневно. Имате едно голямо \"Браво\", благодаря от негово, а и от мое име за отличната ви работа. Прокуратурата е категорично ангажирана при работа по дела с пострадали служители на МВР да се прилага цялата строгост на закона. Ще искаме тежки мерки за неотклонение и тежки наказания, защото посегателство срещу полицай е посегателство срещу всеки един от нас, срещу най-ценните достижения на демокрацията\", каза прокурор Петров по време на официалната церемония, с която днес в Бургас бе отбелязан предстоящия професионален празник на полицията, който се чества в Деня на Св.Архангел Михаил. Апелативният прокурор на Бургас отбеляза, че на територията на областта няма неразкрити убийства или грабежи, а директорът на ОД МВР старши комисар Калоян Калоянов съобщи, че се наблюдава лек спад на тежките криминални престъпления. \"Работим в изключително сложни условия.  Бургаската дирекция е характерна с това, че обслужва морска, въздушна и зелена граница. Наред с това има ясно изразен летен сезон с много сложна криминогенна обстановка, който във времето все повече се разтегля и е минимум 4 месеца. Благодарение на професионализма и всеотдайността на служителите на бургаската полиция мисля, че се справяме добре. Летният сезон не бе белязан с някакво тежко престъпление, макар че динамиката бе на ниво, а нашите усили бяха повече\", коментира комисар Калоянов. Той честити празника на колегите си и им благодари за всеотдайния труд, който полагат. \"Аз съм горд, че работя в една от най-добрите дирекции в страната, с най-добрите полицаи\", каза Калоянов. Със заповед на вътрешния министър Младен Маринов бяха отличени трима служители на дирекцията. Почетен знак на МВР I и III степен за принос и висок професионализъм получиха началникът на Криминална полиция в ОД МВР Бургас  Емил Павлов и началникът на \"Охранителна полиция и КАТ\" комисар Неделчо Рачев. Криминалитът Христо Грудов, началник група \"Противодействие на отвличания, изнудвания, палежи и наркоразпространение\" бе отличен с боен пистолет. ", "date": "2018.11.07", "title": "Цацаров лично следял разследването за палежа срещу бургаски фоторепортер (Снимки)"}
{"url": "https://www.24chasa.bg/novini/article/7141644", "text": "Австралийски сърфист се сби с нападнала го акула, като я отблъсна с дъската си за сърф, предадоха ДПА и ТАСС. Инцидентът с 43-годишния мъж Лей Джонсън станал край бреговете на град Балина в щата Нов Южен Уелс. Понастоящем пострадалият е настанен в болница и лекарите определят неговото състояние като стабилно, предаде БТА. Сърфистът получил 20-сантиметрово нараняване от морския хищник, но то не се оказало животозастрашаващо. Местният жител карал сърф рано сутринта, когато бил нападнат от акула, която го захапала за крака, свалила го от дъската и се опитала да го повлече под водата. Въпреки получената травма, мъжът успял да се пребори с акулата с дължина 1,5 метра с помощта на дъската и да доплува до брега. Там превързал раната и се добрал до болницата с колата си. След инцидента полицията затвори всички плажове на Балина за 24 часа. Това е четвъртото нападение на хора от акула за последните два месеца на източното крайбрежие на Австралия, припомнят агенциите.", "date": "2018.11.07", "title": "Сърфист се сби с акула в Австралия, вижте го"}
{"url": "https://www.24chasa.bg/novini/article/7141570", "text": "В столицата на Русия се състоя традиционният военен парад - възстановка на парада от 7 ноември 1941 година. С него се отбелязват 77 години от парада на Червения площад, след който войниците заминават на фронта да се изправят срещу хитлеристките войски (те стигат на 30 км от Москва). Парадът - възстановка започна в 10 часа отново на Червения площад. В марша се включиха около 5000 души. Историческите реконструкции напомниха на гостите за събитията от войната и за \"издръжливостта, отдадеността и смелите подвизи на съветските войници\", предават руски медии. Както отбелязват московските власти, \"военният парад на 7 ноември 1941 г. представлява първата идеологическа победа на Съветския съюз над нацистка Германия\". Въпреки съществуващата заплаха от въздушно бомбардиране от германските военновъздушни сили, около 28 500 души са участвали в парада през 1941 г.", "date": "2018.11.07", "title": "Русия пресъздаде историческия парад от 1941 г., вижте го (Видео, снимки)"}
{"url": "https://www.24chasa.bg/novini/article/7141669", "text": "В Пето РУ е задържан извършител на грабеж в Пловдив. Около 8.10 часа вчера млада жена се оплакала, че на бул. \"Санкт Петербург\" непознат издърпал дамската й чанта с над 70 лева, мобилен телефон, лични документи и банкови карти. Това съобщиха от пресцентъра на МВР. При организираните незабавни издирвателни действия часове по-късно в полицейския арест бил отведен 21-годишен жител на Джебел. От него са иззети откраднатите вещи. По случая е образувано бързо производство, уведомена е прокуратурата.", "date": "2018.11.07", "title": "Младеж ограби жена в Пловдив, хванаха го"}
{"url": "https://www.24chasa.bg/novini/article/7141694", "text": "Мъж на 62 години бил открит починал днес в парка \"Хижата\" над Враца. Той бил открит от живеещ в града италианец, който се разхождал в парка по обед.   Преди това италианецът се разминал с него по алеите, а по-късно го видял да присяда на една от пейките. Когато чужденецът видял, че мъжът изведнъж се строполил, веднага се обадил на тел.112.  Пристигналият екип на спешната помощ само са констатирал смъртта му.  Според медиците вероятната причина за смъртта на мъжа е внезапен инфаркт.", "date": "2018.11.07", "title": "Мъж издъхна в парк над Враца докато се разхождал"}
{"url": "https://www.24chasa.bg/novini/article/7141705", "text": "Криминалисти разкриха две оранжерии с канабисови растения край село Хан Крум, съобщиха на пресконференция директорът на ОД на МВР-Шумен ст. комисар Ялчън Расим и административният ръководител на Окръжната прокуратура в града Маргарита Георгиева. При специализирана полицейска операция вчера са проверени оранжерии на зеленчукопроизводител на пътя от Шумен за Велики Преслав, в местността \"Паметниците\" край селото. В две от тях криминалистите намерили и иззели 551 растения марихуана в различна фаза на растеж. Във фургон, пригоден за сушилня, полицаите открили още 27 килограма марихуана - 885 полусухи стебла и три кашона с 414 сухи стръкове от растението. На мястото бил задържан В.В. /49 г./ от Шумен. В хода на образуваното досъдебно производство за държане на наркотично вещество с цел разпространение било предприето претърсване и в сграда на ул. \"Цар Иван Александър\" в Шумен, обитавана от местния жител И.И./43 г./. Полицаи открили в имота 339 незаконно притежавани боеприпаси, повечето от които патрони за гладкоцевно оръжие, 12-ти калибър. В хода на процесуалните действия било изяснено, че И.И. има сключен дългогодишен договор за аренда на оранжериите край село Хан Крум, а В.В. - договор за ползване на имота с И.И. В.В. е задържан в РУ-Шумен за 24 часа, след което с постановление на прокурор - за 72 часа. Той е привлечен като обвиняем за държане на високорисково наркотично вещество и за отглеждане и засяване на марихуана. Предстои да бъде внесено искане за задържането му под стража. Мъжът е криминално проявен, осъждан е четири пъти. За незаконно притежаваните боеприпаси е образувано досъдебно производство за престъпление по чл. 339, ал. 1 от НК.", "date": "2018.11.07", "title": "Задържаха стар познайник на полицията, отглеждал две оранжерии с канабис в Шуменско"}
{"url": "https://www.24chasa.bg/novini/article/7141735", "text": "Кремъл заяви днес, че не вижда никакви перспективи за нормализиране на отношенията с Вашингтон, които са в най-ниска точка от времето на студената война, но посочи, че въпреки всичко е \"отворен за диалог\" със своя съперник след междинните избори в САЩ, довели до разцепление в Конгреса, предаде Франс прес. \"Естествено на хоризонта не се забелязват някакви бляскави перспективи за нормализиране на руско-американските отношения. Това обаче не означава, че не се стремим към диалог\", заяви пред журналисти говорителят на Кремъл Дмитрий Песков, цитиран от ТАСС. Москва смята за незаконни ограниченията, наложени от САЩ на Русия във връзка със случая Солсбъри, и ще се отнесе по същия начин към нови подобни стъпки, каза Песков в отговор на въпрос, предаде БТА. Русия не е изпълнила условията, поставени от САЩ след отравянето на бившия руски двоен агент Сергей Скрипал в Обединеното кралство, и може да й бъдат наложени нови американски санкции, съобщи вчера във Вашингтон говорителката на Държавния департамент Хедър Науърт.", "date": "2018.11.07", "title": "Кремъл: Не виждаме никакви перспективи за нормализиране на отношенията с Вашингтон"}
{"url": "https://www.24chasa.bg/novini/article/7141736", "text": "Първият в света златен кръст реликварий с частица от Христовото разпятие откри археологът проф. Константин Тотев на крепостта \"Трапезица\" във Велико Търново. Реликвата е изцяло запазена и е намерена в хоросанова камера зад олтарния стълб в новооткритата църква №23. Находката е с тегло 75 г и се отличава с ювелирна изработка. Това е единственият кръст енколпион от чисто злато, намиран досега не само у нас, но и в света, твърдят археолозите. \"Основната част от тези кръстове са изработени от бронз. На пръсти се броят екземплярите, изпълнени от сребро и злато, съхранявани в световните музеи. На този фон находката от Трапезица е от изключително значение, тъй като кръстът е златен и от тази група досега не е известен друг подобен екземпляр\", обясни проф. Тотев от великотърновския филиал на Националния археологически институт с музей при БАН. Кръстът е датиран от втората половина на 12-и век, изработен във Византия, с височина 11 см, която включва и ухото за провесване, широчината му е 5,5 см. Съставен е от две части, които се затварят и образуват куха кутийка, в която стои част от св. Кръст. \"Засега не сме мислили за отварянето на реликвата, тъй като това е свързано с консервацията и реставрацията\", казва археологът. В горния край кръстът отново чрез шарнир е снабден с масивна художествено оформена халка за провесване на верижка и носене пред гърдите. \"В случая тя е изработена от масивно злато, оформена е като многостенно тяло и е украсена с ниело техника. На трите видими страни на ухото в ромбовидни полета са представени три различни по форма гравирани разцъфнали кръстове, запълнени с ниело /живачна смес, която при определена температура става изключително устойчива/\", обяснява проф. Тотев. Разпятието е украсено двустранно с релефни изображения. \"От едната страна в средата е представено Разпятие Христово, а в медальоните в края на раменете са поместени допоясни светци. От другата страна има релефно изображение на Богородица Оранта в цял ръст с ръце пред гърдите, обърнати с дланите напред\", разясни археологът. Проф. Тотев разказа, че кръстовете енколпиони водят началото си от Мала Азия и изпълняват ролята на реликварии за съхраняване на парче от Честния и животворящ кръст. По-късно те намират широко разпространение във византийския свят. “Кулминацията в тяхната изработка обхваща периода IX-XI век, но тиражирането им продължава и през палеологовото и постпалеологово време. Кръстът от олтара на църква №23 се причислява към групата, известна с неофициалното название \"руски кръстове енколпиони\", тъй като тези култови предмети, изработени в престижни ателиета във Византия, започват масово да се копират и разпространяват в Русия през XII-XIV век\", пос с гравирани три изображенияочи професорът. Църквата беше открита в края на септември непосредствено до Западната крепостна стена. Тя е еднокорабна с размери 9/5 м. Отличава се с уникалните си фрески. Проучвателите са сигурни, че са попаднали на два стенописни пласта - от XIII и XIV в.. \"Това е една богата галерия за иконографията, явно че първият живописен пласт е свързан с художниците от Търновската живописна школа\", обясни проучвателят. Сред хилядите фрагменти, които специалистите изключително прецизно вадят от земята, са запазени образи и части от сцени, каквито досега няма в стенописите на нито един от храмовете на втората търновска крепост. При проучванията излизат и многобройни църковни дарове- друг процесиен и нагръден кръст. Открита е олтарната маса с гравирани три изображения на кръстове с надписи. В некропола край храма пък са намерени множество монети, сред които и златна на Йоан Дука Ватаци.", "date": "2018.11.07", "title": "Уникален златен кръст с частица от\nХристовото разпятие откриха на Трапезица (Снимки)"}
{"url": "https://www.24chasa.bg/novini/article/7141766", "text": "Паметник на покойния полски президент Лех Качински ще бъде монтиран на централен площад във Варшава, преди да бъде открит официално при церемониите в края на седмицата, отбелязващи 100-годишнината от създаването на независима Полша, предаде Асошиейтед прес. Лех Качински, който загина през 2010 г. при самолетна катастрофа в Русия, е брат близнак на Ярослав Качински, лидер на управляващата в Полша партия \"Право и справедливост\", предава БТА. Плановете за издигане на паметника породиха политически спорове. Градската управа в столицата, която е под контрола на опозицията, бе против, а регионалните власти - за увековечаване на покойния президент. Бронзовата статуя ще бъде открита в събота вечерта, ден преди националните тържества по случай вековния юбилей на съвременната полска държава. Полша става независима в края на Първата световна война. Дотогава в продължение на повече от век населяваните от поляци земи са били част от три империи - пруската, хабсбургската и руската, припомни АП.", "date": "2018.11.07", "title": "Откриват паметник на Лех Качински\nв събота във Варшава"}
{"url": "https://www.24chasa.bg/novini/article/7141762", "text": "Руслан Шамсуаров, син на вицепрезидента на „Лукойл“ Азат Шамсауров, е обвинен в изнасилване, съобщава newsrussia.today. Оплакване е подала 23-годишната Вероника Максимова от Ростов на Дон, предаде  Руслан Шамсуаров е признал, че е имал интимни отношения с момичето, но според него сексът е бил доброволен. Той твърди, че искал да изгради трайна връзка с Вероника, но впоследствие изпитал съмнения, че е проститутка. Изданието припомня, че това не първият случай, при който Шамсуаров-младши има неприятности със закона. През май 2016 той е участвал в автомобилна гонка и преминал с 250 км/час през центъра на Москва със своя Mercedes Gelandewagen.", "date": "2018.11.07", "title": "Обвиниха в изнасилване син на вицепрезидент на руския „Лукойл“"}
{"url": "https://www.24chasa.bg/novini/article/7141778", "text": "ГЕРБ подкрепя Манфред Вебер за председател на Европейската комисия. Това заяви лидерът на ПГ на ГЕРБ и зам.-председател на партията Цветан Цветанов на среща с кандидата, който е и шеф на евродепутатите от ЕНП, по време на конгреса на ЕНП, който се провежда в момента в Хелзинки. Вебер говори дълго и приятелски с делегацията на ГЕРБ, в която влизат евродепутатите, еврокомисарят Мария Габриел, предшественичката й Кристалина Георгиева, другите двама зам.-председатели на ГЕРБ Йорданка Фандъкова и Димитър Николов и всички областни градове от ГЕРБ в страната. \"Манфред Вебер е голям приятел на България\", подчерта Цветанов. И покани баварския политик, който със сигурност ще спечели утре номинацията кандидат за председател на ЕК на европейската десница, да открие кампанията на ГЕРБ за евровота. Вебер прие с усмивка и прегръдка с Цветанов. \"Сега имаме 6-има евродепутати, целта е да след май да са поне толкова, а всичко отгоре е добре дошло\", амбициран е Цветанов.", "date": "2018.11.07", "title": "Цветанов: ГЕРБ подкрепя Вебер за председател на ЕК (Видео)"}
{"url": "https://www.24chasa.bg/novini/article/7141782", "text": "Очакваме да работим тясно с новоизбраните 116 конгресмени и други официални представители на САЩ. Това заяви днес говорител на Европейската комисия по повод произведените в САЩ междинни избори, предаде БТА. ЕС и САЩ са ключови стратегически партньори и съюзници. Отдадени сме на тясно и взаимноизгодно трансатлантическо сътрудничество, в интерес на напредъка и сигурността на нашите граждани и на хората по света, добави говорителят.", "date": "2018.11.07", "title": "Еврокомисията: Очакваме да работим тясно с новоизбраните конгресмени на САЩ"}
{"url": "https://www.24chasa.bg/novini/article/7141794", "text": "Ръководството на \"Инерком България\" разпространи своя позиция в отговор на публично изказване на депутата на БСП Елена Йончева по повод избор на представители на Инерком в надзорните органи на Групата ЧЕЗ в България. В него Йончева отправя въпроса Бойко Борисов ли е препоръчал на Гинка Върбакова да влезе в Надзорния съвет на ЧЕЗ България. Дружеството изразява \"категорично несъгласие с подхода търговски дружества и бизнес организации да бъдат въвличани като инструмент за водене на политически кампании\". \"Инерком България не е политически обвързана и не се ползва с политически протекции. Твърдението на г-жа Йончева не отговаря на истината и е извадено от контекста. Предлаганата смяна на част от членовете на надзорните съвети на публичните компании ЧЕЗ Електро България и ЧЕЗ Разпределение България е под условие сделката да получи необходимите разрешения, които са предпоставки за нейното финализиране. Сделката между ЧЕЗ а.с. и Инерком следва законовите изисквания и е в съответствие с общоприетите европейски практики за подобни сделки. Инерком е група от компании, които отдавна работят на българския пазар, спазват законите, уважават българските и европейските институции и възразява имената на предложените от нас членове в надзорни органи да бъдат използвани недобросъвестно за постигане на каквито и да е било политически или други цели. Поднасянето на информацията е манипулативно и цели да направи внушения, да нагнети напрежение и да създаде чувство за несигурност. Към настоящия момент държавата не притежава акции от капитала на дружествата от групата на ЧЕЗ в България и няма законови основания да предлага членове на надзорните органи. В правото проява на съмнения и възражения срещу сделка е въпрос на интереси. Общественият интерес по отношение на сделката между Инерком и ЧЕЗ е защитен от законите и държавните институции, които ги прилагат. Компетентни да се произнасят по сделката са само определените по закон български институции, като направят това в интерес на всички заинтересовани страни, и най-вече на българските граждани. Инвеститорите трябва да бъдат уважани, защото те са основата на българската икономика и осигуряват благосъстоянието на гражданите. За стабилно икономическо развитие се изисква предвидима и спокойна среда, в която върховенство има Закона\", гласи позицията на \"Инерком\".", "date": "2018.11.07", "title": "Инерком: Твърденията на Елена Йончева не отговарят на истината, манипулативни са"}
{"url": "https://www.24chasa.bg/novini/article/7141772", "text": "Германският канцлер Ангела Меркел ще отбележи стогодишнината от края на Първата световна война на френска територия, а германският президент Франк-Валтер Щайнмайер ще бъде в Лондон за церемония в Уестминстърското абатство с кралица Елизабет II. Но докато лидерите посещават столиците на враговете на Германия от военните времена, в родината им няма да има национални възпоменания за годишнината от сключеното на 11 ноември 1918 г. примирие, сложило край на четиригодишната война, в която са убити два милиона и са ранени четири милиона германски войници. Тази седмица германският парламент ще направи комбинирано възпоменание за стогодишнината от провъзгласяването на първата германска република, 80-годишнината от нацисткия погром срещу евреи, известен като Кристалната нощ, и 29-годишнината от падането на Берлинската стена. Почти като добавка парламентът отбелязва, че във фоайето ще има и художествена изложба, озаглавена \"1914/1918 - Не тогава, не сега, никога\". Освен че е на губещата страна в Първата световна война, последвалите събития са истинската причина да няма възпоменателни прояви в Германия. Примирието от 11 ноември не е означавало за Германия мир, както е било за Франция и Великобритания. Краят на войната е донесъл надигане на революция и улични битки между крайнолеви и крайнодесни групировки. Донесъл е също край на монархията, години на хиперинфлация, масова бедност и глад, а също е помогнал за създаването на условия, извели нацистите на власт през 1933 г. Ужасяващото наследство на Холокоста и огромните разрушения от Втората световна война просто засенчват всичко друго в Германия, казва Даниел Шонпфлуг, историк в Института \"Фридрих Майнеке\" към Берлинския свободен университет. Неговата нова книга \"Свят на ръба\" (Kometenjahre. 1918: Die Welt im Aufbruch, S. Fischer Verlag, 2018.) проучва преките последици от войната през лична гледна точка. \"Човек не може да ограничи това до простия факт, че една страна е спечелила войната, а друга е загубила\", казва Шонпфлуг. По думите му \"Германия е страна, която на практика извлича целия си национален наратив от поражението през 1945 г.\", но не и от поражението през 1918 г. В Турция, която също е на губещата страна в Първата световна война, краят на войната произвежда подобен разпад на Османската империя и война за независимост, но донася и въздигането на Мустафа Кемал Ататюрк, основателя на съвременната турска република. Въпреки че краят на Първата световна война сега се възприема в Германия през призмата на Хитлер и Холокоста, периодът непосредствено след войната е бил период на утопизъм, в който всевъзможни движения са прокарвали идеалистичните си визии за мир и демокрация, казва Шонпфлуг. Наред с това, от другата страна на политическия спектър десният утопизъм е дал живот на фашизма, казва той. Когато отшумява първоначалната еуфория заради края на войната, надеждите за бъдещето бързо отстъпват на чувство на негодувание заради репарациите и условията, наложени на Германия от страните победителки. Нацистите и десните националисти събират подкрепа чрез пропаганда на мита за \"ножа в гърба\", тоест, че цивилните лидери на Германия са предали армията, съгласявайки се с капитулацията от 11 ноември. \"Имало е война между мечти, сблъсък на утопии\" между десницата и левицата, казва Шонпфлуг. Въпреки че в Германия няма да има на национално ниво възпоменателни прояви за годишнината от края на войната, планирани са отделни прояви, включително изложба в Германския исторически музей в Берлин. Епископалната конференция ще отслужи в Берлинската катедрала (Berliner Dom) специална литургия за войната. Освен че германски представители ще участват в прояви в Лондон и Париж, външното министерство на Германия съобщи, че са работили с британските си колеги за координирано биене на църковни и светски камбани на 11 ноември по света, за да се отбележи годишнината. \"Камбаните ще бият по пладне в памет на над 17-те милиона жертви на Първата световна война и като призив за разбирателство и помирение през границите\", заяви министерството. /БТА/", "date": "2018.11.07", "title": "100 години от края на Първата световна война отбелязват в Лондон и Париж, но не и в Берлин"}
{"url": "https://www.24chasa.bg/novini/article/7141792", "text": "Окръжният съд в Пазарджик осъди на 3г. лишаване от свобода Илиян Найденов от местното село Ветрен дол за рекет, извършен с двама съучастници - Христо Христосков и Андрей Атанасов, които получиха наказания от по 2.5 години затвор. Тримата бяха признати за виновни, защото изнудвали със заплахи за побой и убийство новия собственик на земя, която Найденов ползвал като земеделски производител, за да го принудят да се откаже от имота си. Тримата солидарно трябва да платят и 10 хиляди лева неимуществени вреди на изнудвания. Илиян Найденов е подсъдим и по дело за убийството на 44-годишния баща на 4 деца Йордан Асенов - Гочето в село Братаница. В съучастие с Васил Спасов и Георги Николов тримата пребиват Гочето, защото събирал необрана царевица от нива, след което го изхвърлят в напоителен канал. Окръжният съд в Пазарджик осъди Спасов и Николов на 16г. затвор, а Найденов на 15 години. Апелативния съд в Пловдив обаче намали наказанието на земеделеца на 12г. лишаване от свобода. Делото обаче беше върнато от върховния съд за ново разглеждане в Пловдив, поради което все още няма произнесени окончателни присъди за убийството.", "date": "2018.11.07", "title": "Подсъдим за убийство получи присъда и за рекет"}
{"url": "https://www.24chasa.bg/novini/article/7141799", "text": "Земетресение с магнитуд 4,1 бе регистрирано днес край западния турски окръг Измир, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД). Земетресението е регистрирано в 13,38 ч. (местно време) в Егейско море недалеч от град Карабурун, окръг Измир, предава БТА. По първоначални данни няма ранени хора и разрушения.", "date": "2018.11.07", "title": "Земетресение се усети край Измир"}
{"url": "https://www.24chasa.bg/novini/article/7141813", "text": "Ректорите на Шанхайския политехнически университет - проф. Тао Ю и на Русенския университет - чл.-кор. проф. Христо Белоев са подписали договор за обучение с цел получаване на двойна диплома на студенти от двете държави, съобщи проф. Белоев. Учебните програми на специалностите „Компютърни системи и технологии“ в Русенския университет и на „Компютърно инженерство“ в Шанхайския политехнически университет са идентични и в момента тече подбор на студенти, каза ректорът на Русенския университет. В началото това ще бъдат десет първокурсници от специалност КСТ в Русенския университет и още толкова студенти от Шанхай. В продължение на три години младежите ще учат в своя университет, а през четвъртата година на обучението си българските студенти ще отидат в Китай, докато десетте младежи от Шанхайския политехнически университет ще дойдат в Русе. След успешно положени държавни изпити първата група студенти ще получи дипломи от двете висши училища. В периода от 29 октомври до 02 ноември група преподаватели от Русенския университет, водена от ректора чл.-кор. проф. Христо Белоев, посети Шанхайския политехнически университет. В различни научно-изследователски лаборатории те са се запознали с използваните от китайските им колеги образователни иновации, в т.ч. интерактивни презентационни системи, добавена и виртуална реалност и др.", "date": "2018.11.07", "title": "Русе ще обменя студенти с Политехническия университет в Шанхай"}
{"url": "https://www.24chasa.bg/novini/article/7141836", "text": "Първият дипломат на САЩ Майк Помпейо отложи за неопределено време насрочената за четвъртък в Ню Йорк среща с дясната ръка на севернокорейския ръководител Ким Чен-ун, съобщиха световните агенции, цитирани от БТА. \"Ще организираме наново тази среща впоследствие, щом го позволи графикът на всяка от страните\", заяви снощи в комюнике говорителката на Държавния департамент Хедър Науърт, без да уточни причините за това отлагане, посочва Франс прес. Помпейо трябваше да преговаря с високопоставения представител на Северна Корея Ким Йон-чхол в опит да постигне напредък по деликатния въпрос за освобождаване на Корейския полуостров от ядрени оръжия и за да подготви нова среща между Доналд Тръмп и Ким Чен-ун. \"Започналите дискусии продължават - увери Науърт. - САЩ все така насочват усилия към спазване на ангажиментите, поети от президента Тръмп и президента Ким на срещата на върха в Сингапур през юни.\" Междувременно обаче режимът в КНДР охлади атмосферата, като заплаши миналата седмица да поднови разработката на ядрения си арсенал, ако не бъдат вдигнати икономическите санкции срещу Пхенян, напомня АФП.", "date": "2018.11.07", "title": "Майк Помпейо отложи насрочената среща \nс Ким Чен Ун"}
{"url": "https://www.24chasa.bg/novini/article/7141940", "text": "Последните данни от Агенцията за социално подпомагане сочат, че са подадени 36 098 заявления - декларации за целевата помощ за първокласници, а издадените заповеди за отпускане на помощта тази година са 34 802 и се отнасят за 35 511 деца. Това информират от АСП на сайта на Агенцията. Няма издадени заповеди за отпускане на помощта в натура, а заповедите за отказ са 1 237. Приемането на заявления - декларации за отпускане на еднократната помощ от 250 лева за ученици в първи клас за учебната 2018/2019 година приключи на 15 октомври. Помощта за първокласници се отпуска по реда на Закона за семейните помощи за деца, като право да я получат имат семейства, чиито деца са записани за първи път в първи клас на държавни или общински училища. Друго задължително условие е средномесечният доход на член от семейството за предходните 12 месеца да е по-нисък или равен на 450 лв. Помощта се отпуска без условия за доход за деца с трайни увреждания, сираци и деца, настанени в приемни семейства и в семейства на роднини и близки по реда на Закона за закрила на детето. Предстои дирекциите \"Социално подпомагане\" в страната да извършват проверки в училищата с цел установяване дали децата са постъпили в училище. Ако детето не постъпи в училище или не посещава редовно учебните занятия до завършването на първи клас, помощта ще трябва да бъде възстановена. За миналата учебна 2017/2018 година подадените заявления-декларации за отпускане на въпросната помощ бяха общо 39 007, а издадените заповеди за отпускане на помощта бяха 37 628 и се отнасяха за 38 456 деца. Нямаше издадени заповеди за отпускане на помощта в натура. Заповедите за отказ бяха 1 336, допълват от АСП.", "date": "2018.11.07", "title": "Изплатена е целевата помощ на 35 511 първокласници за 2018-2019 година"}
{"url": "https://www.24chasa.bg/novini/article/7141970", "text": "Изследване на четивната грамотност на учениците от шести клас чрез външно оценяване беше направено днес от Центъра за оценяване в предучилищното и училищното образование. Изследването е заложено в плана за действие в изпълнение на Националната стратегия за насърчаване и повишаване на грамотността през 2017-2018 година, съобщи пресцентърът на Министерството на образованието и науката. За разлика от националните външни оценявания това не обхваща всички ученици в шести клас, а се осъществява чрез представителна извадка от около 5820 ученици от 202 училища, обучавани в 266 паралелки в рамките един учебен час. Основната цел е да се анализират уменията на учениците в шести клас да работят с различни текстове. Резултатите от външното оценяване ще бъдат използвани както за диагностика на образователните потребности, така и за мониторинг на образователния процес за прилагане на политики и мерки, насочени към подобряване на качеството. В този смисъл резултатите няма да имат пряко отражение за отделния ученик и няма да влияят при оформянето на срочния му успех. Наред с това се апробират елементи от организацията за електронната обработка на бланките, които ще се използват при предстоящите национални външни оценявания в края на учебната 2018-2019 година. Инструментариумът на изследването е разработен от Центъра за оценяване в предучилищното и училищното образование със съдействието на представители на академичната общност. Външното оценяване е осъществено чрез когнитивен тест, включващ 21 задачи върху три различни по формат и по вид текстове. 15 от задачите са с избираем отговор, а 6 - с кратък свободен отговор. Максималният брой точки е 30, но на учениците няма да се поставят оценки. Тестовите задачи са разработени така, че да измерват постиженията на учениците на различните когнитивни равнища: намиране и извличане на информация, обобщаване и тълкуване, и анализ и оценка. Регионалните управления на образованието и училищата ще имат възможността да разработят конкретни регионални и училищни политики за преодоляване на съществуващите дефицити. Анализът ще очертае профила на постиженията на учениците по няколко критерия: демонстрираните когнитивни равнища, уменията за работа с различни по формат и по вид текстове; постиженията в работата върху различните видове задачи, информират от МОН.", "date": "2018.11.07", "title": "Общо 5820 шестокласници се явиха на външно оценяване за четивната грамотност днес"}
{"url": "https://www.24chasa.bg/novini/article/7141992", "text": "Утре ще бъде подписан новият Колективен трудов договор в отрасъл \"Здравеопазване\". Това съобщиха от пресслужбата на Министерството на здравеопазването. Министърът на здравеопазването Кирил Ананиев и представители на национално представени работодателски и синдикални организации ще подпишат документа, регламентиращ трудовите и осигурителни отношения на работещите в отрасъла.", "date": "2018.11.07", "title": "Утре ще бъде подписан новият Колективен трудов договор в отрасъл \"Здравеопазване\""}
{"url": "https://www.24chasa.bg/novini/article/7141969", "text": "330 милиона са заложените средства в бюджета за 2019 г. за увеличение на заплатите на учители и директори, а 39 милиона лева са за увеличение на минималната работна заплата в системата. Нарастването на най-ниските заплати ще бъде с 20 процента и те ще достигнат почти средната за страната от 920 лева брутно, а реално като нетно трудово възнаграждение, младите учители ще получат 713,90 лева. Това се посочва в становище от Синдиката \"Образование\" към КТ \"Подкрепа\" за бюджета за образованието за 2019 г., предаде БТА.  В становището се казва, че увеличението на разходите за делегирани към образованието дейности е със 17 процента, така, както е заложено в решение на Министерския съвет за приемането на стандарти за делегираните от държавата дейности с натурални и стойностни показатели през 2019 г. Единният разходен стандарт за ученик става 1611 лв. вместо сегашните 1370 лв. Стандартът за училище ще бъде увеличен от 33 000 лв. на 38 400 лв., а за паралелка - от 6998 лв. на 8176 лв. Стандартът за яслена и целодневна група в детска градина и училище става от 3998 лв. на 4664 лв., а за институция - от 20 000 лв. на 23 800 лв. За дете от 2 до 4 години държавата ще предоставя по 2190 лв., а за дете в задължителната предучилищна възраст - по 2405 лв. За съжаление, предвидените капиталови разходи за ученик, остават без изменение на 25 лв. \"Вместо сериозно и отговорно финансиране на системата, през 2019 г. за образованието са предвидени 3,6 процента от БВП, което е разочароващо и не го представя, както шумно се прокламира, като приоритет на държавата, ако го сравним с бюджета за 2009 г. - 3,9 процента от БВП\", коментират от синдиката. И заявяват, че повече от десетилетие настояват да започне приоритетно финансиране на образователната система, което ще отвори врати за истинските реформи в нея. Синдикатът предлага за пореден път финансиране от 6 процента от БВП по препоръка и пример на реформиращите се образователни системи в европейските държави. Синдикат \"Образование\" заявява, че новото увеличение на работните заплати е фундаментално важно, но няма да реши проблема с нежеланието на младите хора да станат учители, както по финансови причини, така и заради други, но не по-малко важни \"недостатъци на учителската професия\". Сред тях са непосилната бумащина и все по-нарастващият родителски натиск. Новият образователен бюджет за 2019 г. прави плах опит за заличаване на неравенствата между големите и малките училища с нови компоненти във формулата за разпределянето на средствата по единния разходен стандарт за ученик. Засега обаче, МОН пропуска един много важен компонент в тази формула - компонентът учител, който многократно е предлаган от Синдиката \"Образование\". Друга важна несправедливост, която трябва да намери решение, е в достигнатите през последното десетилетие съществени разлики в работните заплати за еднакви учителски длъжности. Тук ножицата се отваря до над 200 лева в една и съща образователна институция, заявяват от учителския синдикат, с председател Юлиян Петров. От синдиката обобщават, че въпреки всички критични анализи на натрупаните през годините негативни и формални политики в образованието, 20-процентното увеличение е знаково, исторически важно и не се е случвало от десетилетия. Образованието е стратегически отрасъл на всяко съвременно и отговорно за бъдещето общество и заслужава повече подкрепа, добра воля и разбиране, коментират синдикалистите.", "date": "2018.11.07", "title": "330 млн. лв за увеличението на заплатите на учителите, а 39 млн. лв. - за минималната заплата в системата"}
{"url": "https://www.24chasa.bg/novini/article/7142090", "text": "След близо месец политически консултации между латвийските партии президентът на Латвия Раймондс Вейонис номинира днес Янис Борданс, лидер на Новата консервативна партия, за министър-председател и му даде срок до 21 ноември да направи опит да състави правителство след изборите през октомври, довели до фрагментиран парламент, предадоха Ройтерс и ТАСС. Борданс, който е юрист и бивш министър на правосъдието, и неговата Нова консервативна партия съсредоточиха предизборната си кампания около необходимостта за борба с корупцията. \"Върховенството на закона ще бъде приоритет\", каза Борданс, предава БТА. Според него новото правителство ще се състои от пет партии и няма да включва проруската Социалдемократическа партия \"Съгласие\" и Съюза \"Зелени и фермери\". Недоволни от корупцията и неефективната политическа система латвийските на изборите на 6 октомври избиратели наказаха управляващата трипартийна дясноцентристка коалиция. Три нови партии получиха общо близо 40 процента от гласовете, което доведе до силно фрагментиран парламент, състоящ се от седем партии. Ако в срок до две седмици, тоест до 21 ноември включително, Борданс не успее да състави коалиционно правителство, държавният глава ще трябва да възложи тази задача на друг кандидат. На изборите най-много места - 23 в 100-членния парламент, получи партията \"Съгласие\", изразяваща интересите на рускоезичното население, но никоя от влезлите в парламента политически сили не пожела да управлява заедно с нея.", "date": "2018.11.07", "title": "Президентът на Латвия номинира за премиер юриста Янис Борданс"}
{"url": "https://www.24chasa.bg/novini/article/7142089", "text": "През 2014-а обещахме нови работни места и растеж и го изпълнихме - 12 милиона нови работни места бяха създадени от 2014-а досега. Това обяви в словото си лидерт на ЕНП Жозеф Дол на конгреса на ЕНП в Хелзинки. Преди началото на форума той се срещна със зам.-председателя на ГЕРБ Цветан Цветанов. Двамата обсъдиха основните теми и предизвикателства пред Европа с оглед подготовката за европейските избори през 2019 г. Цветанов подчерта, че лидерството на ЕНП в Европа е ключово за стабилността и устойчивостта на Съюза. Дол и Цветанов обсъдиха подготовката за кампанията за европейските избори догодина както на национално, така и на местно ниво. Те се обединиха около разбирането, че силата на ЕНП е в реалните политики с истински резултати за по-добър живот на всеки европейски гражданин. Българската делегация, в която са включени кметове на областни градове, избрани от листата на ГЕРБ, ще проведе среща с председателя на ЕНП утре сутрин. ЕНП не е числа, а принципи и ценности, подчерта генералният секретар на ЕНП Антонио Лопес.", "date": "2018.11.07", "title": "Дол след срещата с Цветанов: Създадохме 12 милиона работни места"}
{"url": "https://www.24chasa.bg/novini/article/7142116", "text": "През третото тримесечие на 2018 г. местните администрации на територията на област Добрич са издали разрешителни за строеж на 42 жилищни сгради и на 31 други сгради – съобщават от териториалната статистика. Спрямо предходното тримесечие броят на издадените разрешителни за строеж на жилищни сгради нараства с 31.3%, общата им застроената площ - с 28.9%, а броят на жилищата в тях е без промяна. Издадените разрешителни за строеж на други сгради намаляват с 31.1%, а разгънатата им застроена площ е по-малко със 7%. В сравнение с третото тримесечие на 2017 г. издадените разрешителни за строеж на нови жилищни сгради са повече с 40%, жилищата в тях - с 44.7%, а тяхната разгъната застроена площ - с 45.4%. Издадените разрешителни за строеж на други сгради намаляват с 11.4%, а разгънатата им застроена площ - с 23.8%. През третото тримесечие на 2018 г. в област Добрич е започнал строежът на 26 жилищни сгради с 41 жилища в тях и с 4486 кв. м обща застроена площ и на 6 други сгради с 2 986 кв. м разтърната застроена площ.. Спрямо предходното тримесечие започнатите жилищни сгради нарастват с 23.8%, жилищата в тях - със 17.1%, но общата им застроена площ е по-малко с 0.8%. Броят на започнатите други сгради намалява със 73.9%..", "date": "2018.11.07", "title": "В Добричко строят активно жилищни сгради"}
{"url": "https://www.24chasa.bg/novini/article/7142150", "text": "Известният френски гастрономически гид \"Мишлен\" в изданието си за 2019 години дава престижните си звезди на 76 нюйоркски ресторанта, съобщи агенция Ройтерс, цитирана от БТА. Това е с 4 звезди повече, в сравнение с миналата година, като така Градът на небостъргачите се очертава като атрактивна кулинарна дестинация. Новите нюйоркски ресторанти, удостоени със звезда \"Мишлен\", включват две заведения, кръстени на името на известния френски готвач Жоел Робюшон, който се спомина през месец август. От \"Мишлен\" похвалиха отличените със звезди ресторанти за иновативните им готварски техники в областта на азиатската, френската и мексиканската кухня. \"Ню Йорк е един от водещите кулинарни градове в света\", заяви Гуендал Пулeнек, директор на международния отдел на гида \"Мишлен\". Новото нюйоркското издание ще бъде публикувано в четвъртък. Системата на \"Мишлен\" използва услугите на анонимни оценители в 28 страни. Отново най-високи оценки - три звезди, получават както и миналата година същите 5 нюйоркски ресторанта - \"Chef's Table\", \"Eleven Madison Park\", \"Le Bernardin\", \"Masa\" и \"Per Se\". Въпреки високите си постижения, Ню Йорк изостава в сравнение с град Сан Франциско по броя на своите \"Мишлен\" отличници. В града на хипитата отличените миналата година ресторанти с максималните три звезди са цели седем.", "date": "2018.11.07", "title": "\"Мишлен\" даде звезди на 76 нюйоркски ресторанта"}
{"url": "https://www.24chasa.bg/novini/article/7142164", "text": "Окръжният съд в Добрич остави без уважение молбата на 19-годишния А. Г. за изменение на наложената му мярка за неотклонение „задържане под стража“. Той е привлечен като обвиняем за това, че на 22 септември т.г. в Добрич, без надлежно разрешително, е държал с цел разпространение високорискови наркотични вещества - около 84.2 грама марихуана и 38.4 грама амфетамин. Адвокатът на младежа поиска по-лека мярка за подзащитния си с аргумента, че той имал заболяване, което е несъвместимо с пребиваването му в ареста.Прокурорът настоя обвиняемият да остане задържан, тъй като се лекувал медикаментозно, а при промяна на мярката съществувала опасност да се укрие или да извърши други престъпления. След като се запозна с внесената жалба, материалите по делото и изложените доводи на страните, Окръжният съд прецени, че и към момента е налице обосновано предположение за съпричастност на обвиняемия към разследваното престъпление, което е свързано с държане с цел продажба на сравнително голямо количество наркотици. С оглед високата обществена опасност от деянието, както и с цел да се предотврати възможността обвиняемият да се укрие или да извърши друго престъпление, съдът счете, че той трябва да остане в ареста. Съдът аргументира преценката си и с обремененото съдебно минало на задържания, който има предходно осъждане за същото по вид престъпление. За заболяването на младежа, съдът коментира, че то е било налично и при първоначалното му задържане. Сега по делото е приложена актуална медицинска справка, според която обвиняемият е в добро общо състояние. По искане на защитата е назначена и съдебно-медицинска експертиза, която да установи дали здравословното състояние на задържания позволява оставането му в местата за лишаване от свобода. Определението подлежи на обжалване в 3-дневен срок пред Апелативен съд - Варна.", "date": "2018.11.07", "title": "Оставиха в ареста дилър на дрога в Добрич"}
{"url": "https://www.24chasa.bg/novini/article/7142163", "text": "Френският президент Еманюел Макрон стъпи на хлъзгава историческа почва, като похвали прочут генерал от Първата световна война, който впоследствие, през Втората, стана колаборационист на нацистите, предаде Асошиейтед прес. Маршал Филип Петен изведе френската армия до победа във великата и ужасяващо кръвопролитна битка край Вердюн през 1916 г., бе обявен за национален герой, а в много френски градове и села имаше улици на негово име. Той обаче си спечели печална слава и присъда за предателство заради действията си начело на френския колаборационистки режим от Виши, установен на неокупираната територия на Франция след разгрома й от нацистите в периода 1940-1944 г. Петен е причастен към депортирането през 1942 г. на 13 000 евреи от Франция, станали жертва на Холокоста, предава БТА. Макрон каза днес при посещение в Шарльовил-Мезиер, че на 11 ноември по време на честването на 100-годишнината от края на Първата световна война възнамерява да отбележи заслугите на Петен наред със седем други френски маршали, отличили се по фронтовете на войната. \"Смятам за напълно закономерно да отдадем почит на маршалите, които доведоха нашата армия до победа\", каза президентът. \"Петен заслужава почит за това, че е бил \"велик войник\" през Първата световна война, макар че е направил фатален избор по време на Втората световна война\", отбеляза той. Думите му веднага предизвикаха възмущението на главната еврейска организация във Франция - Съвета на еврейските организации във Франция (CRIF), представляваща 400 000 евреи. \"Шокиращо е, че Франция може да отдаде почит на човек, за когото съдът в името на френския народ е преценил, че е недостоен да се нарича французин\", заяви днес Франсис Калифа, президент на CRIF, цитиран от Ройтерс. Реагира и лидерът на крайната френска левица Жан-Люк Меланшон. \"Маршал Жофр е водачът на армията, победил във войната през 1914-1918 г. Петен бе предател и антисемит. Неговите престъпления и неговото предателство не могат да бъдат заличени от историята. Макрон, този път ти отиде твърде далече!\", каза той. След войната Петен бе осъден на смърт за измяна, но тогавашният президент генерал Шарл де Гол, дългогодишен почитател на Петен, замени присъдата с доживотен затвор. Петен почина през 1951 г. в затвора на 95-годишна възраст.", "date": "2018.11.07", "title": "Похвали на Макрон за скандалния френски маршал Петен предизвикаха бурна реакция"}
{"url": "https://www.24chasa.bg/novini/article/7142185", "text": "Все по-голямото търсене на румънски паспорти от граждани на Украйна ще усложни още повече вече разстроените отношения между двете страни, отбелязва румънският информационен сайт Зиаре, цитиран от БТА.  Молбите за румънско гражданство от региона на Одеса в Украйна са се удвоили от началото на 2017 г. Според анализатори това може да предизвика допълнително напрежение с Румъния, която вече бе разгневена от приемането на закон, който насърчава преподаването на украински език в училищата. Зиаре припомня, че през септември 2017 г. Украйна одобри закон, който ограничава преподаването на езиците на националните малцинства. Законът предвижда постепенно въвеждане на нова система, която замества дисциплините, които се преподаваха на румънски език, с такива, които се преподават на украински. Същевременно през 2017 г. Букурещ се отказа от консулските такси за паспорти, които възлизаха на сумата от около 300 долара. Генералният консул на Румъния в Одеса Емил Рапча заяви пред румънската обществена телевизия ТеВеРе, че консулските услуги са станали по-атрактивни, защото всичко е безплатно. Експерти очакват нарасналият брой украинци, които подават молби за румънско гражданство, да увеличи напрежението, тъй като Украйна не признава двойното гражданство. Политическият анализатор Михай Исак е заявил за Балканската мрежа за разследваща журналистика, че получаването на права в ЕС чрез румънското гражданство има практическа цел за много граждани на Украйна, тъй като означава, че те могат да пътуват, работят или учат в европейски държави. Статистиката в Украйна показва, че в момента само две училища използват учебна програма на румънски език в региона на Одеса, спрямо 18 такива училища по времето, когато Украйна обяви независимостта си от СССР през 1991 г. Румъния също така е ядосана на Украйна, която настоява за разграничаване между румънския език и т.нар. молдовски език. Според Букурещ това е механизъм от съветската епоха, който има за цел да създава разделение между две общности с един и същ произход, култура и език.", "date": "2018.11.07", "title": "Напрежение между Румъния и Украйна \nзаради румънски паспорти"}
{"url": "https://www.24chasa.bg/novini/article/7142180", "text": "Президентът Доналд Тръмп ще даде днес в 16,30 по Гринуич пресконференция за междинните избори. По-рано днес той обяви, че на тях Републиканската партия е удържала \"голяма победа\", въпреки че тя загуби контрола над Камарата на представителите, предаде ДПА. \"Получих толкова много поздравления от толкова много хора за нашата голяма победа от тази нощ, включително от други страни, които ме чакаха с надеждата да сключат търговски споразумения\", написа Тръмп в профила си в Туитър, предаде БТА. В друг туит той приветства хората, които го подкрепят, и заяви, че \"тези, които работиха с мен по време на тази невероятна кампания за междинните избори, одобрявайки определени политики и принципи, се справиха много добре. Тези, които не го направиха - кажете: \"Сбогом!\". Тръмп поздрави своя пламенен привърженик Рон Десантис за победата му на изборите за губернатор на Флорида.", "date": "2018.11.07", "title": "Тръмп ще даде пресконференция \nза междинните избори днес"}
{"url": "https://www.24chasa.bg/novini/article/7142392", "text": "Карго с дуриан - изключително лошо миришещ азиатски плод, възпрепятства излитането на индонезийски самолет, което се забави с един час заради бунт на пътниците, съобщи АФП. Пътниците отказаха да пътуват в самолета заради вонята. В Азия дурианът се смята за деликатес заради кремообразната текстура и вкуса му, наподобяващ синьо сирене. Миризмата му обаче наподобява на идваща от отходен канал, на повръщано или мръсни чорапи. Затова дурианът е забранен на обществени места в няколко азиатски държави. Пътниците на \"Сривиджая Еър\", който трябвало да излети от Бенгкулу на о-в Суматра за Джакарта в понеделник, отказали да се качат на самолета. Те били притеснени не само от миризмата, но и от теглото на товара, предава БТА. Превозвачът призна, че на самолета са били натоварени повече от два тона дуриани, но подчерта, че това е било безопасно, а миризмата е щяла да изчезне, когато самолетът се издигне във въздуха. Накрая дурианите били разтоварени и пътниците излетели с час закъснение за Джакарта.", "date": "2018.11.07", "title": "Пътници отказаха да пътуват в самолет заради миризливия плод дуриан"}
{"url": "https://www.24chasa.bg/novini/article/7142406", "text": "Германският вътрешен министър Хорст Зеехофер - лидер на баварския Християнсоциален съюз (ХСС), традиционен съюзник на Християндемократическия съюз (ХДС) на канцлера Ангела Меркел - не е взимал решение да подаде оставка от партийния пост на предстоящото заседание на ръководството на партията. Това заяви говорителят му по повод днешна публикация, предаде Ройтерс. В.\"Цайт\" съобщи днес, позовавайки се на свои източници, че Зеехофер е решил да напусне председателския пост в ХСС, но да остане вътрешен министър в правителството на Меркел, предава БТА.", "date": "2018.11.07", "title": "Хорст Зеехофер не възнамерява да подава оставка от лидерския пост в ХСС"}
{"url": "https://www.24chasa.bg/novini/article/7142416", "text": "По повод запитване от медии във връзка със съобщение на Върховна административна прокуратура от днес ви уведомяваме, че след писмо на Върховна административна прокуратура (ВАП) от 9 юли 2018 г.,  , със заповед на министъра на правосъдието Цецка Цачева е възложена проверка на Инспектората по чл. 46 от Закона за администрацията, съобщават от пресцентъра на Министерството на правосъдието. Проверката, която е за период от 1 януари 2013 г. до октомври 2018 г., е приключила с доклад до министъра на 2 ноември 2018 г. Заключенията в доклада са, че не са намерени данни за цитираните 114 случая на получаване на българско гражданство от лица, издирвани от Интерпол. Не са установени и нарушения от служители в дирекция „Българско гражданство“ по проведените съгласувателни процедури с МВР и ДАНС. Екземпляр от доклада е предоставен и на ВАП.", "date": "2018.11.07", "title": "Нямало данни за издирвани от Интерпол, които да са получили българско гражданство"}
{"url": "https://www.24chasa.bg/novini/article/7142427", "text": "Поради временни технически затруднения във функционирането на системата за летищна информация на полетите, Летище София създава организация за по-добра осведоменост на пътниците, съобщиха от летището. Пътниците могат да се осведомят за своя полет от гишета \"Информация\" на Терминал 1 и Терминал 2. Засилена е и честотата на излъчваните аудио съобщения, както и са ангажирани служители, които да насочват пътниците в зоната след граничен контрол, предаде БТА. Полагат се всички усилия за преодоляване на техническите затруднения във възможно най-кратък срок, информират от летището.", "date": "2018.11.07", "title": "Летище София остана без информационна система"}
{"url": "https://www.24chasa.bg/novini/article/7142463", "text": "Бюджетът за 2019 г. не е предизборен. Работим върху предизборния бюджет, но ще го разглеждаме в края на 2020 г., защото изборите за следващ парламент, поне както ние виждаме развитието на държавното управление, ще бъдат през 2021 г. Това заяви министърът на финансите Владислав Горанов в парламента при дебатите по проектобюджета за следващата година на първо четене, цитиран от БТА. Фискалната рамка на Бюджет'2019 стриктно отразява и следва заложените приоритети от програмата на правителството. Те са политиката по доходите, образованието, социалната политика и отбраната, посочи Горанов. Макроикономическата прогноза за следващата година е в съответствие с актуалните очаквания за икономическата среда в национален и международен план. Очакваният икономически растеж за 2019 г. е 3.7 на сто, като растежът на БВП е прогнозиран да се ускори основно по линия на публичното потребление и инвестиции и номинално да достигне 116 млрд. лв. в края на 2019 г., отбеляза министърът. По думите му за последните две години БВП се увеличава постепенно. Благополучният цикъл на икономиката позволява по-голям бюджет, както по отношение на приходите, така и на разходите, каза той. Получихме много критики за номиналния ръст на разходите, но това е резултат от по-успешното българско общество, което произвежда повече, посочи министърът. По-висока заетост, увеличение на заплатите, увеличава и потреблението. Бюджетът расте и то при запазване на ниско данъчно облагане на хората и бизнеса. Според нашето разбиране така се осигуряват повече ресурси за публични услуги. Като общност създаваме повече и с всяка следваща година задоволяваме по-добре обществените нужди, без да създаваме диспропорции в икономиката и без да обременяваме с дългове поколенията след нас, каза Горанов. Фискалната политика, която водим е благоразумна и подобряването на дълговата позиция на страната е добър аргумент към нашите партньори по пътя към присъединяване към Еврозоната, отбеляза той. По думите му в прогнозната средногодишна инфлация е 3 на сто. Нивото на безработицата трайно намалява и за 2019 г. очакваме да се понижи на 4.8 на сто. Фискалният резерв към края на септември тази година е 11.2 млрд. лв., каза той. Заложена е положителна тенденция за трайно намаляване на държавния дълг спрямо БВП, остава третият най-нисък в ЕС. Очаква се да спадне до 19.1 на сто в края на 2019 г., а в края на 2021 г. целта е да достигне 16.5 на сто от прогнозираното ниво на БВП, посочи Горанов. По наше мнение стратегията да вървим към балансирано бюджетно салдо е правилната, смята министърът. Без да променяме съществено данъчната политика през следващата година очакваме общо приходите по консолидираната фискална програма да достигнат 43.9 млрд. лв., което е с 4.7 млрд.лв. повече от тази година, каза той. Следващата година преразпределяме 444.5 млрд.лв., като запазваме утвърдилата се като негласна традиция размерът на публичните разходи да не надхвърля 40 на сто от произведеното, посочи Горанов. По-добрата събираемост на приходите, засилените мерки на институциите за борба с контрабандата, предвидимата икономическа среда позволява да увеличим доходите на заетите в бюджетната сфера с 10 процента за следващата година, а за учителите - с 20 процента, за да можем в края на мандата да постигнем удвояването спрямо 2017 г. Близо 900 млн. лв. повече са средствата за социални разходи, каза Горанов. Предлагаме 50-процентно увеличение за помощите за отопление. По-малките общини ще получат повече, каза той. Предвидено е увеличение за северозападния регион. Повишават се разходите за отбрана, гарантирани са средствата за трите големи инвестиционни проекта, посочи министърът.", "date": "2018.11.07", "title": "Горанов: Работим върху предизборния бюджет, но ще го гледаме в края на 2020 г."}
{"url": "https://www.24chasa.bg/novini/article/7142461", "text": "Немският сервизен модул, предназначен за новия американски космически кораб \"Орион\", който ще се отправи към Луната, беше доставен в САЩ, предаде ДПА. Устройството ESM /European Service Module/ на компанията \"Еърбъс\" пристигна в космическия център \"Кенеди\" в щата Флорида. Той ще трябва да бъде съчетан с обитаемия модул и с други елементи от кораба \"Орион\". Инженери в завода на компанията в Бремен, Германия, внимателно поставиха модула в специален контейнер, който бе транспортиран с голям товарен самолет \"Антонов\" до космическия център на НАСА във Флорида. Това ще е първата стъпка по пътя му към космоса. Първата триседмична безпилотна мисия за орбитиране около Луната на космическия кораб \"Орион\" ще стартира през през 2020 г., предаде БТА. В съответствие със сегашните планове първата пилотирана мисия трябва да бъде осъществена през 2022 г., като НАСА и Европейската космическа агенция възнамеряват след това пилотирани мисии да стартират всяка година.", "date": "2018.11.07", "title": "Немският сервизен модул за американския космически кораб \"Орион\" пристигна в САЩ"}
{"url": "https://www.24chasa.bg/novini/article/7142492", "text": "Американският конгресмен Стив Кинг, републиканец от Айова, беше преизбран, въпреки че малко преди изборите загуби подкрепата на местен селскостопански кооператив и беше критикуван заради изявления за имиграцията и расите, предаде Ройтерс. Само дни преди вчерашните избори в САЩ земеделският кооператив \"Ленд о'лейкс\" оттегли подкрепата си за Кинг, заявявайки, че иска \"да се увери, че получателите на парични помощи от компанията поддържат ценностите й\", предава БТА. 69-годишният конгресмен от Републиканската партия издържа на изборната надпревара и с 3 процентни пункта разлика спечели девети мандат в Камарата на представителите, въпреки че съперникът му от Демократическата партия беше събрал повече финанси за кампанията си. Кинг беше подложен на критики от членове на собствената си партия за свои изказвания и подкрепа на кандидати, свързани с организации, привърженици на идеята за върховенство на бялата раса. Той отдавна прави изказвания, порицавани като расистки, но коментарите му привлякоха повече внимание след трагедията в питсбъргска синагога в края на миналия месец, където бяха убити 11 души. В. \"Вашингтон пост\" съобщи, че по време на неотдавнашно посещение в Европа, финансирано от група за запазване на паметта за Холокоста, Кинг е посетил обекти, свързани с масовото изтребление на евреите и се е срещнал с представители на крайнодясна австрийска партия, свързана с неонацистки групи. След атаката в Питсбърг Кинг заяви пред същия вестник, че не е антисемитски настроен и ретуитна пост, цитиращ покойния папа Йоан Павел Втори, заявил, че евреите са \"възлюбени братя\".", "date": "2018.11.07", "title": "Преизбраха американския конгресмен Стив \nКинг въпреки недоволство от възгледите му"}
{"url": "https://www.24chasa.bg/novini/article/7142481", "text": "Президентът на Украйна подписа закон, който заплашва със затвор всеки руски гражданин, летял със самолет до Крим, предаде Асошиейтед прес. Украински граничари контролират влизането по суша на полуострова, анексиран от Русия през 2014 г. Но повечето пътуващи дотам предпочитат да летят със самолет директно от Русия, която третира тези полети като вътрешни. Киев ги смята за незаконно преминаване на украинската граница, предаде БТА. Ураинският парламент днес съобщи, че президентът е подписал закона, който инкриминира подобни пътувания и предвижда наказание до три години затвор. Той се отнася за руски граждани или всеки, който действа в интерес на Русия. Новият закон означава, че всеки руски гражданин, който пътува до Крим със самолет или по новия Керченски мост, ще стане обект на наказателно преследване в Украйна. ", "date": "2018.11.07", "title": "Украйна заплашва със затвор руските граждани, които посещават Крим"}
