{"url": "https://www.24chasa.bg/novini/article/7909911", "text": "Най-малко 143 души са били убити от силите на реда в протестите, които разтърсиха Иран този месец заради повишението на цените на бензина, заяви днес правозащитната организация \"Амнести интернешънъл\", цитирана от Франс прес, предаде БТА. Досега \"Амнести\" говореше за 106 убити в иранските протести. \"Международната общност трябва да осъди умишлената употреба на смъртоносна сила от иранските сили за сигурност, която е довела до убийството на най-малко 143 демонстранти в избухналите на 15 ноември протести\", се казва в изявление на организацията. \"В почти всички случаи убийствата са извършени с огнестрелни оръжия, един мъж е умрял от вдишване на сълзотворен газ, а друг мъж е убит от физически удар\", уточни \"Амнести\". Според организацията действителният брой на убитите е много по-голям. До момента иранските власти съобщават за петима убити в потушените протести - един цивилен и четирима души от силите на реда.", "date": "2019.11.25", "title": "\"Амнести интернешънъл\": Най-малко 143 са убитите при протестите в Иран"}
{"url": "https://www.24chasa.bg/novini/article/7909487", "text": "Към края на октомври бизнесът и домакинствата са получили заеми за 61,3 млрд. лв., като новоотпуснатите за месец октомври са 100 млн. лв., показва статистиката на БНБ. Бизнесът е задлъжнял с 34,4 млрд. лв., домакинствата с 23,7 млрд. лв. Продължава бумът при ипотеките - те достигат 10,6 млрд. лева и нарастват на годишна база с 14,1% . Потребителските заеми вече достигат 11,2 млрд. лева и на годишна база се увеличават с 10,8%. Само за месец парите в оборот са се увеличили до 100,3 млрд. лева при 99,2 млрд. лева, отчетени през септември. Сумата наближава прогнозирания БВП, който се очаква да достигне 115,7 млрд. Депозитите продължават да растат и вече са 83,2 млрд. лв. , като за една година ръстът им е 7,9%. Фирмите са поверили на банките за управление 25,8 млрд. лв., а домакинствата - 54,2 млрд. лв., което е с 8,2% повече спрямо година по-рано. ", "date": "2019.11.25", "title": "Ипотеките с нов рекорд, гонят 11 млрд. лева"}
{"url": "https://www.24chasa.bg/novini/article/7909141", "text": "Съпругата Рени и синът Стайко Стайков близо 8 часа престояха в Специализирания наказателен съд, където се гледаше разпоредителното заседание по делото срещу бизмесмена Миню Стайков и още 13 подсъдими. Четирима от тях са бивши служители на фонд \"Земеделие\". Те са подсъдими като членове на престъпна група, която се е възползвала от средства по 2 европейски програми за подпамагане на селските райони и лозаровинарството. Близо 8 часа продължи разпоредителното заседание. Адвокатите искаха делото да бъде върнато на прокуратурата, защото в обвинителния акт имало неточности, освен това някои от подсъдимите желаели да дават обяснения, но това не се случило. В началото на заседанието беше предявен граждански иск от страна на държавата в размер над 3,6 млн. лв. към всички. Както обикновено, Стайков беше в инвалиден стол. Адвокатката му Анна Попова посочи, че има онкологично заболяване втора степен, което било констатирано от 16 лекари, специалисти в различни области, на това основание тя поиска мярката на Стайков да бъде променена. Адвокатите на служителите на фонд \"Земеделие\" също поискаха техните мерки за неотклонение от парични гаранции да бъдат да променени в по-леки. Основният им аргумент беше, че вече не работят във фонда и са останали без работа. От всички подсъдими от фонд \"Земеделие\" единствено Калоян Костадинов е все още в институцията, а останалите след акцията на специализираната прокуратура са били освободени от работа. Съдът уважи това искане и замени паричните гаранции с подписки. Но пък не вдигна забраната да напускат страната. Следващото заседание вече ще се гледа по същество.", "date": "2019.11.25", "title": "Миню Стайков със силна семейна подкрепа в съда"}
{"url": "https://www.24chasa.bg/novini/article/7909160", "text": "„В унисон с апела на Асоциацията на прокурорите в България, ние прокурори и служители от Софийска районна прокуратура, изразяваме категоричната си позиция против безпрецедентния натиск върху кадровия орган на съдебната власт от различни политически и икономически кръгове, включително и от страна на определена група колеги съдии, продължаващ и след избора на г-н Иван Гешев за главен прокурор на Република България. Това се казва в позиция на Софийската районна прокуратура. „ Създаването на внушения за непрозрачност и предвидимост на проведената процедура и избор на главен прокурор, некореспондиращи и неподкрепени с конкретни факти и обстоятелства, е напълно недопустимо, доколкото същото, не само неоснователно уронва престижа на съдебната власт и в частност на Прокуратурата на Република България, но и засяга пряко авторитета на колегите, работещи съвестно и отговорно за законността, морала и справедливостта, както и поставя под съмнение безспорно високите нравствени и професионални качества на избрания кандидат. Считаме, че подобни опити за политизиране на избора на г-н Иван Гешев кумулират ненужно напрежение и настройват общественото мнение, не само срещу категорично избрания кандидат за главен прокурор на Република България, но и срещу магистратската общност като цяло”, се твърди още в позицията. „Изслушването на г-н Иван Гешев беше без аналог, както откъм публичност и прозрачност, така и като продължителност, през което време същият, запазвайки самообладание и добрия тон, отговори ясно и конкретно на многобройните въпроси от всякакво естество на членовете на Висшия съдебен съвет, в резултат на което получи одобрението на значителна част от тях. Подкрепата на всички членове на прокурорската колегия и повечето от тези на съдийската колегия потвърдиха доказаните качества на г-н Иван Гешев и официализираха в негово лице фигурата на новия главен прокурор на Република България.", "date": "2019.11.25", "title": "Софийските прокурори: Заставаме зад избора на Гешев"}
{"url": "https://www.24chasa.bg/novini/article/7909215", "text": "Вицепремиерът и министър на външните работи Екатерина Захариева прие министъра по европейските въпроси на Кралство Швеция Ханс Далгрен, съобщиха от Външно. Двамата обсъдиха теми от актуалния дневен ред на Европейския съюз, сред които миграцията, разширяването и европейската перспектива на Западните Балкани, бъдещия общ бюджет. „Трябва да имаме единна система за справяне с миграцията в Съюза. Не искаме ситуацията от 2015 г. да се повтаря. България охранява не само външната граница на ЕС, но и вътрешни граници, като за това се изискват големи усилия“, заяви министър Захариева. „Признателни сме за това, което България направи по време на своето европейско председателство за отслабване на миграционния натиск към ЕС. Това беше важно за нас, за да стигнем до извода, че Съюзът трябва да поеме обща отговорност и да се справим с проблема заедно“, каза Ханс Далгрен. Двамата министри обсъдиха и кохезионната и общата селскостопанска политика на ЕС в рамките на бъдещия общ бюджет на ЕС като се съгласиха, че трябва да бъде постигнат компромис за съгласие между страните-членки. В хода на разговора Екатерина Захариева сподели впечатления от неотдавнашното си посещение в Намибия и Ангола. „Страните там очакват от ЕС да им бъде партньор, а не само да им изнасяме лекции. Основният ни приоритет там трябва да бъде образованието“, каза външният ни министър. Двустранните отношения между Република България и Кралство Швеция са установени преди 105 години. Стокообменът за първите шест месеца отчита ръст от 5% и възлиза на 240,5 млн. евро. В Швеция постоянно пребивават около 9 хиляди граждани от български произход, предимно в големите градове – Стокхолм, Гьотеборг и Малмьо.", "date": "2019.11.25", "title": "Швеция признателна на България за намаляването на мигрантския натиск"}
{"url": "https://www.24chasa.bg/novini/article/7906782", "text": "Всеки понеделник сутрин след закуската малкият Ма и учителят му вдигат националния флаг. Тъй като не разполагат с аудио оборудване, учителят сам изпява химна, а ученикът му стои сериозен през цялото време. „Церемонията трябва да се провежда като във всяко друго училище, дори и да има само един ученик\", казва Ма Янгуо. Училището е основано преди около половин век. Докато е в разцвета си, в него има 180 учители и ученици. Но тъй като повечето деца се преместват в градовете със своите родители, днес там е останал само един ученик. Родителите на малкия Ма не могат да напусната планинското село, тъй като не са в добро здравословно състояние. Те преживяват от парчето земя и добитъка, който имат, както и от държавните субсидии. Ма Янгуо продължава да преподава, макар че от две години вече е пенсионер. „Децата, като малкия Ма, трябва да получат необходимите им знания, за да променят съдбата си. Добре възпитаното дете може да спаси цялото семейство от бедността\", уверен е учителят. Учебната програма е пълна и той отговаря за всички предмети. „Ще държим училището отворено толкова дълго, колкото е необходимо\", казва Шъ Яню, заместник-ръководител на образователния отдел на окръга, който управлява селото. Китайското правителство се грижи всяко дете да завърши задължителното деветгодишно образование. До 2018 г. в селските райони на страната малките училища като това в Матаодзъ са били 101 400.", "date": "2019.11.25", "title": "Училището със само един ученик"}
{"url": "https://www.24chasa.bg/novini/article/7909244", "text": "Премиерът Бойко Борисов, който е на посещение в САЩ, проведе среща и с президента на Международния републикански институт Даниел Туининг. Международният републикански институт (IRI), който е създаден през април 1983 г., и Националният демократичен институт (NDI), основан през 1983 г., са американски неправителствени организации. Те работят с България от години в областта на изграждането на капацитет в политическите науки и демократичните системи.„Церемонията в гробищата в \"Арлингтън\" беше много силна. Оказа се, че многозвездните генерали, които работят там, са се подготвяли в българо-американската база в Ново село през 2009 година. Стана ми много драго. Те познават България много добре, тренирали са там, летели са. Истински бойни партньори. И не само – надявам се и в икономическата, и във вътрешно-политическата сфера. След малко с президента Тръмп мислим да надградим нашите отношения“, каза Бойко Борисов. „За първи път посетих България с Джон Маккейн, когато кандидатствахте за присъединяване на НАТО. Още тогава знаехме, че България ще е чудесен партньор в НАТО и се оказахме прави. По онова време си мислехме,че в Европа няма други заплахи, а всъщност сега знаем, че има много заплахи – агресията на Русия, дизинформацията, насилственият екстремизъм на Балканите, последиците от конфликта в Сирия и други места, които вече се усещат в Европа. Затова се радваме, че България е член на НАТО и наш сътрудник\", подчерта Даниел Туининг. „България е лидер да помага на другите балкански държави“, каза още Туининг. Той добави, че от 12 до 14 декември IRI ще бъде домакин на голяма среща в София с Държавния департамент на САЩ и българското правителство. Основната тема на форума ще е борбата с екстремизма. В този контекст премиерът Борисов го информира, че догодина България ще бъде домакин на Процеса „Акаба“. „Преди месец с краля на Йордания се разбрахме, стиснахме си ръцете - в София ще проведем и двата процеса - за контратероризъм и контраекстремизъм“, акцентира министър-председателят Бойко Борисов. Премиерът благодари на IRI за ползотворната съвместна работа, която дава своите добри резултати. В хода на срещата бе поставен акцент върху значимостта на демократичните ценности за развитието и просперитета на всяко гражданско общество. „Ние приемаме Америка за едно цяло и уважаваме и двете партии. Еднакво сте ми близки - демократи и републиканци“, заяви премиерът Борисов по време на срещата си с Шари Браян, вицепрезидент на Националния демократичен институт. Двамата обсъдиха резултатите от проекти, които утвърждават демократичните ценности и ролята на САЩ в постигането на свободи за гражданското общество. Двата института са неправителствени организации и работят с България от години в областта на изграждането на капацитет и знания в политическите науки и демократичните системи. IRI и NDI си сътрудничат с неправителствени организации у нас като фокусът е обмяната на опит и експертиза.", "date": "2019.11.25", "title": "Борисов се срещна и с шефа на Международния републикански институт (Обновена, видео)"}
{"url": "https://www.24chasa.bg/novini/article/7909130", "text": "Във Франция започна разследване за отвличане на французин, който беше похитен вчера в национален природен парк в центъра на Мексико, предаде Франс прес. Парижката прокуратура има компетенция, когато френски гражданин стане жертва на престъпление в чужбина. Французинът Фредерик Мишел бил отвлечен заедно с мексикански актьор в националния парк в подножието на вулкана Невадо де Толука в щата Мексико. Двамата мъже били на екскурзия с джипове, когато били нападнати от въоръжени лица и отведени, информира БТА. Две мексикански актриси, които пътували с актьора Алехандро Санди, пуснали видео в социалните медии, че са сигнализирали отвличането му в полицията, предаде Асошиейтед прес. Френското външно министерство заяви, че френски официални представители работят в тясно сътрудничество с мексиканските власти по освобождаването на французина.", "date": "2019.11.25", "title": "Французин и мексикански актьор са отвлечени в Мексико"}
{"url": "https://www.24chasa.bg/novini/article/7909265", "text": "Външните министри от Арабската лига осъдиха обявената от правителството на президента Тръмп позиция, че повече няма да разглежда израелските селища на Западния бряг като нарушение на международното право, предаде Асошиейтед прес. Днешното заседание на външните министри от Арабската лига се състоя седмица, след като беше обявено решението на Вашингтон. Генералният секретар на организацията Ахмед Абул Гаит го определи като \"пристрастно и неприемливо\". По думите му САЩ са се сбогували с ролята си на неутрален арбитър между Израел и палестинците. Промяната в американската политика, която предизвика международни осъждания, беше най-новият от поредица ходове на Белия дом, при които той заставаше на страната на дясното правителство на Израел срещу палестинците по ключови въпроси в продължаващия от десетилетия конфликт, отбелязва Асошиейтед прес, цитирана от БТА. Макар и публично да обявяват подкрепа за палестинците, някои арабски държави като Саудитска Арабия дискретно си създадоха по-близки отношения с Израел, на базата на общото им съперничество с Иран, допълва АП.", "date": "2019.11.25", "title": "Арабската лига осъди обрата в позицията на САЩ за израелските селища"}
{"url": "https://www.24chasa.bg/novini/article/7909327", "text": "Компетентните органи на България искат имунитета на депутатката Елена Йончева. Това съобщи в началото на заседанието в Страсбург председателят на Европарламента Давид Сасоли.  От всички партии, представени в ЕП - ЕНП, “Социалисти и демократи” и “Обнови Европа”, потвърдиха новината пред “24 часа”. Искането е разпределено на Юридическата комисия в Европарламента, научи \"24 часа\" и ще бъде гласувано на следващата сесия. Елена Йончева е  .", "date": "2019.11.25", "title": "Искат сваляне на имунитета на Елена Йончева от Европарламента"}
{"url": "https://www.24chasa.bg/novini/article/7909341", "text": "Президентът Румен Радев поздрави днес в телефонен разговор Клаус Йоханис за постигнатата от него убедителна победа на президентските избори и спечеления втори мандат като държавен глава на Румъния, съобщиха от прессекретариата на държавния ни глава. Българският президент изрази увереност, че приятелските и партньорски отношения между двете съседни държави ще продължат да се развиват и задълбочават. Румен Радев отправи покана към Клаус Йоханис да посети страната ни в удобно за него време, с което да бъде продължен и политическият диалог на най-високо равнище между България и Румъния.", "date": "2019.11.25", "title": "Радев поздрави Йоханис по телефона за победата му на изборите в Румъния"}
{"url": "https://www.24chasa.bg/novini/article/7909296", "text": "Гръцкият външен министър Никос Дендиас изрази подкрепа за европейската перспектива на Северна Македония в интервю за агенция МИА преди своето първо посещение в съседната страна във вторник. Той каза, че Гърция предприема конкретни инициативи, целящи Европейският съюз да даде зелена светлина за членството на Северна Македония. Гръцкият министър каза още, че Атина подкрепя европейската интеграция не само на Северна Македония, а и на Западните Балкани като цяло. Дендиас отбеляза, че Северна Македония от своя страна не трябва да намалява интензивността на синхронизиране с европейските стандарти, в което Гърция ще я подкрепи, информира БТА. Във връзка с утрешното посещение в Скопие гръцкият министър каза, че идва в \"съседна страна, а скоро и съюзник на Гърция в НАТО\", която се очаква в не толкова далечно бъдеще да стане и партньорка в ЕС. Той каза, че се надява на конструктивни срещи по време на визитата, които ще бъдат от полза и за двете страни. Дендиас припомни, че се е срещал с колегата от Северна Македония Никола Димитров няколко пъти и отношенията им се характеризират с естественост, искреност, взаимно доверие и разбиране. Дендиас каза, че Преспанското споразумение, с което бе решен спорът между двете страни за името на бившата югославска република, е обвързващо и за Атина, и за Скопие и неговото изпълнение означава допълнителен стимул за развитие и просперитет на двата народа. Дендиас пристига утре в Скопие заедно с Костас Франгоянис, заместник-министър на външните работи, отговарящ за икономическата дипломация. ", "date": "2019.11.25", "title": "Дендиас: Гърция подкрепя европейската перспектива на Северна Македония"}
{"url": "https://www.24chasa.bg/novini/article/7909321", "text": "Френското предложение за реформи в политиката на разширяване на ЕС би трябвало да отвори пътя за интеграция на Сърбия и другите страни от Западните Балкани в ЕС, заяви за Танюг френският посланик в Белград Жан-Луи Фалкони. Преди десетина дни Франция представи на страните членки на ЕС предложение за нови принципи в методологията и политиката на разширяване, в което е подчертано, че \"Франция недвусмислено подкрепя европейската перспектива на Западните Балкани\", посочва Танюг. Посланикът каза, че френският президент Еманюел Макрон е бил искрен, когато неотдавна се е срещнал със сръбския си колега Александър Вучич и му е казал, че желае Сърбия да влезе в ЕС. \"Това е всъщност смисълът на френското предложение. Не става дума за някакъв алтернативен модел за страните от региона и за Сърбия, а целта е членството им в ЕС\", каза Фалкони. Посланикът разясни, че френското предложение има три елемента. Първо, страните кандидатки да направят определен брой реформи в икономиката, правото, бизнес климата и т.н. Второ, едновременно с реформите в страните кандидатки да се реформира и самият ЕС, например в областта на отбраната или финансирането на европейските политики, или пък в социалната защита. Третият елемент на френското предложение се отнася до самия начин, по който се възприема членството в ЕС от страна на гражданите, който цели те да усетят предимствата на членството преди формалното влизане на страната в ЕС, посочи Фалкони.", "date": "2019.11.25", "title": "Франция желае да види Западните Балкани и Сърбия в ЕС"}
{"url": "https://www.24chasa.bg/novini/article/7909358", "text": "Министърът на културата Боил Банов и Н. Пр. г-жа Флоранс Робин, посланик на Франция в България, обсъдиха съвместни проекти на среща в министерството на културата днес, съобщиха от пресцентъра на държавното ведомство. На разговора присъстваха г-жа Ирина Петреску, културен аташе на посолството на на Френската република в България, директорът на Френския културен институт г-н Клод Шасен и представители на министерството на културата. Създаването на европейски център за изкуства на остров „Св. Св. Кирик и Юлита“ в близост до Созопол е единият от проектите, за осъществяването на който България разчита на френските експерти, посочи министър Банов по време на срещата. Центърът е част от мрежата, която свързва „Лувъра” в Париж с „Лувъра” в Абу Даби. По отношение на проекта посланик Робин посочи, че двете страни вече са осъществили заедно много инициативи в областта на културата и ще се радва тази да бъде една от тях. Министър Банов от своя страна отправи покана към първия дипломат на Френската република у нас да посети острова и да се запознае на място с мащаба на проекта. По време на срещата министър Банов подчерта, че ще разчита на подкрепата на страната за по-нататъшното успешно развитие на общите проекти, сред които размяната на изложби със световния музей „Лувър” и центъра „Жорж Помпиду”. По силата на споразумението с музея „Лувър“ експерти от двете страни подготвят изложба с работно заглавие „Светлини и сенки – изкуство и култура в България през XVI – XVIII век“. Сътрудничеството с Центъра за модерно изсуство „Жорж Помпиду” предвижда до края на следващата година да бъде организирана изложба в рамките на проект за създаване на „Колекция българско авангардно и съвременно изкуство“. „Контактите ни с музея „Лувър” са изключително важни за популяризирането на българската култура, изкуство и история и Министерството на културата прави всичко необходимо да продължи тази традиция. Лувърът е държава в сферата на изкуствата и ние разчитаме на съдействие за осъществяване на третата българска изложба и на други бъдещи сериозни проекти”, посочи министър Банов. „Годината 2020 се очертава като изключително богата за сътрудничеството ни, през нея предстои да се случат много от набелязаните в предишните години проекти”, отбеляза от своя страна Н. Пр. Флоранс Робин. Министърът и френският посланик обсъдиха още продължаването на проекта „Пловдив - Европейска столица на културата”. Н. Пр. Робин посочи, че се възхищава на богатото културно наследство, което страната ни има и предложи съдействие за обновяването на Къщата на Георги Мавриди в Стария Пловдив, известна като „Къщата на Ламартин”, която има голямо значение за френската история. Различни идеи за това как културната ценност може да бъде развита и да се превърне в един от ключовите центрове на духовен Пловдив вече са били обсъдени и на среща с новоизбрания кмет на Пловдив Здравко Димитров. По време на разговора между министъра на културата и първия френски дипломат в София беше обсъдена и инициативата „Културен сезон”, в рамките на която стои възможността за провеждането на Дни на България във Франция през 2025 година. В различни години френската държава организира на територията на цялата страна прояви, които представят културата и традициите на поканената страна. „Силно разчитаме на сътрудничество с Посолството, за да реализираме тази възможност“, отбеляза министър Банов. Сред темите на срещата бяха и възможности за регламентиране на сътрудничеството в областта на киното чрез Споразумение за копродукции между България и Франция. Министър Банов поздрави посланик Робин с встъпването в длъжност и пожела ползотворен мандат в България. Нейно превъзходителство от своя страна даде висока оценка за развитието на културната политика на България и изрази увереност, че ефективното сътрудничество ще продължи, защото е важно не само за двете страни, но и за конструирането на европейското културно пространство.", "date": "2019.11.25", "title": "Банов обсъди с френската посланичка бъдещи съвместни културни проекти"}
{"url": "https://www.24chasa.bg/novini/article/7909423", "text": "Нито една от двете големи политически сили във Великобритания - Консервативната и Лейбъристката партия, заслужава да спечели предсрочните парламентарни избори на 12 декември. Това заяви бившият премиер Тони Блеър - единственият лейбъристки лидер печелил три пъти избори, цитиран от  . Той се аргументира с тезата, че и двете партии градят платформите си на фантазии, които ще струват скъпо на британците. За консерваторите на Борис Джонсън Блеър заяви, че няма как да договорят отношенията с Европейския съюз до края на идната година: „Значи Брекзит без споразумение още не е изключен. Даже ще дойде като най-вероятният изход, ако консерваторите спазят предизборните си обещания“. За своята партия Блеър констатира, че тя сега е под контрола на марксистко-ленинското си крило и предупреди настоящия ѝ лидер Джереми Корбин, че радикалните планове за икономиката, включващи ренационализация на отрасли и данък богатство, ще доведат до още по-голям хаос: „Проблемът с революциите, не е как започват, а как свършват - обикновено зле“, отбеляза бившият британски премиер. Тони Блеър призова за втори референдум \"за\" или \"против\" Брекзит и след това нови предсрочни избори.", "date": "2019.11.25", "title": "Блеър: Нито торите, нито лейбъристите заслужават да спечелят изборите"}
{"url": "https://www.24chasa.bg/novini/article/7909413", "text": "Близо 2800 бежанци и мигранти са пристигнали на няколко гръцки острови през последната седмица, предаде ТАСС, като се позовава на агенция АНА-МПА. По данни на гръцката полиция от 18 ноември до 24 ноември общо 2793-ма бежанци и мигранти са пристигнали на гръцки острови в северната част на Егейско море. 1615 души са пристигнали с гумени лодки и са били регистрирани в приемни центрове за мигранти на о-в Лесбос, 548 - на о-в Хиос и 630 - на о-в Самос. Днес няма регистриран нито един новопристигнал мигрант заради бурните ветрове. Според данни на ръководството на лагера за мигранти Мория на о-в Лесбос в лагера в момента има 16 459 души, които кандидатстват за получаване на убежище. Във временен лагер в района Скала Сикамния в момента се намират около 220 души, които очакват да бъдат прехвърлени в лагера Мория, информира БТА. В лагера Кара Тепе в прилични условия живеят 1326 бежанци и мигранти (повечето от тях са семейства). Като цяло на о-в Лесбос в момента има общо 18 853-ма бежанци и мигранти. Утре се планира от острова на материка (близо до градовете Кавала и Козани) да бъдат прехвърлени 133-ма мигранти, търсещи убежище.", "date": "2019.11.25", "title": "Близо 2800 бежанци и мигранти са пристигнали на гръцки острови за 1 седмица"}
{"url": "https://www.24chasa.bg/novini/article/7909077", "text": "Откраднатите в Дрезден бижута са безценни, защото са културни и исторически съкровища и стойността им се измерва не само с вложения в тях материал, съобщиха световните информационни агенции, предаде БТА. Крадците са обрали само една витрина, като са взели три комплекта с диаманти, рубини и изумруди, изработени в началото на 18-и век. По тях има десетки скъпоценни камъни, но стойността им не може да бъде изчислена, защото те не могат да бъдат продадени, каза генералният директор на дрезденските държавни колекции Марион Акерман.  . Като се има предвид колко са известни, бижутата са откраднати или за голям частен колекционер, или за да бъдат рециклирани под друга форма. В залата с бижутата са заснети двама крадци. Възможно е да има и други участници. Полицията още не може да каже дали има и други липсващи бижута. Музеят \"Грюнес Гевьолбе\" в Дрезден, който притежава една от най-големите колекции на скъпоценности в света, беше ограбен около 5 ч. сутринта. Обрана е залата със скъпоценностите на Август II Силни, крал на Полша и и курфюрст на Саксония в периода 1694-1733 г. Според разследването в близост до музея е бил разрушен електрически трафопост, за да бъде дезактивирана алармената система. Злосторниците са се промъкнали през прозорец в музея, след което са задигнали три комплекта бижута. Музеят \"Грюнес Гевьолбе\" /Зеленият свод/ е построен през XVI век. От 1723 година крал Август II е съхранявал в него скъпоценности от епохата на Ренесанса и барока.", "date": "2019.11.25", "title": "Откраднатите в Дрезден бижута за 1 млрд. евро били безценни"}
{"url": "https://www.24chasa.bg/novini/article/7909069", "text": "Седем споразумения за засилване на връзките между Турция и Катар бяха подписани днес в рамките на посещението на турския президент Реджеп Тайип Ердоган в Доха, предаде Анадолската агенция. Ердоган се срещна с емира на Катар шейх Тамим бин Хамад ал Тани и участва в петото заседание на Турско-катарския комитет за сътрудничество на високо равнище. В Доха днес бяха подписани седем споразумения за сътрудничество между Турция и Катар в сферите на икономиката, урбанизацията, търговията, индустрията, технологиите и стандартизацията, както и в други сфери, информира БТА. Заедно с Ердоган в Доха пристигнаха министърът на хазната и финансите на Турция Берат Албайрак, министърът на отбраната Хулуси Акар, министърът на промишлеността и технологиите Мустафа Варанк, министърът на търговията Рухсар Пекджан, министърът на младежта и спорта Мехмет Мухаррем Касапоглу, ръководителят на националната разузнавателна агенция (МИТ) Хакан Фидан и ръководителят на Дирекцията по комуникации в турското президентство Фахреттин Алтун.", "date": "2019.11.25", "title": "7 споразумения между Турция и Катар бяха подписани при посещението на Ердоган в Доха (Снимки)"}
{"url": "https://www.24chasa.bg/novini/article/7909126", "text": "Момче на две години загина вчера вечерта на коледния базар в град Люксембург, след като ледена скулптура рухна върху него, предаде Франс прес, като се позова на люксембургската полиция, съобщи БТА. Прокуратурата на Люксембург започна разследване за убийство по непредпазливост, заяви пред Франс прес източник от люксембургското правосъдие. Полицията продължава и днес да очаква информация за случая от свидетели, която да изясни обстоятелствата около смъртта на детето. Нещастният случай е станал около 20:00 ч. местно време, като според полицията \"по първоначални данни ледена скулптура се е срутила и, за жалост, леден блок е се е стоварил върху малко дете\". По информация на очевидци на местопроизшествието бързо е пристигнала линейка. Спасителният екип се опитал да реанимира детето, но то издъхнало в линейката. \"Скулптурата няма как да е паднала сама. Основата й тежеше поне два тона\", заяви пред Франс прес създателят на срутилата се скулптура Самюел Жиро, който живее във Франция и който снощи бе разпитан от люксембургската полиция.", "date": "2019.11.25", "title": "Момченце на 2 г. загина на коледен базар в Люксембург, уби го ледена скулптура"}
{"url": "https://www.24chasa.bg/novini/article/7909149", "text": "Общото събрание на Българската академия на науките на свое заседание от днес разгледа подробно текстовете на законопроекта за Националния институт по метеорология и хидрология /НИМХ/ и мотивите към него, като прие и своя в позиция, съобщи пресцентърът на БАН, цитиран от БТА. На 1 януари 2019 г. НИМХ премина от БАН към Министерството на образованието и науката. В позицията на БАН от днес се посочва, че в мотивите към публикувания за обсъждане законопроект се констатира, че след отделянето на НИМХ от БАН институтът не функционира пълноценно при изпълняване на националните и международните си дейности и че демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България. Общото събрание на БАН е убедено, че посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон. Когато НИМХ беше част от БАН, при разпределението на Компонент 2 от бюджета на БАН към институтите, въз основа на постигнати резултати, представителите на НИМХ застъпваха тезата, че тяхната дейност е предимно оперативна и основният ресурс на Института е ангажиран с тази дейност, поради което научната им продукция е несъизмерима по качество и количество с тази на останалите звена на БАН. С влизането в сила на измененията на Закона за развитието на академичния състав в Република България /ДВ, бр. 30 от 3 април 2018 г./, определящи минимални национални изисквания за заемане на академичните длъжности \"главен асистент\", \"доцент\" и \"професор\", и осъщественият контрол върху тяхното спазване в институтите на БАН, се изясни обстоятелството, че част от заемащите академични длъжности в НИМХ не покриват тези критерии. След закриването на НИМХ-БАН и създаването на НИМХ при МОН, 12 учени от НИМХ-БАН пожелаха да останат на работа в Българската академия на науките, припомнят от БАН. И информират, че справката в Регистъра за академични длъжности и научни степени на НАЦИД показва, че в момента само трима учени от НИМХ при МОН покриват минималните изисквания по действащия Закон за развитие на академичния състав в Република България /ЗРАСРБ/, а запазването на академичните длъжности на останалите служители в НИМХ при МОН влиза в сериозно противоречие и по същество компрометира ЗРАСРБ. Това води до фактическата констатация, че НИМХ не е научна организация и не би могла да изпълнява голяма част от дейностите, описани в чл. 5 в предлагания законопроект за НИМХ. Проблематични са още акредитацията за обучение по докторски програми, достъпът до участие в международни научни програми и кандидатстването по специфични научни проекти, финансирани от национални, европейски и международни източници, заявяват от БАН. Според Общото събрание на БАН декларативното законово постулиране в чл. 2. (1), според което \"НИМХ е национална автономна научна организация в областите - метеорология, хидрология и агрометеорология\", е противозаконен прецедент. Една организация да се обявява за \"научна\" със закон е грубо нарушаване на принципите на академизма и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация /НАОА/ като специализиран държавен орган, който контролира дейността на висшите училища и научните организации, посочват от БАН. И заявяват, че чл. 6 и чл. 7 от предлагания закон превръщат НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт. Тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН не отговаря на истината. НИМХ при МОН беше създаден, с едно ad hoc и палиативно решение, чрез включването му в Преходните и заключителни разпоредби на Закона за държавния бюджет на Република България за 2019 г. На 3 декември 2018 г. ОС на БАН със свое решение, в пълно съответствие с възложените му функции от Закона за БАН, създаде Институт за изследване на климата, атмосферата и водите, като правоприемник на НИМХ-БАН. Би следвало всички права и задължения - имуществени, права по интелектуална собственост, членство в различни организации на двете институции, да бъдат уредени чрез споразумение, заявяват от БАН. Общото събрание на БАН призовава МОН да посочи изрично БАН като основна заинтересована страна по предлагания законопроект за НИМХ, като направи необходимото за експертно обсъждане на проблемните моменти в проектозакона. БАН призовава Съюза на учените, Съвета на ректорите, висшите училища, всички учени в България и българската общественост да вземат отношение по предлагания законопроект, който засяга не само БАН, но и цялата научна общност. От БАН информират, че заради подготвяния законопроект за НИМХ са изпратили писмо и до министъра на образованието и науката Красимир Вълчев.", "date": "2019.11.25", "title": "БАН скочи на подготвяния законопроект за НИМХ към МОН"}
{"url": "https://www.24chasa.bg/novini/article/7909456", "text": "Катар и Кувейт са казали на САЩ, че ще се присъединят към водената от Вашингтон военноморска коалиция в Персийския залив, която беше създадена в отговор на редица нападения над танкери, заяви американски военен представител, цитиран от Ройтерс и ТАСС. САЩ обвиняват за тези нападения Иран, който отрича да ги е извършвал. \"Катар и Кувейт вече ни казаха, че ще се присъединят, така че е само въпрос на време\", заяви началник-щабът на военноморската коалиция полковник Джон Конклин, цитиран от БТА. Той добави, че се очаква тези две страни да участват с военнослужещи и катери. До момента към тази коалиция за гарантиране безопасността на корабоплаването в Залива са се присъединили Австралия, Албания, Бахрейн, Великобритания, Обединените арабски емирства и Саудитска Арабия, отбелязва Ройтерс.", "date": "2019.11.25", "title": "САЩ обяви присъединяване на Катар и Кувейт във военноморска коалиция в Залива"}
{"url": "https://www.24chasa.bg/novini/article/7909484", "text": "Горната камара на руския парламент, Съветът на федерацията, прие днес на пленарно заседание новия закон, позволяващ физически лица да бъдат определяни като чуждестранни агенти, предаде ТАСС, цитирана от БТА. В момента средство за масово осведомяване, обявено за чуждестранен агент, е длъжно да спазва всички ограничения и задължения, важащи за организациите с нестопанска цел, обявени за чуждестранни агенти. В противен случай го заплашва аналогична отговорност за нарушаване на закона. Новият закон предвижда за чуждестранни медии, изпълняващи функциите на чуждестранни агенти, да могат да бъдат признавани и частни лица, ако те разпространяват съобщения или материали (в това число в интернет), предназначени за неограничен кръг лица, и получават финансиране от чужбина. При това може да става дума както за парични средства, така и за друго имущество, получено от чужди държави, техни държавни органи, международни и чуждестранни организации, чужди граждани или от руски юридически лица, получаващи парични средства от такива източници.", "date": "2019.11.25", "title": "Русия прие закон, определящ журналисти като чуждестранни агенти"}
{"url": "https://www.24chasa.bg/novini/article/7909519", "text": "Филипински военни освободиха британска двойка, която беше отвлечена от плаж в южната част на Филипините преди близо два месеца. През цялото време двойката е държана от ислямисти, свързани с \"Ислямска държава\", съобщава Франс прес. След престрелка с бойци от организацията Абу Саяф, която е специализирана в отвличания с цел откуп, двойката е била освободена на остров Джоло. Групировката действа от десетилетия в южната част на архипелага. Говорител на филипинската армия съобщи, че заложниците са невредими и не е даван откуп за тях. Британското посолство потвърди, че Алън и Уилма Хайрънс са добре и благодари на филипинските власти. Семейството беше отвлечено на 4 октомври, докато си почива на плажа в спакурорт в Манила на остров Минданао, информира  На острова има голям процент мюсюлманско малцинство. Тази година през май месец холандски орнитолог, който беше в плен на Абу Саяф в продължение на 7 години, загина в престралка между похитителите и военни.", "date": "2019.11.25", "title": "Филипински войници освободиха британска двойка (Видео)"}
{"url": "https://www.24chasa.bg/novini/article/7909544", "text": "Разпространени снимки от кацането на българската делегация във Вашингтон възбудиха коментаторите в социалните мрежи и започна дълга дискусия по темата дипломатически протокол и с какво трябва да бъде облечен министър на посещение в чужбина и трябва ли българите да бъдат посрещани на стълбичката на самолета и от кого. Появиха се и колажи, на които Каракачанов носи освен куфара си и жълта торбичка от супермаркет. Българската делегация кацна на военновъздушната база Андрюс в американската столица, където по правило кацат гостуващите чужди държавници. В САЩ не е прието да бъдат много официално посрещани на стълбичката на самолета. Държавните почести се оказват при посещението в Белия дом. Така или иначе е повече от необичайно министър да си носи сам куфара. Според източници от делегацията това било негово решение, защото вицепремиерите не се придружават от прислуга. От летището багажът се доставя до хотела. Преди да излети, той имал намерение да се преоблече в самолета с официално облекло, но преди да кацнат, им казали, че официална церемония на това летище няма. Според близки на Каракачанов това било заради неговата скромност, той не искал да товари някого от делегацията да му слугува. Иначе самата военновъздушна церемония не предполагала официално облекло и затова той слязъл с дрехите от пътуването си, а не се е преобличал в самолета. Всички членове на делегацията имаха някакъв малък личен багаж - Томислав Дончев слезе с раница. На Каракачанов е малко по-голям - куфар карета и калъф за костюми. Но след като добре знаят, че постоянно са снимани и тези видеозаписи се разпространяват моментално, е било редно да се замислят, че ще направят впечатление. Макар формално да не е нарушение на протокола, е доста смешно. Официалната част на посещението започна с церемония на Арлингтонското гробище, а после ги посреща Доналд Тръмп на ливадата в Белия дом.", "date": "2019.11.25", "title": "Дънките и куфарът на Каракачанов възбудиха мрежата"}
{"url": "https://www.24chasa.bg/novini/article/7909591", "text": "Турското правителство обещава да се бори срещу насилието над жените, информира в. \"Хюриет дейли нюз\". Правителството е изготвило специален план, състоящ се от 75 точки, за овладяване на насилието срещу жените, съобщи министърът на труда, социалните грижи и семейството Зехра Зюмрют Селчук на мероприятие в президентския комплекс, в което участва първата дама на Турция Емине Ердоган. Събитието бе организирано по повод днешния Международен ден за премахване на насилието срещу жените, информира БТА. Селчук посочи, че планът за премахването на насилието срещу жените включва протоколи, подписани от министрите на правосъдието, на вътрешните работи, на образованието и здравеопазването, както и от Дирекцията по религиозните въпроси (Диянет). Убийството на всяка жена забива предателски нож в гърба на човечеството, каза Емине Ердоган. Министерството на труда, социалните грижи и семейството днес организира мероприятия във всички 81 окръга в Турция по повод Международния ден за премахване на насилието срещу жените. По данни на платформата \"Ще спрем убийствата на жени\" (\"Kadin Cinayetleri Durduracagiz\") от началото на тази година до края на октомври в Турция са били убити 390 жени. През март министърът на вътрешните работи Сюлейман Сойлу бе заявил, че през 2018 г. са били убити 281 жени. По данни на платформата \"Ще спрем убийствата на жени\" обаче през 2018 г. в страната са били убити 440 жени.", "date": "2019.11.25", "title": "Турското правителство обещава да се бори срещу насилието над жените"}
{"url": "https://www.24chasa.bg/novini/article/7909607", "text": "Завършен е строежът на нова турска казарма в Катар, съобщи президентът Реджеп Тайип Ердоган днес по време на посещение в арабската страна, съобщават турски медии. Новият обект ще носи името на знаменития арабски пълководец Халид ибн ал-Уалид, уточни Ердоган. Президентът посети турските военни в Катар, като изтъкна техния принос за сигурността и мира на тази страна по време на кризата между страни от Персийския залив. \"Съвместното командване на турско-катарските сили е символ на искреност, приятелство и солидарност\", каза той. \"Вашето присъствие тук служи на стабилността и мира в Залива. Никой не трябва да се безпокои от вашето присъствие в този район\", каза Ердоган, обръщайки се към турските войници, цитиран от БТА. Турция подкрепи Катар по време на кризата в Персийския залив, която се разрази през юни 2017 г., когато Саудитска Арабия, Египет, Обединените арабски емирства и Бахрейн прекратиха дипломатическите и търговските отношения с Катар. Четирите страни обвиниха Катар, че подкрепя тероризма - твърдения, които Доха отхвърли, описвайки ембаргото като нарушение на националния й суверенитет. Катар и Турция засилиха двустранните отношения през последните години. Турската армия ръководи база в Катар, чието създаване бе реализирано въз основа на споразумение за засилване на двустранното сътрудничество, подписано от двете страни през 2014 г.", "date": "2019.11.25", "title": "Ердоган: Завършен е строежът на нова турска казарма в Катар"}
{"url": "https://www.24chasa.bg/novini/article/7909569", "text": "Клаус Йоханис е роден в Сибиу на 13 юни 1959 г. - датата на раждане и на българския премиер Бойко Борисов. Двамата са астрални близнаци, но Йоханис принадлежи на етническата група на трансилванските саксонци и дълги години е лидер на Демократичния форум на германците в Румъния. От името на тази формация 4 пъти е избиран за кмет на родния си град Сибиу. Успява радикално да модернизира местната инфраструктура с помощта на средства от еврофондовете и за негов голям личен успех градът е избран за Европейска столица на културата през 2007 г. Преди да влезе в политиката, Йоханис работи като учител по физика и училищен инспектор. През 2013 г. става член на Национално-либералната партия, като я оглавява само година по-късно. През същата 2014 г. се явява на президентските избори и печели на втори тур с 54,4% срещу социалдемократа Виктор Понта. По време на ожесточените вътрешни борби между Социалдемократическата партия и тогавашната шефка на антикорупционната агенция Лаура Кьовеши Йоханис застана твърдо зад нея. Днес тя е първият европейски главен прокурор. ", "date": "2019.11.25", "title": "Преизбраният румънски президент Йоханис - астрален близнак на Борисов"}
{"url": "https://www.24chasa.bg/novini/article/7909707", "text": "С предложените текстове през закона за бюджета не променяме закона за туризма, каквито твърдения се появиха. Задължаваме онлайн платформи да проверяват дали техните клиенти спазват закона. Това заяви председателят на бюджетната комисия Менда Стоянова пред „24 часа“, потърсена за коментар по повод  „И в момента всеки, който има апартамент, къща, вила или стая, които иска да отдава на туристи е длъжен, според действащия закон за туризма, да се обяви в общината и да получи съответната категоризация чрез брой звезди. Така потребителите на услугата ще знаят на какво ниво е тя и интересите им са гарантирани. Да, но много собственици в момента го правят, повечето заобикалят закона. Затова, с внесения текст задължаваме онлайн платформите, през които се продава тази услуга, да контролират клиентите си дали спазват закона. Те се явяват крайните продавачи на услугата и биха могли да го правят. Предвидили сме и глоби, ако изискването не се спазва, а при повторни нарушения, сайтовете ще бъдат затваряни. Защо един физически магазин или друг обект може да бъде затварян от данъчните, а онлайн платформите, които действат като онлайн магазини да не може да бъдат затваряни? А защо сега, между две четения и защо през закона за бюджета? Защото преди да приемем окончателно разчетите за приходите и разходите догодина се опитваме да затворим всички вратички през които изтичат приходи. Това е една такава вратичка, която трябва да бъде затворена. Ако успеем, ще е в интерес на общините, тъй като приходите от туристическия данък остават при тях. А тъй като за в бъдеще все повече услуги и продукти ще се предлагат онлайн, отговорността на онлайн платформите ще расте и изискванията към тях – също. Което означава и санкции за онези, които не спазват правилата“.", "date": "2019.11.25", "title": "Менда Стоянова: Защо онлайн платформи да не следят спазват ли клиентите им закона?"}
{"url": "https://www.24chasa.bg/novini/article/7909472", "text": "“Как Ружа Игнатова измами света и след това изчезна”. Под това заглавие Би Би Си публикува разследване за криптокралицата от български произход, уличена от властите в САЩ в изграждането на измамната схема на века, завлякла инвеститори от цял свят с над 4 млрд. евро. В продължение на месеци британският журналист Джейми Бартлет пътува по света, среща се с хора, които са работили за или са се опарили от пирамидата OneCoin. Той опитва да отговори на въпросите как е възможно толкова много хора да повярват в една илюзия и най-вече - къде може да се намира заедно с милиардите си 39-годишната днес фараонка Ружа. Според разследването на Би Би Си възможно било в пирамидата да са били инвестирани дори 15 млрд. евро. Част от тях криптокралицата на която певицата Биби Рекса направила частен концерт през 2017 г., разказва Би Би Си. Всъщност сред най-интригуващите въпроси е какво се е случило с Игнатова след безследното ѝ изчезване през 2017 г. Откакто в САЩ бе разобличена схемата, ФБР я издирва по 5 обвинения, за които я заплашват десетки години затвор. На едно от изслушванията си в съда арестуваният ѝ брат Константин, който пое компанията след изпаряването на Ружа и бе заловен през март т.г. на летището в Лос Анджелис, заяви, че е наел частен детектив да я дири, но без успех. Последната поръчка, която получил от нея, била да ѝ купи самолетен билет за Виена и оттам за Атина. Според разследването на Бартлет документи, публикувани по-рано тази година, показват, че на 25 октомври 2017 г. Ружа се е качила на борда на самолет на “Райънеър” от София до Атина. И оттогава никой не е чувал нищо за нея. Две седмици по-рано на събитие в Лисабон Игнатова трябвало да обясни на инвеститорите защо обещаваните от нея баснословни печалби се бавят, но въпреки че всички я очаквали с нетърпение, тя не се появила. “Когато издирваш някого, хората казват “следвай парите”, но парите на измамниците трудно могат да се проследят”, пише Бартлет. Той цитира експерта Оливър Булу, според когото те така структурират своите банкови акаунти, че сякаш активите им изчезват. “Те все още съществуват. Можеш да видиш как измамниците си купуват политическо влияние, яхти, коли. Но когато някой тръгне да ги търси – дали журналист или полицай, са невидими”, обяснява той. Не е изненада, че структурата на OneCoin е изключително сложна. Джейми Бартлет взима за пример имота на компанията в София, закупен от компания, наречена One Property. Тя е собственост на друга компания - Risk Ltd. А Risk Ltd е собственост на... Ружа Игнатова. После е прехвърлена на панамец и е управлявана от компания, наречена Peragon, която пък е собственост на Artefix, а тя – собственост на майката на Ружа - Веска. През 2017 година Artefix е продадена на неизвестен 20-годишен мъж. “Дотук със “следването на парите”. Активите просто изчезват и накрая преследваш единствено сенки”, заключава британският журналист. Други експерти като норвежеца Бьорн Бйерке твърдят в разследването на Би Би Си, че Ружа Игнатова не е очаквала да стигне толкова далеч. В един момент тя опитала да закрие компанията, но “След като компанията OneCoin започнала да надминава 10 млн., 20 млн., 30 млн., нещо се случило. Тя не можела да го спре. Мисля, че е била толкова уплашена през пролетта на 2017 г., че е решила да се откаже”, казва един от свидетелите. Много хора потвърдили, че доктор Ружа и брат ѝ Константин Игнатов са били замесени с още по-влиятелни хора. Имената им обаче не се споменават, защото свидетелите твърдят, че биха изложили живота си на риск. Департаментът по правосъдието на САЩ също потвърждава, че Когато Джейми Бартлет започва разследването си, все още никой не знае накъде е поела криптокралицата, след като е кацнала в Атина. Някои твърдят, че тя притежава руски и украински паспорти, които ѝ позволяват да пътува между Русия и Дубай. Не е изключено нейните “съюзници с власт” да я укриват някъде в България. А може и да се разхожда свободно след пластична операция, която прикрива идентичността ѝ напълно, са предположенията на британския разследващ журналист. “Някой ми каза, че тя е в Лондон. Други твърдят, че е умряла, което също е възможно”, пише Бартлет. Той се свързва с частния детектив Алън Маклийн, който е категоричен, че има нещо много важно, върху което следователите да се съсредоточат - начина ѝ на живот преди OneCoin. “Кои са били приятелите ѝ преди това? Какъв е бил начинът ѝ на живот? Какво е било семейството ѝ?”, пита Маклийн. Друг съвет, който дава, е журналистите да разберат къде е била тя с яхтата си. “Трябва да свалим GPS-а от нея”, посочва той. Макар и да е нелегално, той не се шегува. След това ги съветва да проверят какви модели яхти са купувани в Атина малко след като Ружа е пристигнала там от София. “Според мен тя се движи някъде около Средиземно море”, предполага детективът. Няколко седмици по-късно се появява и с истински доказателства. Негови колеги, също частни детективи, му пращат снимки на Ружа от скъпи ресторанти в Атина. Служителите в тези ресторанти потвърждават и пред тях, и пред Бартлет, че криптокралицата е била техен клиент. Ружа е все още жива и се намира в гръцката столица, без да се страхува, че ще бъде арестувана, гласи тази версия. Малко по-късно се появява и друга следа. Бартлет посещава събитие на OneCoin в Букурещ, където се лее скъпо шампанско, а гостите го гледат подозрително. По-късно разбира, че А навярно, за да се движи толкова свободно из Европа, тя притежава и фалшив паспорт. След това британецът подхваща друга следа – Германия, където криптокралицата е живяла в детството си. Там научава, че Игнатова в известна местна кантора. В издирванията на Бартлет обаче най-често се появява един град - Франкфурт, с който няколко стари адреса свързвали Ружа. Дори дъщеря ѝ, родена през 2016 г., вероятно живеела там. Във Франкфурт живеел и работел и съпругът на Игнатова, който вече по-скоро бил бивш съпруг. Бартлет му се обажда, но той отказва да говори. Журналистът отива и на място, за да разследва старите адреси и телефони на Ружа в германския град, но не открива нищо. Няколко дни по-късно получава обаждане от доверен източник, чието име не споменава. Оказва се, че е прав. Просто трябва да откриете къщата и ще откриете нея - казва му източникът. - Но тя сигурно знае, че я дирим, и ни се надсмива.” “Възможно ли е Ружа да се укрива в самото сърце на ЕС? - продължава журналистът. - Не знаем. Франкфурт със сигурност не е единственият град, където е била - може да е на много места, включително в Русия или Дубай.” Според разследването на Би Би Си дори и след като американското правосъдие повдига обвинения задочно срещу Ружа и срещу брат ѝ Константин, колкото и невероятно да звучи, OneCoin продължава да функционира, а хората продължават да инвестират криптовалутата. И макар, когато Бартлет посещава България, имението на Ружа да е заключено, посочва журналистът и добавя, че на 21 ноември нова доза мебели и техника са изнесени от него. “Нашите клиенти, нашите партньори и нашите адвокати успешно се борят с клеветите по целия свят и сме сигурни, че нашата визия за нова система, основана на базата на финансова революция, ще бъде установена”, казват от компанията. В заключение Джейми Бартлет пише, че от самото начало доктор Ружа е знаела, че ще има достатъчно отчаяни или алчни хора, които да заложат на OneCoin. Тя е била наясно, че истините и лъжите трудно се различават, когато има толкова много информация онлайн. Знаела е също, че властите, полицията и медиите трудно ще разберат какво се случва. И най-важното от всичко – предвидила е, че когато те най-накрая разберат какво се случва, тя ще е изчезнала... Заедно с всичките пари! ", "date": "2019.11.25", "title": "Криптокралицата Ружа засичана в Атина, Букурещ и Франкфурт след пластична операция"}
{"url": "https://www.24chasa.bg/novini/article/7909779", "text": "Министерството на туризма подкрепя предложението за текстове, касаещи дейността на обекти, предлагани за туристическо настаняване през специализирани електронни платформи. Това би дало по-голяма сигурност на потребителите на туристически услуги. Дебатът за тази дейност се води в много туристически държави, както и в рамките на Европейската комисия, се посочва в позиция на ведомството.  В Министерството на туризма се получават писма от общини и представители на туристическия бизнес, които настояват за подобна промяна и ведомството я подкрепя по същество. Тя ще направи процеса по-прозрачен и ще гарантира по-високо качество на продукта. В този смисъл Министерството на туризма приема като резонни мотивите на вносителите на промяната г-жа Менда Стоянова и г-н Валери Симеонов, че отдаването на апартаменти за краткосрочен наем чрез различни сайтове като Booking.com, Airbnb, Expedia, Homeaway, Rentbyowner, Facebook групи е на практика туристическа услуга, но в повечето случаи протича без спазване на Закона за туризма, в който е предвиден ред за такава регулация, се посочва в становището на подчинените на министър Николина Ангелкова.  Нуждата от промяна не произтича от желанието да се забраняват или ограничават електронните платформи, напротив идеята е тяхното развитие да продължи, но предлаганите чрез платформите места за настаняване трябва да са категоризирани и част от Единната система за туристическа информация, за да се осигурят равнопоставени условия с другите участници на туристическия пазар, които работят по законите на страната, спазвайки отчетност и фискална дисциплина.", "date": "2019.11.25", "title": "Министерството на туризма подкрепя промяната за Airbnb"}
{"url": "https://www.24chasa.bg/novini/article/7909777", "text": "Виорика Дънчила е приела да се оттегли от лидерския пост в Социалдемократическата партия (СДП), след като не успя да победи Клаус Йоханис на втория тур от президентските избори в Румъния вчера, съобщава в. \"Адевърул\", като се позовава на политически източници, цитиран от БТА. Редица лидери на организации в СДП са поискали днес Дънчила да подаде оставка като председател на партията. Според политически източници на в. \"Адевърул\", след като е видяла, че е загубила партийната подкрепа, Дънчила се е съгласила да се оттегли. Агенция Медиафакс допълва, че това ще стане официално на заседание на ръководството на партията утре вечерта. Според източниците ръководството на СДП ще бъде поето временно от председателя на долната камара на парламента Марчел Чолаку. Дънчила следва да поеме организацията на СДП в нейния роден окръг Телеорман, както и координационни функции в женската организация на СДП. Бившият премиер Виорика Дънчила, чието правителство бе свалено с вот на недоверие миналия месец, получи 34,12 процента от гласовете на вчерашния втори тур на президентските избори. Клаус Йоханис, подкрепен от Национално-либералната партия, бе преизбран с 65,88 на сто, според частични официални резултати.", "date": "2019.11.25", "title": "Дънчила се оттегля като лидер на социалдемократите в Румъния"}
{"url": "https://www.24chasa.bg/novini/article/7909802", "text": "Брюксел одобри 94 млн. евро за изграждане на високоефективна централа за комбинирано производство на енергия от отпадъци в “Топлофикация - София”, съобщиха в понеделник от Европейската комисия. Тя трябва да бъде готова през 2023 г. Комисията съобщава, че подкрепата ще е от две отделни мерки: 4    “Мярката за подкрепа ще помогне на България да постигне целите си по отношение на енергийната ефективност и ще допринесе за намаляване на емисиите на въглероден диоксид в съответствие с целите на ЕС в областта на околната среда, без да се нарушава ненужно конкуренцията, заяви по повод на това решение комисарят по въпросите на конкуренцията Маргрете Вестегер. Централата ще произвежда топлинна енергия с мощност 55 мегавата и 19 мегавата за тока. Така до няколко години живеещите в центъра на София през лятото може да се къпят с топла вода, нагрята с топлоенергия, добита от отпадъци. Това ще се случи с изграждането на инсталация за RDF гориво в ТЕЦ “София”. Тя ще оползотворява горивото, произведено от завода за преработка на отпадъци. Ще бъдат използвани около 180 000 т негодни за рециклиране битови отпадъци годишно. Централата ще произвежда топлинна енергия за 40 хил. домакинства и ток за 30 хил. В летните месеци топлата вода на всички абонати, които захранва ТЕЦ “София”, ще бъде осигурена изцяло от съоръжението. Инсталацията, която ще бъде изградена от “Топлофикация-София”, дружество, изцяло притежавано от Столичната община, ще бъде свързана с топлофикационната мрежа на София. Това е третият етап от дългогодишния проект в областта на околната среда, финансиран от структурните фондове на ЕС за подобряване на третирането на отпадъците в Софийска област. По него Столичната община работи от десетина години. Той е част от мащабния проект на столицата за управление на отпадъците. През 2010 г. София спечели европейско финансиране за изграждането на завод за преработка на отпадъци. През 2012 г. ЕК одобри технологията на завода с производство на RDF гориво и залага използването му за производство на енергия от “Топлофикация - София”. Така благодарение на завода и компостиращите инсталации за преработка на зелени и хранителни отпадъци от 480 563 т събрани боклуци 84% са рециклирани и оползотворени. Сега София депонира едва 16% от отпадъците, а преди десетина 100 процента RDF горивото е предварително сепариран и третиран отпадък, от който са извлечени тежките метали, хлор и т.н. Преди това от боклуците са отделени материалите, които може да се рециклират. При избора на технология са сравнени двете най-утвърдени - изгаряне на скара и в кипящ слой. Експертите избират скарно изгаряне заради предимствата на вида RDF гориво и по-малкото летяща пепел в димните газове. Тя отговаря на задължителното условие на ЕК за най-добра доказана технология, за която тя осигурява безвъзмездно финансиране. С горенето на RDF прогнозата е, че ще се намали с 10% ползването на природния газ от “Топлофикация - София”. 65 млн. куб. м природен газ годишно ще бъдат заменени с безплатно за столичани гориво. Така спестените средства ще са между 15 и 18 млн. евро годишно от природен газ и 5 млн. лв., които сега се плащат на циментовите заводи за оползотворяване на RDF горивото от завода. Очакванията са новата инсталация да намали цената на парното. Освен това според сметките на общината тя ще реализира 10 млн. евро печалба, а разходите ѝ ще са до 7 млн. евро годишно. Еврокомисията разрешава държавната помощ за тази централа, тъй като е установила, че комбинираното производство на електро- и топлинна енергия от новата инсталация ще позволи икономия на 46,5% първична енергия в сравнение с разделното производство на ток и топлина. Брюксел е установил още, че мерките са необходими, тъй като проектът не би могъл да бъде осъществен без публична подкрепа. Къде в Европа работят такива инсталации? В ЕС има над 450 инсталации за производство на енергия чрез изгаряне на битови отпадъци. Във Виена битовите отпадъци се горят в 3 такива завода. Първият е построен още през 80-те години на миналия век, намира се в центъра и дори се е превърнал в част от забележителностите. “Шпителау” обработва 250 000 т битови отпадъци и осигурява отопление за над 60 000 домакинства и електричество за над 50 хил., а на покрива му гнездят соколи. В Швеция, където 99% от битовите отпадъци се оползотворяват, инсталациите са на 300 м от кварталите. ", "date": "2019.11.25", "title": "Брюксел одобри 94 млн. евро, за да прави София парно и ток от отпадъци (обзор)"}
{"url": "https://www.24chasa.bg/novini/article/7906749", "text": "Като „незаконно\" определи „Хуауей\" решението на американската администрация да забрани на местните телекоми да използват федерални средства за закупуването на продукти от китайската компания, информира  . По-рано, Федералната комисия по съобщения на САЩ включи „Хуауей\" и „Джунсин\" (ZTE) в списъка на компаниите, представляващи заплаха за националната сигурност и по този начин постави преграда пред използването на средства от нейния Фонд за универсални услуги на стойност 8,5 милиарда долара годишно, за закупуването на технологии и продукти от двете фирми. В заявлението на „Хуауей\" по повода, се посочва, че решението на американския регулатор „се базира на селективна информация, инсинуации и погрешни допускания\" и не предоставя „никакво доказателство, че „Хуауей\" представлява риск за сигурността\". „Тези произволни действия ще имат дълбок негативен ефект върху свързаността на американците в селските и по-изостанали по отношение на услугите райони на Съединените щати. Много доставчици разчитат на „Хуауей\", за да осигурят висококачествено и конкурентно като цена оборудване и услуги\", се казва още в заявлението на компанията. Ръководителят на Федералната комисия по съобщения Джефри Старкс посочи, че цената за подмяна на телекомуникационното оборудване в селските райони на САЩ ще струва близо 2 милиарда долара. В същото време, миналият понеделник Министерството на търговията на САЩ удължи временното улесняване на рестрикциите за сделки на „Хуауей\" в страната с нови 90 дни. Министър Уилбър Рос мотивира решението с думите, че това „ще помогне на доставчиците да продължат да обслужват клиенти в някои от най-отдалечените райони, които в противен случай биха останали „на тъмно\". Според „Хуауей\", „без достъп до нужните решения, тези доставчици ще загубят възможност да осигуряват надеждни и високоскоростни комуникационни и интернет услуги. Селски училища, болници и библиотеки ще усетят ефекта от това\".", "date": "2019.11.25", "title": "„Хуауей\" определи като „незаконна\" забраната за американски телекоми да купуват нейни продукти с федерални средства"}
{"url": "https://www.24chasa.bg/novini/article/7908275", "text": "Еднократни стипендии от инициативата “Подкрепи една мечта” на президентската институция връчи днес държавният глава Румен Радев на 30 младежи в неравностойно положение. Инициативата “Подкрепи една мечта” е ежегодна. Всяка година президентът връчва еднократни стипендии на ученици и студенти в неравностойно положение, които са продължили образованието си в университет или са отличници в клас. \"Особено ми е приятно да бъдете гости на президентската институция и то в деня, в който почитаме Св. Климент Охридски, ученикът на светите братя Кирил и Методий, който продължи тяхната просветителска мисия със силата на словото. Нека не забравяме, че Св. Климент Охридски е първият наш епископ, който проповядва на български и посвещава целия си живот и дело на българските букви. Отбелязвам го, защото вие сте тук, водени от желанието ви да се посветите на знанието. Спомняте си, че на абитуриентския бал ви пожелах да има поне дузина студенти, приети тази година. Благодаря ви, че надхвърлихте тази бройка - 22-ма сте. И ви поздравявам за вашите амбиции да продължите своето образование във висше училище. Миналата година за първи път въведохме стипендии за ученици с отличен успех и имаме осем ученици, които завършиха с отличен успех 11 клас. Поздравявам ви и ще се радвам да ви видя и следващата година в редиците на студентите\", приветства студентите Радев. \"Не забравяйте, че знанието и образованието са сила, която в ръцете на млади хора като вас води до един по-добър свят. Бъдете настойчиви, упорити и последователни, защото от вас ще се изискват много усилия. Не се отказвайте от препятствията по пътя, а ги използвайте за трамплин към следващи успехи. Не забравяйте и хората, които помагат вие да се развивате и да намирате своята перспектива в живота\", пожела на младежите държавният глава.", "date": "2019.11.25", "title": "Президентът Радев връчи стипендии на 30 младежи в неравностойно положение"}
{"url": "https://www.24chasa.bg/novini/article/7908274", "text": "На 27 ноември започна предоставянето на хранителни продукти от първа необходимост, включени в индивидуалните пакети, осигурени по Оперативната програма за храни и/или основно материално подпомагане (ОПХ). Това съобщиха от пресцентъра на Агенцията за социално подпомагане /АСП/. Програмата е съфинансирана от Фонда за европейско подпомагане на най-нуждаещите се лица /ОПХ ФЕПНЛ/. Раздаването на пакетите ще продължи и през декември, януари и февруари 2020 г., според график, изготвен от партньорската организация по програмата - Българския червен кръст (БЧК). Графикът се публикува на интернет страниците на БЧК - www.redcross.bg, и на Агенция за социално подпомагане - www.asp.government.bg. Раздаването на пакетите с храни стартира поетапно от областите Ловеч, Хасково, Кърджали, Стара Загора и Монтана. В пакета са включени общо близо 24,6 кг от 16 вида хранителни продукти от първа необходимост. Ще бъдат разпределени повече от 287 000 пакета, които ще достигнат до близо 543 000 нуждаещи се. Пакетите с храни са предназначени за лица и семейства, подпомагани от дирекциите \"Социално подпомагане\" на различни основания - с целеви помощи за отопление; с помощи за отглеждане на деца до навършване на една година; с еднократна помощ за ученици, записани в първи клас; с еднократни или месечни помощи, предназначени за превенция и реинтеграция на деца в риск. В основната целева група са включени пострадали от бедствия и аварии и подпомогнати с еднократна помощ; хора с трайни увреждания, с определено право на чужда помощ, които имат лични доходи до линията на бедност и получават месечна финансова подкрепа по реда на Закона за хората с увреждания; подпомаганите с месечни помощи за отглеждане на дете с трайно увреждане. Раздаването на хранителните продукти е организирано така, че хората, за които са предвидени пакетите, да могат да ги получат в най-близкия до тях пункт на партньорската организация БЧК. Пунктове за раздаване на храни има и в най-малките и отдалечени населени места в страната. Подробна информация, включително и за включените в списъците лица от основната целева група, може да бъде получена от отговорните служители във всяка териториална структура на АСП, както и в офисите на партньорската организация БЧК. Съдържанието на пакетите се определя въз основа на масовата употреба на храните от домакинствата и след препоръки от Министерството на здравеопазването. Закупуването на храните се извършва със средствата от безвъзмездната финансова помощ чрез обществена поръчка по Закона за обществените поръчки.", "date": "2019.11.25", "title": "Раздават хранителни продукти на близо 543 хил. нуждаещи се"}
{"url": "https://www.24chasa.bg/novini/article/7908326", "text": "За целта гроздето отлежава в морска вода, изсушава се на слънце и след това се поставя за ферментация в глинени амфори. „Аз произвеждам вино в съдове от теракота от 11 години и добре изучавах историята на т.нар. глинено вино , експериментирах много с грозде. През април 2018 г., се срещнах с професор по енология в Миланския университет. Той писа за особеностите на виното от гръцкия остров Хиос и предложи да го създадем на Елба“, заяви винопроизводителят Антонио Ариги, един от основните създатели на новото вино, наречено Несос. Изследователите са успели да установят, че древните гърци са потапяли гроздето в дървени кошници в морска вода, така че солта да измие плаката от плодовете. Виното придобива нов вкус след добавяне на мед или стафиди. Едва тогава то е било транспортирано до Масалия, днешна Марсилия, пояснява . „На връщане са спирали на остров Елба и затова тук бяха намерени много амфори от Хиос. За производството на вино използвахме сорта грозде Ансоника“, поясни Ариги. Според думите му експериментът, научната подкрепа на който е осигурен от Университета в Пиза, е стартирал през септември 2018 г., когато 200 килограма грозде са били натоварени в морето в плетени кошници. То е оставено за пет дни на дълбочина от седем метра.", "date": "2019.11.25", "title": "В Италия пресъздадоха „подводно“ вино по древногръцка технология"}
{"url": "https://www.24chasa.bg/novini/article/7908353", "text": "Потвърден случай на заразен с кучешка тения /ехинококоза/, е регистриран в Регионалната здравна инспекция в Кърджали. Това потвърди за БТА директорът на Здравната инспекция д-р Виктор Кирчев. Той обясни, че става въпрос за 29-годишна жена от Кърджали. Тя е била изпратена в болница \"Пирогов\", където е оперирана и изписана. Това е шестият регистриран случай на кучешка тения в региона от началото на годината. Всички заразени с паразита са били излекувани. Д-р Кирчев каза също, че през през 2018 г. регистрираните случаи на заразени с кучешка тения са били 20, като близо половината от тях са нови, а останалите - рецидиви.", "date": "2019.11.25", "title": "Оперираха 29-годишна жена от кучешка тения"}
{"url": "https://www.24chasa.bg/novini/article/7908378", "text": "До края на септември 2019 г. средно по две жени на месец са загубили живота си в резултат на насилие, съобщи националният омбудсман Диана Ковачева и препоръчва на областните управители да бъдат открити поне 28 кризисни центрове за жертви на насилие. От 1 януари догодина влиза в сила Законът за социалните услуги, който дава правомощия на областните управители да разриват такива центрове. В момента те са едва 13, а за София има само един с капацитет осем места, каза пред журналисти омбусманът, цитиран от  Ковачева днес организира тематична приемна за жени, жертва на насилие. Приемната е по повод Международния ден на ООН за борба с насилието над жени и момичета. Трябва да отпадне изискването да има системен характер на домашното насилие, за да бъде разглеждано като престъпление, смята още Ковачева. Тя се обяви и за реформа в психиатричната помощ, за да има специалисти, които работят с насилниците. Със случаите на домашно насилие да се занимават само специално обучени кадри - социални работници, полиция, експерти, обособени групи, обучени да работят с домашно насилие, искат жертви на насилие. Според тях е необходимо и създаването на общ регистър на насилниците, който да се ползва от всички институции, като в него да попадат всички, за които има повече от една подадена жалба, независимо от кого. По-високи наказания за насилниците и по-бърза процедура, ориентирана към безопасността на жертвите, искат още жени, преживели насилие. Кризисните центрове също трябва да бъдат по-специализирани, да има специални места, в които да се настаняват жени, жертви на насилие и техните деца. Статистиката е тревожна - само за тази година до края на септември средно по две жени на месец са загубили живота си в резултат на насилие, каза омбудсманът Диана Ковачева. Статистиката не е докрай точна, защото Наказателният кодекс инкриминира домашното насилие само, когато е системно - извършен е един и същ акт повече от три пъти, каза Ковачева. \"Една жена може да бъде убита от първия път, да бъде осакатена от втория път, а това не влиза в статистиката\", заяви омбудсманът. Насилието може да се случи на всеки, няма значение социален статус, образование на жертвата и насилника, няма значение и държавата, затова Световният ден на ООН важи за всички държави и им напомня, че трябва да бъдат предприети спешни мерки, отбеляза общественият защитник. Ковачева коментира, че в по-малките населени места жертвите по-трудно подават сигнали за насилие, по-малко говорят, страхуват се повече. Според нея е важно и отношението на околните, защото много често жените не говорят за насилието, което им се случва у дома, защото се срамуват, не срещат никакво разбиране у близки и съседи, има и стереотипи, според които насилието е нормално, особено в семейството. В повечето случаи жертви на насилие са жени, но има и мъже, които са жертви на домашно насилие, каза Ковачева. По думите на омбудсмана един скандал в семейството обикновено се отличава с това, че никой не се намесва, дори и полицията не се намесва, затова са необходими както обществени кампании, така и конкретни обучения на полицаи, съдии и прокурори да разпознават домашното насилие, да реагират адекватно. Важно е да се работи както с жертвите, така и с насилниците, каза Ковачева. Тя смята още, че системата на психиатричната помощ се нуждае от спешна реформа. Омбудсманът изпраща препоръка до здравния министър за реформа, защото, по думите на Ковачева, много често насилникът има психични проблеми. Той може да не е само съпруг и приятел на жертвата. Системният характер на домашното насилие трябва да отпадне като изискване, за да бъде разглеждано като престъпление, смята още Ковачева. Тя припомни, че в момента има работна група в Министерството на правосъдието, която разглежда Закона за домашното насилие, като се говори много активно за необходимостта от координация на усилията на институциите, защото понякога се оказва, че \"жените чукат на затворени врати\", когато са жертва на насилие. В момента има едва 13 кризисни центрове в цялата страна, един за София с капацитет от осем места, каза Ковачева. Ако една жена влезе с двете си деца в кризисния център в София, остават само пет свободни места, коментира омбудсманът. Когато човек е жертва на насилие, той трябва спешно да бъде изваден от средата, в която се намира, защото насилието заплашва живота му, заяви Ковачева. Адвокат разказва как и интелигентната жена може да попадне в капана на насилника Като човек, който е учил право и работи в съдебната система, съм виждала доста случаи на насилие и съм си мислила, че на мен няма как да ми се случи, че съм достатъчно наблюдателна, докато не разбрах, че съм една от поредните жертви на домашно насилие, разказа 37-годишната Клавдия. Тя посочи, че чувства като мисия да обяснява как да се разпознае домашното насилие като проблем. Домашният насилник обикновено има личностни проблеми, допълни тя. По думите й в повечето случаи насилниците примамват жертвите си с манипулации, те са доста интелигентни - бързо разбират кои са слабите места, мечтите на жените, с които се събират. Държат се като по книга по перфектен начин - показват разбиране, съчувствие, романтика, разказа Клавдия. След като насилниците примамят жертвата и се обвържат достатъчно добре с нея, започват да ограничават социалните й контакти - с близки и роднини, с приятели, на работното място. Първата индикация за проблем е това - отделянето от социалната среда на жертвата, допълни жената. След това следва авторитарно държание, незачитане на Аз-а, подчиняване на жената, започва психическо и физическо насилие. Клавдия е била тормозена и психически, и физически. \"Този тип насилници не осъзнават грешката у себе си, ако жертвата си тръгне от тях, те отиват при нея, разубеждават я с трогателни сцени и се опитват да й вменят, че тя не може без тях. Обикновено това върви с обещание, че повече няма да повторят действията си. Насилникът, дори извинявайки се, хвърля цялата вина върху жертвата - той казва, че не си е сдържал нервите, защото тя е направила еди какво си\", разказа още Клавдия. Тя е майка на две деца. Доста пъти си е тръгвала и връщала от насилника, като всеки път той я е заплашвал, че ще вземе общото им дете и страхът от това я е връщал. В момента, в който физическото насилие се е ожесточило - насилникът е счупил ръката и носа на Клавдия, тя е осъзнала, че следващият път може да е последен. Обърнала се е към Асоциация \"Анимус\" чрез Националната телефонна линия за жертви на насилие. Специалистите от асоциацията са й помогнали, като са й обяснили, че чувството на срам и на страх, от което се е притеснявала, е нормално за жертвите на домашно насилие. Благодарение на психолозите Клавдия е изминала дълъг път на преоткриване на себе си, на увереността, че може да се справи сама. Роднините и обществото често не могат да помогнат, защото съществуват стереотипи - \"той те е ударил, но може би ти си го предизвикала\", разказа Клавдия. Съдебните дела срещу насилника са започнали през 2015-та и са приключили едва тази година. По време на дългия съдебен процес жертвата се е сблъскала с некомпетентни работещи в системата, които не разпознават домашното насилие. Не се отчита и фактът, че насилието върху майката е насилие и върху децата - те в 90 процента от случаите са свидетели и често се наказват, ако защитят майката. Съдът често отчита само финансовите възможности за грижа на насилника - има ли жилище, работа и т.н при определянето на това дали да ги вижда или не, разказа още жената. Тя няколко пъти е попадала в кризисни центрове, като в единия от случаите се е сблъскала с това, че социалният работник е издал на насилника къде се намира, а в друг от случаите съдията в Градския съд я е накарал да издаде точния адрес на кризисния център, за да може бащата да взема детето и да осъществява контакт с него. Тогава тя е напускала кризисните центрове, защото по думите й, абсурдно е тези места да не са защитени. Клавдия посочи, че кризисните центрове често са с по четири стаи, в които са настанени различни хора с различни травми. В 16.30 часа днес фасадата на институцията на омбудсмана - ул. \"Георг Вашингтон\" 22, ще бъде осветена в оранжево в подкрепа на кампанията \"Зонта казва НЕ\", която се провежда всяка година на 25 ноември като част от кампанията на ООН Orange the world за елиминиране на насилието над жени и момичета. Омбудсманът Диана Ковачева и служители на институцията ще излязат пред сградата и ще свалят черни лепенки от устите си, като по този начин изразят съпричастност и дадат символичен знак, че за насилието не трябва да се мълчи. Към момента, за 2019 г. на спешния телефон 112 са постъпили 31 166 сигнала за домашно насилие. През последните две години сигналите са били над 29 хил. Тези данни бяха представени от зам.-директора на Главна дирекция \"Национална полиция\" старши комисар Благородна Макева на пресконференция по повод стартирането на регионална кампания в България, Унгария и Румъния срещу насилието над жени. Днес, 25 ноември, отбелязваме международния ден срещу насилието над жени. В рамките на кампанията ще бъдат разпространени постери, видео и радио спот. В тях ще бъдат дадени контакти за съответните спешни телефони на неправителствени организации, официални партньори с държавните институции, за подкрепа на жертвите пострадали от домашно насилие. Кампанията у нас се провежда със съдействието на прокуратурата и НИП, а текстът към нея е \"Насилието започва с викове, но не трябва да завършва с тишина\". Зам.-директорът на ГДНП заяви още, че предстои подписване на споразумение по Норвежкия финансов механизъм за обучение на полицейски служители. В предишния рамков период са били обучени над 2000 полицаи. Също така ще се разработи автоматизирана информационна система, в която да се обобщават всички случаи на домашно насилие. Според данните, изнесени на пресконференцията, броят на ограничителните заповеди към 30 септември са 2398. Те включват защита не само на едно лице, а на близки и роднини. За тази година по информация на МВР има 381 случая на нарушена заповед за защита, около 40 процента от тях са за домашно насилие над жени. От 70 убийства общо, при около една трета от тях са пострадали жени. За системно следене има регистрирани 35 случая, от тях 26 са за следене на жени. Старши комисар Благородна Макева обясни, че при подаден сигнал за домашно насилие, в рамките на 24 часа предстои издаване на заповед за незабавна защита от съда, единствено въз основа на една декларация от пострадалия. Втората заповед за защита се издава до един месец от подаване на молбата, като тя е с различна продължителност. Зам.-директорът на ГДНП посочи още, че има наказани полицейски служители за това, че не са изпълнили в пълен обем свои задължения при случаи на домашно насилие. От МВР отбелязаха, че полицейските служители се сблъскват с нежелание на пострадало лице да съдейства. В много от случаите при отзоваване на сигнал за домашно насилие, пострадалият прикрива извършителя или обяснява на полицейския патрул, че всъщност тя и партньорът й само се карат и викат. От МВР апелират не само към пострадалите, а и към техните близки, познати и съседи да подават сигнали при случаи на домашно насилие.", "date": "2019.11.25", "title": "Две жени на месец губят живота си от насилие в България"}
{"url": "https://www.24chasa.bg/novini/article/7908377", "text": "Организацията за полицейско сътрудничество Интерпол обяви днес за международно издирване осем души, извършили престъпления срещу жени, по случай Международния ден за елиминиране на насилието срещу жени, предаде Франс прес. Интерпол разчита да получи за издирваните информация от свидетели. Става дума за осем души, по отношение на които вече е издадена червена бюлетина на Интерпол (червената бюлетина е молба за арест на издирвани хора, издавана от Интерпол по искане на страните членки на организацията), съобщава БТА. Осмината издирвани са от Русия, Дания, Норвегия, Украйна, Бразилия, Кипър и Съединените щати, като четирима са обвинени в убийството на съпругите си, трима - че са убили други жени, а един е обвинен в сексуално насилие. Сред обявените за международно издирване са 37-годишният Нуран Мусаев, издирван в Русия за убийството на две жени, и 44-годишният Панайотис Недзати, обвинен в Кипър за отвличането, изнасилването и убийството на жена. Насилието срещу жени и момичета е едно най-широко разпространените нарушения на човешките права, заяви генералният секретар на Интерпол Юрген Щок. Според ООН през 2017 г. по целия свят са убити 87 000 жени, като повече от половината са станали жертви на съпрузите си, интимните си партньори или свои роднини.", "date": "2019.11.25", "title": "Интерпол издирва 8 мъже за убийства и насилие над жени"}
{"url": "https://www.24chasa.bg/novini/article/7908543", "text": "? Министър-председателят Бойко Борисов изпрати поздравителен адрес до Клаус Йоханис по повод избирането му за втори път за президент на Румъния. „През последните години България и Румъния се радват на изключително динамичен и прагматичен двустранен диалог. Ние сме ключови партньори, свързани не само от географската си близост, но и съюзници, които споделят общи европейски и евроатлантически ценности“, отбелязва премиерът Борисов в адреса до Клаус Йоханис. „Уверен съм, че в рамките на втория Ви мандат като президент на приятелска Румъния, позитивната динамика и задълбочено сътрудничество между нашите страни ще продължат да се развиват във възходяща посока за благоденствието на двата народа и като пример за добросъседски отношения в региона“, изтъква още министър-председателят Бойко Борисов. В поздравителния адрес българският премиер отправя още най-искрени поздравления и благопожелания към преизбрания президент на Румъния.", "date": "2019.11.25", "title": "Борисов поздрави Клаус Йоханис за избирането му за втори път за президент на Румъния"}
{"url": "https://www.24chasa.bg/novini/article/7908467", "text": "Шейсет и три годишната индийка Кумар Айкак с необичайно количество пръсти, 31 на брой, беше заподозряна във вещерство, съобщи в.\"Дейли мейл\". Жителката на град Нанджам в щата Одиша всъщност страда от полидактилия - наследствена аномалия, която се характеризира с необичайно количество пръсти на ръцете и краката. Кумар има 12 пръста на ръцете и 19 - на нозете, отбелязва БТА. \"Появих се на този свят с моя дефект и не съм се лекувала, защото произхождам от бедно семейство. Съседите са убедени, че съм вещица и странят от мен. Понякога непознати идват да видят моя дефект. Принудена съм да си стоя у дома, защото хората се отнасят с мен по различен начин\", доверява индийката.", "date": "2019.11.25", "title": "Обявиха индийка с 31 пръста за вещица (Видео)"}
{"url": "https://www.24chasa.bg/novini/article/7908508", "text": "eMAG.bg завърши своя Black Friday 2019 с по-високи стойности на трафика и на направените поръчки в сравнение с миналогодишното издание на кампанията, което показва потенциала за растеж на Black Friday и електронната търговия. Тази година платформата реализира поръчки на стойност над 40,78 милиона лв. (9% повишение спрямо 2018), като онлайн бяха поръчани над 273 950 артикула, както от eMAG, така и от 2 000-те Маркетплейс партньори. Прави се всичко възможно поръчките да бъдат доставени в рамките на няколко работни дни. „Тази година Black Friday на eMAG разкрива нарастващото доверие и очаквания към кампанията, с увеличаващи се показатели както за посещения, така и за брой на направените поръчки и стойността им. Нещо повече, забелязахме много висок интерес в цялата страна, а също и от българската диаспора, при която хора от над 80 страни по целия свят избраха да се включат в Black Friday и да направят поръчки за семействата си в България“, каза Андрей Попеску, директор на eMAG България. В пика на кампанията на платформата бяха регистрирани 182 734 посетители едновременно. Златната минута (с най-много поръчки) беше в 7:08 ч. сутринта, когато бяха направени 1 040 поръчки. В рамките на деня над 72% от 2,23 милиона посещения са били направени от мобилни устройства, знак, че клиентите предпочитат опции за пазаруване, които са лесни за ползване по всяко време и независимо къде се намират. По време на Black Friday 2019 бяха посетени 37 милиона под-страници на emag.bg и офертите привлякоха 22 351 нови клиенти онлайн, които поръчаха нещо за първи път от eMAG. 1. Лозенец (София) 67 035 лв. 2. Велико Търново 10 320 лв. 3. Бургас 8 855 лв. 4. Редута (София) 8 499 лв. 5. Враца 7 592 лв. 6. Казанлък 7 199 лв. 7. Витоша (София) 6 799 лв. 8. Бояна (София) 6 637 лв. 9. Пловдив 5 849 лв. 10. Русе 5 849 лв. 1. Лондон, Великобритания 2. Франкфурт, Германия 3. Виена, Австрия 4. Понт а Сел, Белгия 5. Амстердам, Холандия 6. Делфт, Холандия 7. Нотингам, Великобритания 8. Париж, Франция 9. Брюксел, Белгия 10. Дъблин, Ирландия • От Амстердам до София: поръчка за изпращане на лаптоп Gaming ACER Predator Helios 300 PH317-53-739D, 17.3”, на стойност 2 599,99 лв. • От Волжски до Варна: поръчка за изпращане на телевизор QLED Smart Samsung, 65\" (163 см), 65Q70RA, 4K Ultra HD, на стойност 2 499,99 лв. • От Лондон до Полигона, София: поръчка за телевизор Smart Android LED Sony BRAVIA, 65\" (163 см), 65XF9005, 4K Ultra HD, на стойност 2 399,99 лв. Телевизори 13 919 бр. Лаптопи 4 033 бр. Мобилни телефони 14 644 бр. Малки ел. уреди 29 422 бр. Домакински ел. уреди 13 724 бр. Гуми 4 561 бр. Мода 10 949 бр. Лична грижа и красота 32 942 бр. Играчки и продукти за деца 33 785 бр. Дом и градина, Декорация, Направи си сам 4 155 бр.", "date": "2019.11.25", "title": "eMAG Black Friday 2019: 2,23 милиона посещения и поръчки на стойност 40,78 милиона лева"}
{"url": "https://www.24chasa.bg/novini/article/7908617", "text": "Русия, която е основният военен съюзник на сирийското правителство, призова днес обкръжените кюрдски бойци да се присъединят към сирийската правителствена армия, предаде ДПА. \"Колкото по-скоро, толкова по-добре\", каза руският заместник-външен министър Михаил Богданов пред агенция Интерфакс. Той подчерта, че Русия поддържа контакт с всички страни в опит да осигури мир, основан на зачитането на суверенитета на Сирия. Кюрдските милиции, които се противопоставят на сирийското правителство, бяха изтласкани от части от Северна Сирия миналия месец след интервенция на Турция, припомня БТА. Анкара смята тези милиции за терористи, които искат да създадат собствена държава върху територии на Турция, Сирия и Ирак. Русия се споразумя с Турция да споделят контрола върху части от Северна Сирия в опит да възпре Анкара от продължаване на военната й операция. Сирийските правителствени сили, съюзени с Русия, поеха контрола над някои райони, изоставени от кюрдските милиции, посочва ДПА", "date": "2019.11.25", "title": "Русия призова кюрдите в Сирия да се присъединят към войските на Асад"}
{"url": "https://www.24chasa.bg/novini/article/7908616", "text": "Труп на мъж бе открит в центъра на хасковското село Александрово тази сутрин, пише  . В къщата, пред която е намерен, бил прибран по милост от семейство. Несретникът обитавал постройка в двора, нямал роднини, преживявал с това, което хората му давали и като поработвал по дворовете. Мъжът обичал да пийва, каза още хората от селото. Намереното тяло е на 61-годишния Димо Димчев по прякор Кокала, по информация на  . Сигналът е бил подаден на спешния телефон 112, уведомен е кварталният полицай и кметицата на селото Надежда Добрева. Безжизненото тяло било проснато на тротоара, на метри от къщата, в която живеел Димо. Той е от ромски произход и е родом от Узунджово. Нямал нито съпруга, нито деца. От около 3 години се преместил да живее в пристройка към жилището на семейство Йорданка и Стоян Дончеви. \"От съжаление го прибрахме при нас\", каза Йорданка. Първоначално Димо поработвал при хазяите си, но в последствие продължил да си изкарва прехраната като заработвал по някой лев чрез работа при хора от селото. Местните обаче разказаха, че преди години Димо лежал в затвора за убийството на зет си – съпруга на сестра му. В последните години обаче пиел много алкохол и излизал извън контрол, а в някои случаи ставал заядлив и местните се страхували от него. Разказаха, че преди дни се наложило полицаите да му приберат ножа. Сигнали за агресия били подавани и до кметицата на селото Надежда Добрева, която днес беше на мястото, където е намерен трупа. \"Имало е един два случая и сме подавали сигнали до полицията, но не е имало нападения от негова страна срещу местни хора\", заяви кметицата. Хазяите на Димо пък разказали, че последно го видели вчера следобед. Сутринта ги събудили, че да им кажат, че квартирантът им е намерен мъртъв на пътя и подали сигнал в полицията. На място на инцидента бяха множество униформени и цивилни полицаи, включително шефът на Областната дирекция на МВР ст. комисар Ангел Цанков и началникът на Районното управление в Хасково гл. инспектор Иван Расоков. От полицията заявиха, че повече яснота по случая може да дадат след изготвяне на аутопсията от съдебния лекар д-р Христо Еленски, който също беше на място. От първоначалния оглед личало, че трупът е изкалян. Разследващите не изключиха версията за убийство, но и възможността да е починал от премръзване. ", "date": "2019.11.25", "title": "Намериха труп на мъж в Хасковско, разследват убийство"}
{"url": "https://www.24chasa.bg/novini/article/7908624", "text": "Към момента, за 2019 г. на спешния телефон 112 са постъпили 31 166 сигнала за домашно насилие. През последните две години сигналите са били над 29 хил. Тези данни бяха представени от зам.-директора на Главна дирекция \"Национална полиция\" (ГДНП) старши комисар Благородна Макева на пресконференция по повод стартирането на регионална кампания в България, Унгария и Румъния срещу насилието над жени. Днес отбелязваме международния ден срещу насилието над жени. В рамките на кампанията ще бъдат разпространени постери, видео и радио спот. В тях ще бъдат дадени контакти за съответните спешни телефони на неправителствени организации, официални партньори с държавните институции, за подкрепа на жертвите пострадали от домашно насилие, предаде  Кампанията у нас се провежда със съдействието на прокуратурата и Националния институт на правосъдието, а текстът към нея е \"Насилието започва с викове, но не трябва да завършва с тишина\". Зам.-директорът на ГДНП заяви още, че предстои подписване на споразумение по Норвежкия финансов механизъм за обучение на полицейски служители. В предишния рамков период са били обучени над 2000 полицаи. Също така ще се разработи автоматизирана информационна система, в която да се обобщават всички случаи на домашно насилие. Според данните, изнесени на пресконференцията, броят на ограничителните заповеди към 30 септември са 2398. Те включват защита не само на едно лице, а на близки и роднини. За тази година по информация на МВР има 381 случая на нарушена заповед за защита, около 40% от тях са за домашно насилие над жени. От 70 убийства общо, при около една трета от тях са пострадали жени. За системно следене има регистрирани 35 случая, от тях 26 са за следене на жени. Старши комисар Благородна Макева обясни, че при подаден сигнал за домашно насилие, в рамките на 24 часа предстои издаване на заповед за незабавна защита от съда, единствено въз основа на една декларация от пострадалия. Втората заповед за защита се издава до един месец от подаване на молбата, като тя е с различна продължителност. Зам.-директорът на ГДНП посочи още, че има наказани полицейски служители за това, че не са изпълнили в пълен обем свои задължения при случаи на домашно насилие. От МВР отбелязаха, че полицейските служители се сблъскват с нежелание на пострадало лице да съдейства. В много от случаите при отзоваване на сигнал за домашно насилие, пострадалият прикрива извършителя или обяснява на полицейския патрул, че всъщност тя и партньорът й само се карат и викат. От МВР апелират не само към пострадалите, а и към техните близки, познати и съседи да подават сигнали при случаи на домашно насилие.", "date": "2019.11.25", "title": "31 166 хил. сигнала за домашно насилие на спешния телефон само за 2019 г."}
{"url": "https://www.24chasa.bg/novini/article/7908677", "text": "В утвърдената вече от години традиция и особено в периода на обсъждане на бюджета управляващите са внесли поредната поправка в един закон чрез друг, предаде  В този случай с промяна между две четения на проектозакона за бюджета за 2020 г. се предлага изменение в Закона за туризма. С него се въвежда категоризация за имотите, отдавани под наем чрез електронни платформи като Airbnb, Booking, Facebook и др. Предложението е на депутатите Менда Стоянова от ГЕРБ, която е и председател на бюджетната комисия в парламента, и на Валери Симеонов, \"Обединени патриоти\", който отскоро е и зам.-председател На народното събрание. В предишната му роля на вицепремиер той активно се занимаваше с теми, свързани с туризма. Депутатите предлагат с нов текст в Закона за туризма предлаганите имоти за краткосрочно настаняване чрез платформи като Airbnb, Booking, Facebook групи, Homeway и др. да са с категория както хотелите и къщите за гости. Предлаганите по този начин имоти, които са най-много в София, се търсят както от чужденци, така и от българи, които се нуждаят от краткосрочен престой. Предлаганите конкретно в София имоти през платформата Airbnb са близо 3 хил., като са се утроили за последните две години, казват мениджъри на такива имоти. В момента човек, който не е търговец по смисъла на Търговския закон, може да настанява гости в стаи или къщи за гости, когато те са част от обитаваното от него жилище в жилищна сграда. С предлаганите промени се допълва, че това важи и когато тези места за настаняване не са част от обитаваното от отдаващия под наем жилище в жилищна сграда. В измененията, внесени между първо и второ четен на проектозакона за бюджета за 2020 г., се предвижда министърът на туризма при системни нарушения да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които са в нарушение на новите разпоредби и предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове. Който предлага туристическа услуга, която не е категоризирана или допуска включване в електронна платформа на некатегоризиран туристически обект, се глобява от 500 до 5 хил. лв., а еднолични търговци и юридически лица от хиляда до 10 хил. лв., е записано още в проекта. Собствениците на отдавани по този начин имоти имат три месеца срок да се категоризират след влизането в сила на закона. Вносителите на проекта не отговориха на позвъняване на \"Дневник\", за да бъдат уточнени техните мотиви и причините тези текстове да се прокрадват по такъв начин. Към внесения от тях проект обаче са посочени аргументи. В мотивите те обясняват, че през последните години има бум в отдаването на апартаменти за краткосрочен наем и в търсенето им чрез електронни платформи. Посочват, че тези услуги по същество са настаняване в смисъла на туристическата услуга, но тя \"протича при неспазване на Закона за туризма\", в който е предвиден ред за регулиране на тези дейности. Посочва се, че категоризирането на обектите върви и с минимални задължителни изисквания към тях, а те се вписват и в Националния туристически регистър. \"Целта на предложените изменения и допълнения не е да се ограничат продажбите чрез електронните платформи\", посочват вносителите. Но подчертават, че е важно да се осигури спазване на законодателството \"в икономическата дейност, в частност в сферата на туризма\", да се осигури равнопоставеност на различните доставчици на туристически услуги и да има гаранции за потребителското удовлетворение. Не става известно защо вносител на подобни промени не е ресорното министерство, нито дали е взета неговата позиция. \"Дневник\" изпрати въпроси на ведомството.", "date": "2019.11.25", "title": "Менда Стоянова и Валери Симеонов предлагат имотите в Airbnb да са с категория"}
{"url": "https://www.24chasa.bg/novini/article/7908715", "text": "Премиерът Бойко Борисов публикува във фейсбук  две снимки на автомобил с българското и американско знаме, като написа над тях \"Започваме!\".Така премиерът даде началото на официалната си визита в Щатите.  С 21 топовни салюта бе посрещнат българският министър-председател Бойко Борисов и водената от него делегация в Мемориала на незнайния воин в Националния гробищен парк „Арлингтън“, щата Вирджиния. Под звуците на химните на България и САЩ Борисов поднесе венец на Мемориала, съобщиха от правителствената пресслужба. Това е един от най-знаковите паметници на САЩ, където са положени останките на неизвестни американски войници от Първата и Втората световна война, както и от Корейската война. Церемонията с топовните салюти е чест, която се оказва само на държавни и правителствени ръководители. В тържествената част на събитието участваха близо 400 войници от всички подразделения на американските въоръжени сили. „Тук, на това място, човек най-много се сеща за това, колко е ценен мирът. В залата за експозиции има и много исторически неща, свързани с България“, отбеляза премиерът Борисов. След това министър-председателят и делегацията разгледаха комплекса. Българският премиер подари на музея на Националния гробищен парк кортик с образа на Св. Георги. Войници от 3-ти американски пехотен полк („Старата гвардия“) пазят денонощно Мемориала (гробница) и извършват официален ритуал за „смяна на караула“ на всеки час. Паметниците, мемориалите и дървета са посветени в памет на личности - астронавти, медицински сестри, свещеници, военни кореспонденти и неизвестни войни, както и на значими събития от историята на американския народ. Тази вечер Борисов ще разговаря и с американския президент Доналд Тръмп. Това  е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като сигурност и отбрана, енергетика, борба срещу тероризма, образование и наука, връзки между народите.", "date": "2019.11.25", "title": "Посрещнаха Борисов с 21 топовни салюта в \"Арлингтън\" във Вашингтон (Обновена, видео, снимки)"}
{"url": "https://www.24chasa.bg/novini/article/7908710", "text": "След половин десетилетие на отрицателни лихвени проценти един от най-големите скандинавски пенсионни фондове прави изчисления, за да разбере дали това е само началото на един по-дълъг процес, пише  Това означава, че „ние просто правим първите стъпки“ в корекциите на портфейла, посочва Мурсула в интервю за Bloomberg в Хелзинки. Той смята, че реалният удар е дошъл след края на лятото, когато стана почти невъзможно да се намерят държавни облигации с положителна доходност в по-голямата част от еврозоната. Стъпките, които Мурсула е предприел досега, го отдалечиха от лесно продаваемите активи, тъй като ликвидността се превръща в лукс. Това е начин за запазване на възвръщаемостта, но също така означава, че пенсионната индустрия се съсредоточава в много „по-неясни класове активи“. Лихвените проценти в еврозоната за първи път паднаха под нулата през 2014 г., след като две години по-рано Дания наложи отрицателни лихви, които задържа рекордно дълго време. В същото време шведите живеят с тази политика от 2015 г. Според Европейската централна банка (ЕЦБ) приспособителната парична политика все още е необходима, тъй като растежът в еврозоната се забавя. През август стойността на световните активи, търгуващи се с отрицателни лихви, достигна 17 трлн. долара. В момента оценките показват, че тези активи са около 12 трлн. долара. Във Финландия дълг на стойност 131 млрд. долара се търгува с отрицателна доходност към 18 ноември, което е намаление от 178,9 млрд. долара през август. По-голямата част от ценните книжа, емитирани от правителството, имат доходност под нулата. Първоначално смятани за краткосрочно решение, отрицателните лихви постепенно се утвърждават в Европа и изглежда, че тази ера не е близо до своя край.", "date": "2019.11.25", "title": "Отрицателните лихви постепенно се утвърждават в Европа"}
{"url": "https://www.24chasa.bg/novini/article/7907309", "text": "Само през тази година, до ноември, в Сърбия са убити 28 жени, съобщи омбудсманът на Сърбия, пише в. \"Вечерне новости\". По повод 25 ноември, Международня ден за борба против насилието над жени, омбудсманът Зоран Пашалич обърна внимание на значението на приемането на Национална стратегия за предотвратяване и борба с насилието в семейството и партньорските отношения, информира БТА. Според Пашалич особено внимание трябва да бъде обърнато на предотвратяването на насилие над жените на село, на жени с инвалидност и ромски жени, както и на развитието на услуги в общността, за да може на жените жертви на насилие да се окажат всички видове подкрепа за регистриране на насилието, както и помощ за това те да станат самостоятелни. Пашалич каза, че голям проблем представлява това, че жените жертви на насилие нямат възможност с децата си да напуснат насилника, тъй като не са финансово осигурени. Ако все пак се решат на такава стъпка, те приемат, че ще живеят в икономическа несигурност, каза сръбският омбудсман.", "date": "2019.11.25", "title": "В Сърбия от началото на годината са убити 28 жени"}
{"url": "https://www.24chasa.bg/novini/article/7907335", "text": "Компанията LVMH, собственик на \"Люи Вюитон\", потвърди официално, че ще купи американската компания за бижута \"Тифани\" за 16.2 млрд. долара, или 14.7 млрд. евро. Това е най-голямата в историята сделка между компании за луксозни стоки, пише \"Блумбърг\". Тя е и най-голямото придобиване на LVMH до момента и се очаква да бъде финализирана до края на 2020 г. \"Люи Вюитон Моет Хенеси\" (или LVMH), чийто президент Бернар Арно стана третият човек с богатство над 100 млрд. долара по-рано тази година, е сключила \"окончателно споразумение с цел придобиване на \"Тифани\" за 135 долара за акция в брой, гласи съвместно изявление, цитирано от  Източници, запознати с въпроса, съобщиха за няколко медии, че \"Тифани\" и LMVH са близо до споразумение в преговорите, започнали в средата на октомври. Според Ройтерс се очаква бизнесът с бижута и часовници, засега най-малкият на LVMH, да спечели от сделката, която според същото изявление \"ще подсили позициите\" ѝ \"в бижутерската индустрия и още повече ще увеличи присъствието ѝ в САЩ\". \"Тифани\" е едно от най-известните имена в индустрията. Основана през 1837 г., компанията преживява трудни времена в опит да спечели вниманието на младите клиенти. Тя страда и от търговската война между САЩ и Китай, макар \"силата на изображението на емблематичната синя кутийка от 1837 г. да е по-ценна от това, което предполагат сегашните ѝ финанси,\" казва анализаторът Флавио Середа малко преди потвърждението на сделката.", "date": "2019.11.25", "title": "Собственикът на \"Луи Вюитон\" купува американската \"Тифани\" за $16 млрд."}
{"url": "https://www.24chasa.bg/novini/article/7907336", "text": "Съветът на ЕС съобщи, че одобрява повторно списъка на следващата Европейска комисия. Това е последната формална стъпка преди гласуването на новата ЕК от Европейския парламент в сряда, съобщава БТА. Съветът на ЕС се наложи да утвърди списъка за втори път заради промените, настъпили с отхвърлянето от ЕП на първоначалните кандидати за еврокомисари от Франция, Унгария и Румъния. В съобщението се уточнява, че вторият списък е бил представен от новоизбрания председател на ЕК Урсула фон дер Лайен на 21 ноември. ЕК постави по-рано на Великобритания срок до полунощ на 22 ноември за излъчването на британски еврокомисар. Днешното съобщение потвърждава, че Фон дер Лайен е знаела предварително намерението на Лондон да не се съобрази с искането на ЕК и откритата наказателна процедура за неспазване на правото на ЕС. Очаква се днес комисията да съобщи как ще продължи с наказателната процедура, предприета заради това, че макар да има задължение по договор да посочи свой еврокомисар, Великобритания отказва да се съобрази. Комисията не отхвърля възможността въпросът да бъде отнесен до Съда на ЕС.", "date": "2019.11.25", "title": "Съветът на ЕС одобри състава на Европейската комисия"}
{"url": "https://www.24chasa.bg/novini/article/7907363", "text": "Земетресение с магнитуд 5,2 по Рихтер е разтърсило Югозападен Китай, съобщи китайският сеизмологичен център, цитиран от  . Трусът е бил регистрирани в 9.18 часа местно време (3.18 българско време) в района на окръг Даксин, край град Чонцо. Епицентърът на земетресението е бил на дълбочина 10 километра. Информация за жертви и разрушения няма.", "date": "2019.11.25", "title": "Земетресение разтърси Югозападен Китай"}
{"url": "https://www.24chasa.bg/novini/article/7907334", "text": "58-годишен индвалид загина при пътен инцидент на пътя между Шишковци и Копиловци. Той се придвижвал по пътното платно с инвалидна количка, бил ударен от водач на лек автомобил „Шкода“. Тестът за употреба на алкохол на 57-годишния водач на лекия автомобил е отрицателен, информира \"Дарик\". По случая е започнато досъдебно производство и е уведомен е дежурен прокурор.", "date": "2019.11.25", "title": "58-годишен индвалид бе блъснат и загина на пътя Шишковци-Копиловци"}
{"url": "https://www.24chasa.bg/novini/article/7907393", "text": "Гражданин на Молдова /33 г./, постоянно пребиваващ в България от 2002 г., е арестуван за умишлено убийство във Варна, съобщиха пресцентъра на Апелативната прокуратура в крайморския град. Престъплението е извършено в петък, 22 ноември, след възникнал скандал в частен дом. Молдовецът намушкал мъж с нож, като по-късно пострадалият починал в болницата. Окръжната прокуратура във Варна е внесла искане в съда молдовският гражданин да бъде задържан под стража.", "date": "2019.11.25", "title": "Молдовец уби с нож мъж във Варна, арестуваха го"}
{"url": "https://www.24chasa.bg/novini/article/7906736", "text": "В информация на местните власти по повода се посочва, че телекомите ще получат безплатен достъп за инсталиране на инфраструктура за 5G мрежа, като базови станции, преносни линии и операторски стаи, до всякакъв вид публични пространства, зелени площи, покриви, стълбове от градското осветление, мостове, тунели и други съоръжения, контролирани от държавата, публични институции или държавни предприятия. Телекомите ще бъдат насърчавани активно да създават операторски стаи за 5G на публични места.", "date": "2019.11.25", "title": "Хайнан с нови мерки за ускоряване изграждането на 5G мрежата"}
{"url": "https://www.24chasa.bg/novini/article/7907448", "text": "До края на седмицата се очаква да бъде готов окончателният доклад по случая с починалия 3-годишен Александър и тогава ще могат да се правят изводи. Това заяви пред журналисти здравният министър Кирил Ананиев. Той изрази притеснение, че се създава противопоставяне в обществото между пациенти и лекари. „До края на седмицата очаквам да излязат четирите протокола. Това са протоколите от специалисти и експерти в трите болници и от общопрактикуващия лекар. И окончателния доклад, който очаквам в края на седмицата от Изпълнителна агенция „Медицински одит“. Тогава ще можем да правим своите изводи“, каза Ананиев, цитиран от  На въпрос дали има конфликт на интереси в това, че проверка се извършва от лекари от същата болница, министърът отговори категорично, че са назначили четири експертизи от независими експерти в отделните медицински специалности, които ще дадат своето становище. Ананиев подчерта, че никой няма нужда от насаждане на напрежение между лекарите и пациентите. „Използвам случая да ви кажа, че съм много притеснен, че се създава едно противопоставяне в обществото между пациентите и лекарите и от лекарите спрямо пациентите. Това не е необходимо на никого. Всички ние сме пациенти и във всеки един момент може да имаме нужда от медицинска помощ, няма кой да ни я даде, освен нашите медици“, обобщи здравният министър Кирил Ананиев.ю Започва обучение на близо 7 хиляди души, работещи в центровете за спешна медицинска помощ и в спешните приемни отделения на болниците. Министърът на здравеопазването Кирил Ананиев поздрави първите медици и ги увери, че имат подкрепата на Министерството на здравеопазването и на правителството. Надявам се, каза още той, да ви подкрепя и обществото. Министър Ананиев припомни, че няколко години МЗ предвижда средства за повишаване на заплатите на работещите в спешната помощ и допълни, че възнагражденията им ще пордължат да се увеличават и в следващите две години. Правим всичко, за да остойностим адекватно труда и на работещите в спешните отделения в болниците, добави още той. Обученията ще бъдат 5-дневни и ще се работи с най-съвременни и високотехнологични апарати и манекени, каза проф.Николай Габровски, началник на Клиника по неврохирургия към болница \"Пирогов\". Обучаващите са от \"Пирогов\", като целта е колегите да се обучат изключително добре, знанията им да се надградят, тъй като те трябва да реагират много бързо, често в неблагоприятни условия, добави лекарят. Програмите са по европейски стандарти. Важно е да се опресняват и стандартизират знанията, но е важно и как да се тренира самообладание и как да не се изпада в паника, каза още проф.Габровски. Обучението е в рамките на проект \"ПУЛСС\", финансиран с европейски средства - 7 млн.лв. Министър Ананиев каза още, че по проекта за модернизиране на спешната помощ вече са осигурени 120 нови и оборудвани линейки, а до 2021 год. се очакват и останалите 280 линейки.", "date": "2019.11.25", "title": "До седмица ще е готов докладът по случая с починалия 3-годишен Алекс"}
{"url": "https://www.24chasa.bg/novini/article/7907474", "text": "Стабилно остава състоянието на намушканата с нож 21-годишна жена във влака от Пловдив за Варна. Психиатрична експертиза ще прецени дали нападателят ѝ е съзнавал какво върши в момента на нападението. Човекът, който е помогнал за залавянето му и се е притекъл на помощ на нападнатото момиче още във влака, се казва Петър Бонев, на 25 години e, разказа  . В съботната вечер изпуснал по-ранния влак за Варна и тръгнал с късния към Стара Загора. Така се озовал в един вагон с 20-годишната Виктория и 19-годишния Пламен. Във влака пътува със съпругата и детето си, което било неспокойно и не искало да заспи. „Това момиче спеше си във вагона. Това момче беше подпряно и я гледаше постоянно. Мислехме, че са двойка”, разказва Петър Бонев. Че нещо се случва в купето на Виктория, той разбира от съпругата си, която чува виковете за помощ. „Гледам – това момче легнало върху нея и само я ръга. Аз го бутам един път, той се изправя и посяга към мен аз дърпам назад”, спомня си 25-годишният мъж. Петър търси началника на влака и двамата заедно се връщат в купето. Нападателят се опитва да избяга. Скача от влака, аз по него. Събарям го пак. Той спира и казва: „добре, добре, викайте полиция”, разказа още Петър Бонев. 25-годишният мъж е родом от пазарджишкото село Церово. Мечтае да оправи къщата си там. Иска да има здраво семейство. „Това да спасиш човек, това не е геройство, това е човещина”, казва младият мъж. Община Стара Загора планира да награди Петър Бонев за достойната му постъпка.", "date": "2019.11.25", "title": "Мъжът, спасил намушканото момиче, изпуснал по-ранния влак"}
{"url": "https://www.24chasa.bg/novini/article/7907475", "text": "Тийнейджър далтонист видя истински цветове за първи път с помощта на специални очила за корекция на зрението. Трогателният момент беше заснет и публикуван в социалните мрежи, предаде Би Ти Ви. Цветната слепота или дисхроматопсията е дефект на човешкото зрение, който се изразява в неспособността да се разкриначават определени или всички цветове. 12-годишният Джонатан Джоунс е пълен далтонист. Майка му Карол била помолена да се яви в час по наука в неговото училище, в който децата изучавали цветната слепота. По време на заниманията учителят подава на момчето специални очила, които коригират цветната слепота и позволяват на Джонатан да види истински цветове за първи път. На видеоклипът се вижда трогателният момент, в който момчето не успява да сдържи емоциите си и се разплаква пред съученици. Специалните „ЕнХрома“ очила са разработени от математик през 2000 г. Лещите са разработени по такъв начин, че изключват определени дължини на светлината, които хората с цветна слепота бъркат. „ЕнХрома“ очилата редуцират човешкия далтонизъм до 90%. Един чифт от специалните очила струва около 350 долара. Трогната от емоционалната реакция на сина си, Карол Джоунс е решила да започне дарителска кампания, която да осигурява пари за закупуването на очила за деца далтонисти.", "date": "2019.11.25", "title": "Далтонист видя истински цветове за първи път с помощта на специални очила (Видео)"}
{"url": "https://www.24chasa.bg/novini/article/7907504", "text": "Десетки българи, които продават автомобили, скъпа техника или животни от редки породи в интернет, са атакувани от мошеници с нигерийски телефонни номера, предава  . Измамите стават през сайтове за продажба на коли, платформи за безплатни обяви и дори страници за запознанства. При схемата се крадат лични данни, банкова информация, включително и това, което се опитват да продадат. Преди дни Бисер Тодоров от Русе публикува обява за продажба на скъп фотоапарат в една от платформите за безплатни обяви. Офертите за покупка не закъсняват. „Кодът се оказва на Нигерия. А кореспонденцията се води на английски език в Messenger през телефона, който съм оставил в обявата”, разказа потърпевшият. По време на разговора искат и банкова сметка, по която да преведат парите за апарата. „След два дни човекът ми изпраща платежен документ. Пита е за имената ми, за банковата сметка. И ми казва: „Веднага, щом изпратиш апарата, автоматично ти се превеждат парите по сметка”, каза още Тодоров. В платежното дори били включени 2200 лв. за доставка. Бисер се усъмнил и поискал да изпрати стоката чрез куриер – с наложен платеж. Но купувачът не се съгласил. Тогава Бисер разбира, че е мишена на измама и проверява платежното, което му е изпратено в посочената банка. „Оттам ми казаха, че документът в мейла е фалшив и ме предупредиха да не изпращам пратки към този адрес”, каза още Тодоров. \"Те издават платежни нареждания от различни банки, с логата им, които най-често не са български. Съответно ние няма как да знаем как изглеждат реално техните платежни”, обясни IT експертът Александър Ненов. През последния месец още десетки потребители са атакувани чрез така наречената нигерийска схема. Тя наподобява стари измами, при които се използват европейски телефонни номера и самоличности за по-голямо доверие. Сега обаче измамниците стават още по-безскрупулни и изобретателни, разказва Ненов. При нигерийската схема оставаме не само без стоките, които се опитваме да продадем. На прицел са и личните ни данни, разкриват експертите. „Тази схема работи в посока крадене на самоличност. Ние изпращаме някаква информация, с която може да бъде изтеглен кредит някъде по света, може да бъдат издадени фалшиви документи. Източват се техните сметки, източват се данни”, каза още Ненов. Според експертите зад схемата стои добре организирана престъпна група. И предупреждават, че опитите за измама до края на годината ще са още по-агресивни, тъй като предстои голямото пазаруване около Черния петък и Коледа.", "date": "2019.11.25", "title": "Атакуват онлайн търговци през нигерийски номера"}
{"url": "https://www.24chasa.bg/novini/article/7907530", "text": "При операции на турските сили за сигурност и бреговата охрана през миналата седмица в различни части на Турция са били задържани общо 3 735 нелегални мигранти, съобщава в.\"Хюриет дейли нюз\" въз основа на данни, събрани от източници от сигурността. Турската жандармерия е заловила 1 475 нелегални мигранти в окръг Одрин, граничещ с Гърция и България. В крайбрежните окръзи Мугла, Чанаккале, Измир, Балъкесир, Мерсин и Айдън турската брегова охрана и жандармерия са задържали над 1500 нелегални мигранти, опитващи се да преминат в Европа през Гърция. При операции в северозападните окръзи Къркларели и Текирдаг турската жандармерия е заловила 303-ма мигранти, а полицията в окърг Истанбул е задържала 333-ма нелегални мигранти, предава БТА. Заловените при операциите мигранти са от Пакистан, Конго, Сирия, Ирак, Иран, Афганистан, Мароко, Египет, Бангладеш, Сомалия, Йемен, Палестина, Мали, Габон, Сенегал, Бурунди, Камерун, Ангола, Либия, Ливан и Република Южна Африка.", "date": "2019.11.25", "title": "Над 3 700 мигранти задържани от турските власти през миналата седмица"}
{"url": "https://www.24chasa.bg/novini/article/7907551", "text": "Световно известеният музей „Грюнес Гевьолбе” в центъра на Дрезден е бил обект на дързък обир в ранните часове на днешния ден, съобщава „Дойче Веле”. Според в.„Билд” задигнатите скъпоценности са на стойност около 1 милиард евро. Полицията е блокирала града, но към момента няма данни за задържани. Музеят пази най-голямата колекция от съкровища в Европа, като в 10 зали са изложени 3000 различни бижута и произведения на изкуството от злато, сребро, скъпоценни камъни, слонова кост и т.н. Той е разделен на две секции – „нова” и „историческа”, като именно последната е била нападната през нощта, съобщава  Според германски медии пожар е повредил електрозахранването на обекта непосредствено преди проникването, като в момента се разследва дали двете събития са свързани. По първоначални данни обирджиите са влезли през малък прозорец в сградата и няма видими щети от проникването. Самата сграда също е забележителен образец на архитектурата от XVIII век, като по време на Втората световна война е пострадала сериозно, но след това е била напълно възстановена и от септември 2006 г. е в сегашния си вид. „Грюнес Гевьолбе” е един от ключовите туристически обекти в източногерманския град.", "date": "2019.11.25", "title": "Откраднаха антични бижута за милиард евро от музей в Дрезден (Снимки)"}
{"url": "https://www.24chasa.bg/novini/article/7907588", "text": "Количеството на въглероден двуокис и други парникови газове в атмосферата на Земята е достигнало рекордни високи показатели през 2018 година, се казва в доклад на ООН, цитиран от световните агенции. Според доклад на Световната метеорологична организация /СМО/, публикуван в Женева, концентрацията на въглероден диоксид е достигнала през миналата година концентрация от 407,8 части на милион. Това е с 47 процента повече от нивата от прединдустриалната епоха. От СМО изтъкват, че е налице дългосрочна тенденция и бъдещите поколения на Земята ще се сблъскат с още по-тежки последствия от затоплянето на климата - покачване на температурите, увеличаване на броя на екстремалните природни явления, повишаване на нивата на океаните и разрушаване на екосистемите. През 2017 година измерената концентрация на въглероден двуокис в атмосферата е била 405,5 части на милион. Другият парников газ, метанът, също е поставил рекорд по концентрация в атмосферата през миналата година - 1869 части на милиард. Това е със 159 процента над нивата от прединдустриалната епоха. Рекордна е станала и концентрацията на азотен оксид, който е достигнал 331,1 части на милиард. Тези стойности надвишават с 23 процента прединдустриалните нива от XVIII век. Като цяло от 1990 година насам топлинният ефект от парниковите газове се е увеличил с 43 процента.", "date": "2019.11.25", "title": "ООН: Количеството парникови газове през 2018 г. е с рекордни нива"}
{"url": "https://www.24chasa.bg/novini/article/7907595", "text": "С транспаранти: Долу ръцете от Валери, Валери - смел и честен патриот, представители на браншови организации и симпатизанти на Валери Симеонов се събраха на протест пред сградата на Народното събрание, предаде БТА. Протестът им в защита на лидера на НФСБ - Валери Симеонов е по повод исканата му оставка от страна на майките на деца с увреждания, обединени в гражданската инициатива Системата ни убива. Тази вечер те организират автошествие за оставката му от поста заместник-председател на Народното събрание. Миналата седмица парламентът прие проекторешението за назначението му на зам.-председателския пост с гласовете на ГЕРБ, Обединени патриоти и БСП. ДПС напусна пленарната зала. Веднага майките на деца с увреждания се организираха в протест с искания, освен за оставка на Валери Симеонов и за тази на всеки депутат, гласувал назначението му. Причината за недоволството им са думи, изречени от Валери Симеонов преди една година, заради които той напусна вицепремиерският пост. В почивните дни председателят на парламента Цвета Караянчева подкрепи Валери Сименов за новия му пост в парламента. В Златоград тя коментира въпроса пред медиите като посочи, че за думите си преди една година Валери Симеонов е понесъл своя кръст. В отговор на протестите на майките на деца с увреждания представители на браншовите организации организираха контрапротест в подкрепа на Симеонов под наслов \"Демокрация или диктатура\". Не повече от двайсет души се събраха пред сградата на парламента, за да заявят, че Валери Симеонов е достоен човек, направил много за българската държава, за малкия и среден бизнес.", "date": "2019.11.25", "title": "Граждани пред Народното събрание: Долу ръцете от Валери!"}
{"url": "https://www.24chasa.bg/novini/article/7907627", "text": "Писмо на Алберт Айнщайн, описващо подробно доказателство относно усилията на именития учен да открие \"Теорията на всичко\", ще бъде предложено на търг в Ерусалим следващия месец, предаде ДПА. Аукционът ще бъде организиран от тръжна къща \"Кедем\" на 3 декември. Стартовата цена на писмото ще бъде 20 000 долара. В писмото си, изпратено през юни 1950 г. до математика Ернст Габор Строс, Айнщайн отговаря на критиките му към неговата работа. Писменият документ предлага поглед и към текущата работа на двамата учени. Строс е бил сътрудник на Айнщайн в периода между 1944 и 1948 г. Двамата имат три съвместни публикации, отбелязва БТА. \"Това е исторически артикул с изключителна стойност\", се посочва в изявлението, направено от Мерон Ерен, съсобственик на аукционната къща. Писмо на Айнщайн от 1954 г., в което отличеният с Нобелова награда за физика учен споделя възгледите си за Бог и религията, беше продадено на търг в Ню Йорк през 2018 г. за близо 3 милиона долара, припомня агенцията.", "date": "2019.11.25", "title": "Продават писмо на Айнщайн на търг в Ерусалим"}
{"url": "https://www.24chasa.bg/novini/article/7906642", "text": "Японският премиер Шиндзо Абе призова Китай да запази Хонконг свободен и открит, след като продемократичният лагер постигна голяма победа на изборите за районни съвети, предадоха ДПА и БТА. Изборите бяха смятани за тест за одобрението към местните власти след продължаващи няколко месеца протести срещу тях, посочва агенцията. На среща с китайския външен министър Ван И в Токио Абе подчерта \"значението на един свободен и открит Хонконг, проспериращ при спазване на принципа \"една страна, две системи\", съобщи говорителят на японското правителство Йошихиде Суга. \"Хонконг е изключително важен партньор и ние имаме близки икономически отношения и лични връзки\", подчерта Суга на пресконференция. Резултатите от изборите показват твърдата воля на хората за демокрация и свобода, заяви тайванското правителство. \"Призоваваме управниците както в Пекин, така и в Хонконг да приемат волята на народа и да приложат на практика дадени по-рано сериозни обещания за свободата и демокрацията на Хонконг\", се казва в изявление на тайванското президентство. Влиятелни политици от САЩ, включително сенаторите Марко Рубио и Елизабет Уорън, също приветстваха резултатите. \"Народът на Хонконг иска да има думата в своето бъдеще\", подчерта Рубио в Туитър. Уорън припомни, че протестите в Хонконг продължават от месеци и подчерта, че \"Пекин трябва да уважи\" волята им, изразена пред избирателните урни.", "date": "2019.11.25", "title": "Япония призова Китай да запази Хонконг свободен и открит"}
{"url": "https://www.24chasa.bg/novini/article/7895813", "text": "- Високото качество се постига с висококачествена работа и с много грижи по всички сектори, които обхваща нашето музикално образование. От една страна, това е огромна грижа за чисто творческия и артистичен аспект на самото образование, за да предепоставим след това една успешна реализация. От друга страна са всички необходими неща, които трябва да извършваме във връзка с идентифициране и доказване на качеството в неговия институционален смисъл. Преминахме през 3 акредитации. Трябваше да се подготвим изключително прецизно и в дълбочина. По отношение на Рейтинговата система вече поредна година сме на първо място по много от показателите - и по резултатите от програмната акредитация, и по специалностите, в които обучаваме бакалаври и магистри, и по международна мобилност, и по отношение на библиотечния фонд, както и като ползваемост на този фонд. Първи сме също и като брой чуждестранни студенти, и като регионална реализация, да не изреждам всичко. Образователното въздействие на НМА е действително решаващо за националния ни музикален живот. Спокойно мога да кажа, че няма музикална творческа или образователна институция в България, която да не е обезпечена кадрово почти изцяло от Националната музикална академия. Това е самата истина. Друга причина за първото ни място е тази, че Национална музикална академия е единственото висше училище за музика в България, което осигурява толкова голям брой специалности. При нас те са над 60 в основното ни направление \"Музикално и танцово изкуство\". Този голям обхват предоставя на нашите възпитаници огромен избор и пълен спектър от специалности във всички образователни жанрове - в класическия инструментариум и вокално майсторство, в музикалнотеоретичното знание и изследователство, в поп и джаз изкуството, а напоследък и във фолклорно обучение по основни фолклорни инструменти, както и фолклорно пеене. За нуждите на този тип музикално образование сме привлекли едни от най-елитните български майстори-инструменталисти, певци, диригенти и композитори. Грижим се много внимателно за всички детайли от образованието на нашите възпитаници. - Дипломите на нашите студенти се признават безапелационно където и да отидат по света. Да не прозвучи пресилено, но ги наемат на работа също безапелационно. Това, в определен аспект се обръща срещу нас, защото добрата реализация на нашите студенти извън България, освен че ни ласкае ни създава и проблеми, тъй като е лакмус и равносметка за нашата способност да задържим най-добрите си студенти тук. Знаете, че езикът ни е интернационален. Явяваш се на конкурс във Виенска филхармония, свириш и ако си достатъчно добър, те наемат. Горди сме, разбира се. Почти във всички най-представителни оркестри имаме наши инструменталисти, в редица от тях те са концертмайстори. Наши възпитаници работят в много елитни оперни театри в целия свят, музикантите ни от популярните жанрове също са много широко приети. Трябва да кажа, че тук, в България проблемът с професионалната реализация вече съвсем не е лесен, тъй като високата професионална летва, както и повишаващата се степен на конкурентност е валидна и за нашите най-добри музикални творчески институции и репертоарните им сезони го доказват най-красноречиво с високото ниво на гостуващи артисти и състави. Те вече са обезпечени с много добри млади музиканти. Оркестровите групи, солистичните и хоровите състави са подмладени. Конкуренцията се засилва, а това е най-мощният стимул за нашите възпитаници да работят все по-добре. - Тенденцията кандидат-студентите да намаляват е повсеместна, но ние, напук на тенденцията, тази година попълнихме бройката си. Това е добър резултат за нас. В определени специалности незнайно защо миналата година имахме два пъти повече от тази, но за сметка на това сега компенсираме в други. Най-вероятно това е и демографска проблематика, но все пак ние имаме работа с живи хора – една година има повече с интерес към едно, друга – към друго. Демографското обяснение е лесното обяснение, макар че сигурно е част от цялата картина. Мисля, че проблемът е значително по-дълбок. Във всеки случай различните години обективно са различни. За мен това са процеси, които не се подават на изцяло рационален анализ или, ако се подават, той е по-сложен. Не бих могъл да дам еднозначен отговор. Тази година сме доволни и ако така продължава, ще е добре. - Те непрекъснато се увеличават, имаме от различни страни, но напоследък доминират тези от Китай. Очевидно ставаме привлекателна територия за тях. От една страна това е високата специализираност на нашето музикално образование. От друга, стандартът тук не е така висок като в западноевропейските държави и те, очевидно, се чувстват удобно и добре обгрижени в София. - Кандидатстват най-вече в изпълнителските специалности, по-конкретно пиано, поп и джаз-саксофон и класическо пеене във всички образователно-квалификационни степени - бакалавър, магистър и доктор и това е нормално, предвид нелекия езиков проблем. Затова пък нашият музикален изпълнителски език, както вече стана дума, е международен и универсален. Наложи се в определен момент решително да вдигнем критериите на прием и на преминаване от една степен в друга, защото се оказа, че интересът надхвърля първоначалните очаквания.", "date": "2019.11.25", "title": "Проф. Димитър Цанев, ректор на Националната музикална академия: Търсят ни много чуждестранни студенти, образованието ни е на високо европейско ниво"}
{"url": "https://www.24chasa.bg/novini/article/7906644", "text": "Белгия е успяла да \"унищожи\" т. нар. информационна агенция \"Амак\" на терористичната групировка \"Ислямска държава\" (ИД), съобщиха местни медии. Отбелязва се, че акцията е била предприета от белгийската прокуратура с помощта на Европол. Предстои по-късно днес европейската полицейска служба да даде подробности, предава БТА. Преди година белгийската прокуратура също е опитала да прекрати дейността на \"Амак\", но не е успяла да се справи сама. Този път белгийските власти са прибегнали до помощта на европейски специалисти за извършване на мащабен електронен удар по мрежите на т. нар. \"информационна агенция\" на джихадистите. Усилията за пресичането на дейността на \"Амак\" са продължили няколко дни. Сайтът на \"Амак\" служеше за място, на което терористите разпространяваха съобщения, включително за поемане на отговорност за извършен атентат. Основателят на \"агенцията\" бе убит при въздушен удар на международната коалиция срещу ИД в източните части на Сирия преди две години.", "date": "2019.11.25", "title": "Белгия удари и ликвидира пропагандната агенция на \"Ислямска държава\""}
{"url": "https://www.24chasa.bg/novini/article/7906680", "text": "Има задържан за катастрофата, при която   каза посланикът на България в страната Н.Пр. Любомир Тодоров. Инцидентът се случи в кипърския град Пафос в петък следобед. „Жената, шофирала автомобила, е идентифицирана и задържана. Има много свидетели на този трагичен инцидент. Посолството положи максимални усилия и успяхме. Оттук нататък започва разследване в съответствие със законодателството. Нямам информация дали кипърката е избягала от местопроизшествието”, каза Н.Пр. Любомир Тодоров, посланик на България в Република Кипър, цитиран от  .", "date": "2019.11.25", "title": "Задържаха жената, блъснала фатално българче в Кипър"}
{"url": "https://www.24chasa.bg/novini/article/7906682", "text": "Министърът на външните работи на Сърбия Ивица Дачич заяви във връзка с инициативата на президента Александър Вучич да бъде приета в парламента декларация за политическа независимост и военен неутралитет на страната, че е добре това да се направи в момент, когато нараства натискът върху страната. Дачич заяви за вестник \"Новости\", че Сърбия от години води независима политика като при това поддържа добри отношения с много държави. \"Но в ситуация, когато нараства натискът върху нашата страна да влезем в определени лагери или да прекратим приятелските връзки с някои държави, е добро решение курсът на военен и политически неутралитет да бъде потвърден и със специална декларация\", заяви Дачич", "date": "2019.11.25", "title": "Дачич: Добре е да приемем декларация\nза неутралитет"}
{"url": "https://www.24chasa.bg/novini/article/7906934", "text": "\"Насилието над жените и момичетата е насилие над човечеството като цяло и не следва да има място в Европа или другаде по света. Но всички ние знаем, че въпреки нашия ангажимент, все още сме далеч от преодоляването на това предизвикателство\". Това се казва в изявление на ЕК и върховния представител Федерика Могерини в навечерието на Международния ден за премахване на насилието над жените. \"Насилието над жените се случва навсякъде, няма сигурно място, дори у дома. Точно обратното. Жените стават жертви на насилие както у дома, така и на работното си място, в училищата и университетите, на улицата, в процесите на разселване и миграция и във все по-голяма степен онлайн чрез кибернасилие и изказвания, подбуждащи към омраза\", се казва още в изявлението. Те отбелязаха, че мащабът на проблема остава шокиращ: една трета от жените в Европа са били обект на физическо и/или сексуално насилие. Почти всички жертви на трафик с цел сексуална експлоатация в рамките на ЕС са жени и момичета\". \"В развиващите се страни всяко трето момиче бива омъжвано преди да навърши 18-годишна възраст. Най-малко 200 милиона жени и момичета са били подложени на генитално осакатяване, което все още се практикува в около 30 държави. Като Европейски съюз и международна общност е наша отговорността да поддържаме ангажимента си за предотвратяване, открито отхвърляне и осъждане на всички актове на насилие над жените и момичетата. Наше задължение е също така да подкрепяме и защитаваме жертвите, като създадем безопасна среда, в която те да сигнализират за престъпленията, извършени срещу тях\", призовават Могерини и ЕК. По думите им Европейският съюз се ангажира да продължи да работи неуморно с партньорите си за укрепване на правните рамки и институциите, да подкрепя развитието и образованието, да подобрява услугите за преживелите насилие, да се бори за справянето с първопричините за насилието и да насърчава предоставянето на повече възможности на жените. Прекратяването на насилието над жените и момичетата обаче изисква твърд ангажимент не само на институционално равнище. За това се изисква широко участие на международните организации и НПО, както и на гражданското общество като цяло. И най-вече на мъжете. Следователно нашата цел е ясна: премахване на насилието над жените и момичетата\", се казва още в изявлението. \"Европейският съюз ще остане начело на тази международна мобилизация в защита на правата на всяка жена и всяко момиче да живеят свободно и в безопасност. Правим това за нашето бъдеще и за нашето настояще, тъй като жените са стълбът на едно справедливо, отворено, развито и демократично общество и нищо не трябва да ги лишава от свободата да изпълняват ролята си свободно и безопасно. Европейският съюз е предприел сериозни мерки, за да сложи край на това насилие, включително Директивата на ЕС за правата на жертвите гарантира повече и по-добри права за жертвите на престъпления и специализирана подкрепа за жертвите на сексуално или основано на пола насилие. - Комисията е в процес на приключване на присъединяването на ЕС към Конвенцията от Истанбул на Съвета на Европа за превенция и борба с насилието над жени и домашното насилие. - Програмата \"Права, равенство и гражданство\" подпомага борбата срещу насилието над жените и децата, като финансира проекти на местно равнище, насочени към п редотвратяване на насилието, основано на пола, подпомагане на жертвите и жените и момичетата, изложени на риск, обучение на специалисти и изграждане на капацитет за предоставяне на услуги за подкрепа\", отбелязаха те. В изявлението се обръща внимание, че ЕС остава ангажиран с борбата срещу насилието на жени и извън Общността: \"През последните две години помогнахме на над 1,5 милиона жени и момичета, като предоставихме закрила и грижи, свързани с гениталното осакатяване на жени. Усилията в областта на превенцията имат положително въздействие: около 3 000 общности с население от 8,5 милиона души обявиха публично, че прекратяват тази практика\". Що се отнася до детските бракове, ЕС предприе поредица от инициативи, достигащи до над 1,6 милиона души и насочени към промяна на нагласите и практиките по отношение на правата на момичетата\", съобщиха те. \"Насилието над жените и момичетата е широкоразпространено и изключително тежко нарушение на правата на човека, което съществува навсякъде по света. Според оценки на СЗО една трета от жените и момичетата по света стават жертва на насилие в някакъв момент от живота си. Този брой може да е само върхът на айсберга, тъй като този вид насилие остава до голяма степен недокладван поради мълчанието, стигмата и срама, свързани с него. В резултат на това много от извършителите остават ненаказани\". \"В допълнение към посочените инициативи ЕС въведе Директивата за правата на жертвите, която гарантира повече и по-добри права за жертвите на всички видове престъпления. Съгласно тези правила най-уязвимите жертви, като жертвите на сексуално насилие, жертвите на насилие, основано на пола, и жертвите на насилие в близки отношения с извършителя, имат достъп до специализирани услуги за подкрепа. Тази подкрепа включва достъп до приюти за жертвите, нуждаещи се от безопасно място за престой, и целенасочена и интегрирана подкрепа, включително подкрепа за преодоляване на психологическа травма и съвети от специалист\", допълва ЕК. \"Европейската комисия следи отблизо прилагането на тази директива в държавите членки и предприе действия срещу държавите членки, които не са транспонирали изцяло или правилно правилата на ЕС\". \"Освен това ЕС признава трафика на хора като форма на насилие над жените и момичетата и това измерение продължава да бъде в центъра на ключови действия в контекста на правната и свързаната с политиката рамка на ЕС в рамките на хоризонталния мандат на координатора на ЕС за борба с трафика на хора (общ преглед на мандата за периодите 2012- 2016 г. и 2017-2018 г.)\". \"Освен това днес Европейският институт за равенство между половете (EIGE) публикува ново ръководство за оценка на риска, предназначено за полицията, за да помогне на правоприлагащите органи и здравните сектори да работят по-добре заедно за предотвратяване на многократните действия на насилие от страна на интимния партньор и за спасяване на човешки живот\", отбелязаха Могерини и ЕК. \"Като приоритет в своята външна дейност Европейската комисия работи за приключването на присъединяването на ЕС към Конвенцията на Съвета на Европа за превенция и борба с насилието над жени и домашното насилие - първия инструмент в Европа за определяне на задължителни от правна гледна точка стандарти за предотвратяване на насилието над жените и домашното насилие, защита на жертвите и наказване на извършителите. Всяка държава има задължението да се справи напълно с този вид насилие във всичките му форми и да предприеме необходимите мерки за превенция, защита и наказателно преследване. В партньорство с ООН Европейският съюз започна инициативата Spotlight - глобална многогодишна инициатива, насочена към изкореняване на всички форми на насилие над жените и момичетата\". \"С безпрецедентна първоначална инвестиция от 500 милиона евро защитаваме и даваме глас на жените и момичетата, които са принудени от своите общества да не говорят, но не искат повече да пазят мълчание. Смята се, че през 2017 г. и 2018 г. ЕС е отпуснал над 62 милиона евро под формата на хуманитарна помощ за предотвратяване и реагиране на сексуалното и основаното на пола насилие в целия свят в рамките на програмите си за закрила и здравеопазване. На последно място, Европейската комисия ще освети седалището си в Брюксел - сградата \"Берлемон\", вечерта в понеделник, 25 ноември, за да покаже своята съпричастност в борбата срещу насилието над жените\", се казва още в съобщението.", "date": "2019.11.25", "title": "Могерини: Насилието над жените няма място в Европа и по света"}
{"url": "https://www.24chasa.bg/novini/article/7906714", "text": "Китайският технологичен гигант \"Сяоми\" регистрира силен ръст на продажбите на смартфони на европейския пазар през третото тримесечие на годината, според доклад на компанията за пазарни проучвания Canalys. Пазарният дял на „Сяоми\" е достигнал 10,5%, с 5,5 милиона устройства доставени в Европа за третото тримесечие на годината. За сравнение, през същия период на 2018 г. са доставени 3,2 милиона смартфона, предаде  . Ръстът на китайската компания в Европа се дължи на агресивното пазарно разширяване и силното портфолио, която тя предлага на потребителите, се казва още в доклада. В момента \"Сяоми\" е четвъртият най-голям доставчик на смартфони за европейския пазар, нареждайки се след \"Епъл\", чийто доставки през третото тримесечие са достигнали 9,8 милиона устройства. На второ място, според анализаторите на Canalys се нарежда друга китайска компания – \"Хуауей\", с 11, 6 милиона устройства, но показвайки сериозен ръст от 8,5 милиона доставени устройства в сравнение с второто тримесечие. Челното място продължава да заема южнокорейският гигант \"Самсунг\" с 35,7% дял от европейския пазар.", "date": "2019.11.25", "title": "Продължава силната експанзия на \"Сяоми\" на европейския пазар на смартфони"}
{"url": "https://www.24chasa.bg/novini/article/7906710", "text": "Европейският съюз планира да създаде фонд в размер на 3,5 млрд. евро, с който ще инвестира в технологии в начален етап на развитие в опит да даде тласък на иновациите в блока и да се противопостави на доминацията на САЩ и Китай. Традиционните компании за рисков капитал често избягват скъпоструващия и рискован сектор, където са необходими много проучвания, за да се превърне научното откритие в приложим продукт, посочва Жан-Ерик Паке, генералният директор на Европейския съюз за изследванията и иновациите, цитиран от Bloomberg. Това е „популярната иновационна Долина на смъртта“, заяви той в интервю по време на технологична конференция в Хелзинки. Основна цел на фонда е да затвори тази пропаст във финансирането, осигурявайки финансиране на стартъпи предимно в т. нар. „дълбоки“ технологични отрасли – промишленост, биотехнологии, технологии в здравеопазването и изкуствен интелект, допълни още той, предава думите му БТА. Официално фондът ще започне да действа през 2021 г. и ще се управлява от Европейския съвет за иновации. Все още има възможност окончателният му размер да се промени, като той ще зависи от споразуменията за бъдещия бюджет на блока между страните членки. В момента ЕС предоставя средства на технологични компании чрез грантове от Европейската комисия и чрез Европейския инвестиционен фонд, който обаче не може да поема по-значителни инвестиционни рискове. Рисковият капитал в Европейския съюз отбеляза ръст на фона на ставащите все по-големи технологични компании на континента, както и заради търговската война между САЩ и Китай, която накара инвеститорите да потърсят алтернативи на двата технологични центъра. Капиталът, инвестиран в европейски компании през тази година, нарасна до 34,3 млрд. долара от 15,3 млрд. долара през 2015 г., показва доклад, публикуван тази седмица от компанията за рисков капитал Atomico. Пилотната фаза на фонда стартира това лято със сумата от 600 млн. евро, за да провери апетита на инвеститорите. Тепърва предстои да бъде решено в какво ще инвестира до края на годината, като възможният избор е между 50 и 100 проекта.", "date": "2019.11.25", "title": "ЕС инвестира 3,5 млрд. евро в иновационните технологии"}
{"url": "https://www.24chasa.bg/novini/article/7906798", "text": "Божидар Андреев продължава триумфалния си рейд тази година. През уикенда той бе с най-съществен точков принос за победата на неговия отбор КСВ „Дурлах“ над „Родинг“ в първа германска Бундеслига. С лично тегло 79 кг Андреев изхвърли 155 кг и изтласка 191 кг. Крайният резултат от мача между двата клуба е 823,7 : 811,1 т. в полза на „Дурлах“, който вече е шести в класирането на немската Бундеслига, лидер е „Германия“ (Обригхайм). Това е поредният успех на Божидар Андреев, който през тази година стана европейски шампион за мъже с 3 европейски рекорда за мъже в Батуми в кат. 73 кг през април, европейски шампион до 23 г. с 3 европейски рекорда за младежи в Букурещ в кат. 81 кг през октомври, спечели бронз на световното първенство за мъже с 3 европейски рекорда за мъже в Патая (Тайланд) в кат. 73 кг през септември и грабна златото на олимпийския квалификационен турнир в памет на Наим Сюлейманоглу в Газиантеп в кат. 81 кг миналата седмица. Следващият кръг в Бундеслигата е на 14 декември.", "date": "2019.11.25", "title": "Божидар Андреев с поредна победа в Бундеслигата"}
{"url": "https://www.24chasa.bg/novini/article/7906797", "text": "Шофьорите да се движат с повишено внимание в тунел \"Витиня\" на АМ \"Хемус\" в посока София поради ПТП. Трафикът се регулира от \"Пътна полиция\".                                                                                                                                                                                                                                                                                                                                ", "date": "2019.11.25", "title": "Внимателно карайте в тунел \"Витиня\" - има катастрофа"}
{"url": "https://www.24chasa.bg/novini/article/7906799", "text": "Гръцките депутати ще гласуват промени в някои членове на Конституцията, включително за даване на избирателни права на гърците в чужбина и промени в изборната система, пише вестник Kathimerini. Започналият миналата седмица дебат в парламента ще продължи в понеделник с речи на премиера Кириакос Мицотакис и лидерите на опозиционните партии, като всичко ще завърши с гласуване вечерта, предаде  . Ключовите въпроси са дали да се дадат пълни избирателни права на гръцките граждани в диаспората, дали да се раздели избора на президент от разпускане на парламента и поправка в закона за депутатския имунитет. Промените, които първоначално бяха предложени от предишното правителство на СИРИЗА, трябва да получат одобрение от квалифицирано мнозинство от 180 народни представители в 300-местния парламент.", "date": "2019.11.25", "title": "Гласуват промени в Конституцията на Гърция"}
{"url": "https://www.24chasa.bg/novini/article/7906870", "text": "Премиерът на Австралия Скот Морисън изрази \"дълбоко безпокойство\" от съобщенията за таен план на Китай да внедри свой агент в австралийския парламент, предадoха Асошиейтед прес и БТА. Телевизионната мрежа \"Nine\" излъчи репортаж с експлозивни обвинения, че заподозрени китайски агенти са предлагали 1 млн. австралийски долара (679 000 щатски долара) на търговеца на луксозни автомобили Бо Чжао (известен с псевдонима Ник), за да се кандидатира за депутатско място в Мелбърн. 32-годишният бизнесмен бе открит мъртъвв хотелска стая в Мелбърн през март т.г., като според съобщенията е търсил контакт с австралийската служба за контраразузнаване (ASIO). Полицията досега не е успяла да установи при какви обстоятелства е починал. Морисън каза пред репортери, че \"правителството никога не е било по-изпълнено с решимост да гарантира свободата и безопасността на австралийците от външна намеса\"oha", "date": "2019.11.25", "title": "Австралия е притеснена от \"тайния план\" на Китай за внедряване на агенти"}
{"url": "https://www.24chasa.bg/novini/article/7906869", "text": "Изследователи от Австралия, САЩ, Индонезия и Нова Зеландия измериха количеството пластмаса, което мантите и китовите акули поглъщат край Индонезия и установиха, че то варира от 63 до 137 парченца на час, съобщи сайтът Физ.орг. Идея за изследването е дал един от участниците, който плувал край индонезийското крайбрежие и видял колко много са пластмасовите отпадъци във водите. Индонезия е вторият най-голям замърсител на океана в света, предава БТА. Учените са се спрели на мантите и китовите акули, защото те държат устата си постоянно отворена, за да филтрират планктон. Изследователите са хвърляли много фини мрежи и са ги влачили, за да имитират начина, по който се хранят тези морски обитатели. В лаборатория специалистите са отделили пластмасата от планктона, преброили са \"улова\", сравнили са го с обема вода, през който са преминали мрежите и така са изчислили наситеността с пластмаса. По данните от предишно изследване за това колко вода обработват мантите и китовите акули за период от време, те са определили и колко боклуци попадат в тях. Според изчисленията мантите вероятно поглъщат 63 парчета пластмасови отпадъци в час, а китовите акули - средно по 137.", "date": "2019.11.25", "title": "Китовите акули край Индонезия поглъщат повече от 130 парченца пластмаса\nна час"}
{"url": "https://www.24chasa.bg/novini/article/7906874", "text": "Служители на полицейското управление в Горна Оряховица задържаха четирима младежи за притежание на наркотични вещества, съобщи ОДМВР - Велико Търново. В петък вечерта при провеждане на специализирана полицейска операция за противодействие разпространението на наркотични вещества е извършена проверка на лек автомобил «Фолксваген Голф», управляван от 19-годишен младеж от с. Шемшево. В колата били още трима пътника на 17, 19 и 22 години от с. Шемшево и В. Търново. В хода на проверката в най-възрастния и в автомобила са намерени и иззети общо 33 таблетки, които при полеви наркотест са реагирали на метаамфетамин и топче растителна маса, с тегло около 2 грама, което при полеви наркотест е реагирало на канабис. Пред униформените най-възрастният признал, че наркотичните вещества са негова собственост. Четиримата са задържани с полицейски мерки до 24 часа. Започнато е досъдебно производство. Работата по документиране на случая продължава.", "date": "2019.11.25", "title": "Четирима младежи се озоваха в ареста в Горна Оряховица, в колата им - амфети и трева"}
{"url": "https://www.24chasa.bg/novini/article/7906896", "text": "Богатството на шефа на „Тесла“ Илон Мъск се срина с колосалните 768 млн. долара след представянето на бронирания пикап на компанията „Кибертрък“, пишат световните медии, цитирани от  . По-рано тази седмица на специално събитие Мъск представи първия пикап на компанията за електрически автомобили. Необичайното возило изглежда повече като кола от научната фантастика на 80-те години. По време на представянето Мъск обясни, че колата е напълно бронирана, като са използвани най-високотехнологичните закалени стъкла и сплави за направата й. Демонстрацията на сцената обаче показа друго – след удар с метални топки по стъклата, те се спукаха без проблем. Това доведе до много подигравки в социалните мрежи, но и до загуба на пари за Илон Мъск. След презентацията цената на акциите на „Тесла“ се срина с около 6%, според „Форбс“. Това означава, че богаството на Мъск намаля с над 7,5 млн. долара за 24 часа. В момента Мъск заема 41-вото място по богатство в света. До момента са направени около 150 хил. предварителни поръчки на футуристичния пикап.", "date": "2019.11.25", "title": "Богаството на Мъск намаля със 768 милиона долара (Видео)"}
{"url": "https://www.24chasa.bg/novini/article/7906968", "text": "Мъж преби млада жена в Габрово, съобщиха от полицията. Побоят над 30-годишната жена от града, е нанесен на 21 ноември, около 17:30 часа. След разследване, криминалистите са установили и задържали 48-годишен мъж от града, за когото са налице данни, че е извършител на престъплението, предаде  Изясняването на случая продължава под надзора на Районна прокуратура.", "date": "2019.11.25", "title": "Мъж преби млада жена в Габрово"}
{"url": "https://www.24chasa.bg/novini/article/7906962", "text": "Пет месеца след смъртта на Стоян Зайков–Чане родителите и близките му най-накрая се простиха с него. Погребението се е състояло на 7 октомври, защото тогава тялото му е било предадено на семейството. „Нямах сили да го разпознавам. Само разбрах, че целият е бил в синьо мастило. Вероятно да не се различават куршумите“, каза пред   бащата Георги Зайков. Над 100 коли и автобус докарали всички хора, които се сбогували със сина му, който в началото на май вдигна на крак целия ресурс на МВР в акция по издирването му. Зайков бе обвинен за разстрела на бившата му жена Милена Шишкова и неговия съсед Валентин Георгиев. Преследването вървеше без успех, докато на 29 май негов съгражданин го е предал на полицията. Стоян Зайков беше ограден, а след престрелка беше обявено, че се е самоубил. Очевидци разказаха, че са се чули поне 4 изстрела, докато според полицията са три. Официалната версия на МВР бе, че Зайков се е прострелял смъртоносно с преправена ловна пушка в гърдите, след като е бил обсаден. Тялото му остана в камера на Съдебна медицина от края на май до началото на октомври заради допълнителни експертизи, според обясненията на прокуратурата. След погребението на Чане хората от Костенец се отпуснаха и разказаха, че е имало свидетел на убийството на Милена. При това неговата версия е коренно различна от огласената от полицията. Свидетелят видял вечерта на 8 май пред къщата на Шишкова две коли с транзитни номера. От едната излязъл Валентин Георгиев, за когото местните хора твърдят, че продавал наркотици заедно с Милена, за което Чане знаел и бил категорично против. Версията на свидетеля е, че именно Валентин е убил жената, която преди това се обадила на Стоян да дойде. Когато Зайков дошъл, той бил пребит от Валентин и съучастниците му. Затова избягал същата вечер, а три дни по-късно се върнал и застрелял Георгиев, отмъщавайки за Милена. Чане е бил на дискотека в Ихтиман с Милена 5 дни преди убийството, което оборва тезата, че са били жестоко скарани и той е планирал да я убие. На 29 май, когато Стоян Зайков издъхна от куршум в гърдите, разследващите обявиха, че са направили всичко възможно да бъде задържан жив. Много от хората в Костенец обаче не повярваха, че той може сам да е сложил край на живота си. Преди това те се съмняваха и Чане да е застрелял Милена. Техният син Стивън също отказва да повярва, че баща му е убиец. 15-годишният младеж бил силно привързан към своя родител, който успя да му остави бележка, че много го обича, докато се криеше от полицията..", "date": "2019.11.25", "title": "Свидетел с повратна версия: Чане не е застрелял жена си, отмъстил е на убиеца й"}
{"url": "https://www.24chasa.bg/novini/article/7904654", "text": "Ще е глупаво европейската столица на културата в Пловдив да приключи в края на декември. Потенциалът и енергията, натрупани през 2019 г., трябва да продължат. Макар и с не такава мащабна програма, събития е хубаво да се случват и в следващите години. Това препоръча Нийл Питърсън, директор на Inside Track - организация, която разработва в цяла Европа културни проекти. Той и топексперти от 10 държави посетиха Пловдив, за да обсъдят критериите за успех и оценка на инициативата европейска столица на културата в международен план. “Бях на откриващото събитие на 12 януари в Пловдив, което много ми хареса”, каза Питърсън. За разлика от доста скептици, които тогава не одобриха Вавилонската кула насред централния булевард, Питърсън казва, че тя го е впечатлила. Оценява положително привличането на читалищата в инициативата. “Видях отворената сцена, на която се изявяваха творчески колективи. Това дава възможност на повече хора да стигнат до посланията на Пловдив 2019”, посочи Питърсън. Той е ръководил през 2008 г. международната работа на Ливърпул, когато е бил европейска столица на културата. “Ефектът продължава и сега - 11 г. по-късно. Мисля, че и в Пловдив ще стане същото. Важното е да не спира инициативата”, убеден е той. Освен с Ливърпул Питърсън даде пример и с други бивши европейски столици като Леоварден, Холандия. Там продължавали да се случват събития и след годината на титлата. “Имате нови галерийни пространства в Пловдив, които са прекрасни. Открихте нови артисти, които никога досега не са се изявявали. Работили сте с общности като “Столипиново”, където се случиха доста събития. Увеличихте с 40% международните туристи. Това са все ефекти от Европейската столица на културата”, посочи Питърсън. И отново даде пример с Ливърпул, който продължава да е магнит за много чужди туристи. Според експерта слоганът на Пловдив 2019 “Заедно” бил изключително попадение на фона на все по-разединена Европа. И останалите гости дадоха добра оценка за представянето на Пловдив в годината на титлата. “През януари те видяха града по един начин. 11 месеца по-късно са поразени от промяната. Ние, живеейки в Пловдив, пропускаме да отчетем какво е постигнато. Но гостите забелязват колко много е направено. Пример е новата галерия на ул. “Гладстон” 32, която в началото на годината беше в груб строеж, а през септември отвори и е изпълнена с изложби. Когато ги разходихме по обновения централен площад, който през януари беше разкопан, те ахнаха. Реакциите са доста положителни от дистанцията на 10-11 месеца”, коментира Виктор Янков, зам.-директор по международната дейност на фондация “Пловдив 2019”. И колежката му Росела Тарантино от Матера - другата европейска столица на културата, не пести суперлативи за Пловдив. Мотото на двата града “Заедно” било реализирано чрез добро сътрудничество. “Направихме кампания с автобуси в Италия, които обикаляха и съобщаваха, че Пловдив и Матера са европейски столици. Така привлякохме аудитория и провокирахме интереса на чуждите туристи към двата града. Валя Балканска пя и на двете откриващи събития - в Пловдив и в Матера”, отбеляза Тарантино. По думите ѝ българското кино, което не е било познато в Италия, е било посрещнато добре с прожектирането на филмите “Заедно” и “Завръщане”.", "date": "2019.11.25", "title": "Топексперти:  Не спирайте европейската  столица в Пловдив, ще носи години наред ползи"}
{"url": "https://www.24chasa.bg/novini/article/7907022", "text": "Възможни са временни затруднения при продажбата на електронни винетки в сряда - 27 ноември, съобщиха от пресцентъра на Агенция \"Пътна инфраструктура\" /АПИ/. От там уточняват, че за този ден в периода от 16. 00 до 19.00 часа са планирани софтуерни актуализации на електронната система за събиране на пътни такси. От АПИ предупреждават, че е възможно да възникнат частични забавяния и прекъсвания, които биха могли да затруднят продажбите на електронни винетки и затова препоръчват на шофьорите внимателно да планират пътуването си по републиканската пътна мрежа и да купят електронната си винетка своевременно.", "date": "2019.11.25", "title": "АПИ: Ще има затруднения при продажбата на електронни винетки в сряда"}
{"url": "https://www.24chasa.bg/novini/article/7907023", "text": "Китайското правителство заяви днес, че ще продължи да подкрепя \"решително\" хонконгската лидерка Кари Лам въпреки победата на продемократичната опозиция на местните избори в Хонконг вчера, предаде Франс прес. Говорителят на китайското външно министерство Гън Шуан потвърди и решимостта на Пекин да \"се противопостави на намесата в делата на Хонконг от която и да било чужда сила\", отбелязва БТА. Продемократичната опозиция в Хонконг обяви, че е спечелила близо 90 процента от 452-те места в окръжните съвети в града, което й е помогнало да поеме безпрецедентен контрол върху 17 от общо 18-те окръжни съвета, припомня Асошиейтед прес. Резултатите от вота може да накарат централното правителство в Пекин да преосмисли какво да прави с протестите в Хонконг, навлизащи в шестия си месец. Окръжните съвети имат малко власт, но изборите се превърнаха в референдум за обществената подкрепа за протестите. Днес говорителят на китайското външно министерство повтори, че \"спирането на насилието и връщането на спокойствието са най-спешните задачи на Хонконг сега\".", "date": "2019.11.25", "title": "Пекин потвърди подкрепата си за лидерката на Хонгконг Кари Лам, въпреки загубата на изборите"}
{"url": "https://www.24chasa.bg/novini/article/7907124", "text": "Дългите болнични са с най-голям ръст през последните години. Това се посочва в анализ на експертите на КНСБ за издадените болнични листове в периода 2011 - 2018 г. Според него увеличаващият се брой дни във временна неработоспособност, който натоварва работодателите и техните разходи за болнични, се дължи не на късите по срок болнични листове, а на тези с по-дълъг срок, предаде БТА. Според данните на Националния осигурителен институт броят на дните във временна неработоспособност поради общо заболяване, които са за сметка на ДОО от 11,9 млн. през 2011 г. нарастват до 17,8 млн. дни, или с 49 на сто повече през 2018 г. Броят на дните, които са изплатени за сметка на работодателите, се увеличава от 4 млн. през 2011 г. на 5,7 млн., което е ръст 42 на сто. Експертите подчертават, че работодателите плащат първите три дни на всеки болничен лист, независимо от неговата продължителност. В анализа се отчита, че за същия период средната продължителност на един болничен лист, който се изплаща от ДОО, т.е. от четвъртия ден нататък нараства от 8,18 дни през 2011 г. до 8,36 дни през 2018 г., тоест с 0,18 дни. Увеличава се и размерът на среднодневното парично обезщетение за временна неработоспособност поради общо заболяване - от 21,58 лв. през 2011 г. на 31,22 лв. през 2018 г. или с 44,7 на сто за 8 години. Тенденцията на увеличаване на срока на ползване на болнични поради общо заболяване и изместването им към по-продължителни периоди - между 15-30 дни води и до по-висок разход на едно лице с обезщетение през годината. Стойностите на този показател за 2011 г. са 384,36 лв., докато през 2018 г. те нарастват до 619,19 лв. (ръст с 61 на сто), се посочва в анализа. В обобщение експертите на КНСБ отчитат, че общият годишен разход за общо заболяване се е увеличил 2,1 пъти или от 256,4 млн. лв. през 2011 г. на 556,6 млн. лв. през 2018 г. Според данните от НОИ с най-голямо влияние върху общото нарастване на разходите за болнични е все по-големият брой болнични листове с продължителност от 15 до 30 календарни дни включително. В анализа се посочва, че те са 58,5 на сто от общото нарастване на болничните за периода 2014-2018 г., следвани от тези с продължителност между 8 и 14 дни календарни дни включително, които са 19,7 на сто от общото нарастване на болничните за същия период. През 2018 г. са изплатени 9 763,3 хил. дни за болничните листове с продължителност от 15 до 30 дни, при 8 050,9 хил. дни през 2014 г., както и 3 191,6 хил. дни за болнични листове с продължителност между 8 и 14 дни през 2018 г. спрямо 2 616,1 хил. дни през 2014 г. Относителният дял на посочените по-горе продължителни болнични листове през 2018 г. са съответно 54,9 на сто и те представляват 17,9 на сто от общо изплатените дни за този риск. Броят на лицата, ползвали парични обезщетения за временна неработоспособност поради общо заболяване от 782,4 хил. през 2014 г. е нараснал до 899 хил. през 2018 г. или с 14,9 на сто. От тях около 430 хил. са ползвали болничен между 15 и 30 дни или 47,8 на сто от общия брой и около 275 хил. са ползвали болничен лист между 8 и 14 дни, около 30,6 на сто, изтъкват от КНСБ. Анализът се фокусира и върху динамиката в разходите за краткосрочни обезщетения за временна неработоспособност. Посочва се, че броят на издадените болнични листове с продължителност от 4 до 7 дни през 2018 г. е 766,9 хил. или 37,0 на сто от общия брой, а изплатените дни с продължителност от 4 до 7 дни, от които първите три дни се плащат от работодателя, а от четвъртия ден - от ДОО, са 1 573,1 хил. дни или 9,0 на сто от общо изплатените дни поради общо заболяване. Разходите за тях са 53,9 млн. лв. или 9,9 на сто от общите разходи за парични обезщетения поради общо заболяване. Експертите на синдиката заключават, че посочените данни показват ясно, че делът на болничните листове с продължителност до 7 дни, за които се отнасят обвиненията на част от работодателите за сериозни злоупотреби и ползване на фалшиви болнични листове, е нисък на фона на общия брой болнични листове с плащане, както и за разходите за обезщетения по болест като цяло. От КНСБ отчитат още, че в последните години е налице и увеличение на дела на получателите на обезщетения за временна неработоспособност от най-високодоходните групи. Докато през 2014 г. относителният дял на получателите на обезщетения според размера на осигурителния им доход в групата от 1,5 до 2-кратния размер на средния осигурителен доход (СОД) е бил 29,5 на сто, то през 2018 г. този дял е нараснал до 34,2 на сто от общия брой. Осигурените лица, които са получавали парично обезщетение по болест, изчислено на база доход над 2-кратния размер на СОД от 25,2 на сто през 2014 г. са се увеличили до 27,0 на сто през 2018 г.", "date": "2019.11.25", "title": "КНСБ: Дългите болнични са с най-голям ръст през последните години"}
{"url": "https://www.24chasa.bg/novini/article/7907122", "text": "Италия изглежда склонна да постигне компромис по отношение на съпротивата си срещу германските планове за по-нататъшно интегриране на европейската банкова система, които включват и поставяне на таван на притежавания суверенен дълг. Винченцо Амендола, италианският министър на европейските въпроси, заяви в интервю, че вярва в постигането на „добър компромис“ през следващия месец. Той също така заяви, че Рим няма да бави дълго реформата за европейския спасителен фонд, цитира думите му  . В рамките на предложението, разгледано по-рано този месец, Германия предложи повече сътрудничество по отношение на опазване на депозитите на банките, но при определени условия, сред които и по-стриктни правила за притежанията на суверенен дълг. Италианският министър на финансите Роберто Гуалтиери заяви по-рано, че условията не са подходящи за завършването на банковия съюз. „В преговорите червените линии са отправните точки, след това в рамките на дискусиите се надявате да намерите по-добър компромис“, посочи Амендола. „Имаме някои трудности, но аз съм оптимист“, допълни той. Европейският банков съюз се нужда е от „спешно“ задълбочаване и Германия очаква да види първите признаци за постигането на напредък до декември, посочва заместник-финансовият министър в Берлин Йорг Кукис. Досега работата по създаването на обща система за застраховане на депозити – третият етап от банковото обединение, беше помрачена от политическите несъгласия между държавите членки. Финансовите министри на страните от еврозоната подписаха текст, формулиращ промените в Европейския стабилизационен механизъм – спасителният фонд на блока, през юни, като реформите дават по-големи правомощия на фонда. Въпреки оказването на натиск от страна на антисистемното движение „Пет звезди“ – водеща политическа сила в парламента, правителството няма да забави плановете за напредък по време на срещата на европейските лидери на 12-13 декември, посочи Амендола. „Преценката на правителството е тази, че този договор има нови и положителни елементи като фискален предпазен механизъм в размер на 70 млрд. евро за решаването на възможни проблеми, свързани с банките“, посочи още той.", "date": "2019.11.25", "title": "Италия готова на компромис за Европейския банков съюз"}
{"url": "https://www.24chasa.bg/novini/article/7907136", "text": "Отпадна и последното наложено ограничение, за движение в горски територии, вследствие на открито огнище от Африканска чума по свинете, предаде  Положителната проба бе от намерен мъртъв глиган, в землище на рудоземското село Мочуре, в следствие на което на 24 октомври бе въведена едномесечна забрана за движение на хора и извършване на дейности в близо 8 км радиус. Забраната вече не е в сила, като отпадат и всички ограничения. От началото на лятото, в Смолянско са регистрирани общо шест огнища на Африканска чума по свинете. Те бяха в районите на доспатското село Змеица, Държавно ловно стопанство „Извора“-Девин, с. Михалково - община Девин, в района на „Чудните мостове“ край Забърдо и в района на с. Проглед, община Чепеларе и последното в района на рудоземското село Мочуре. Всичките положителни проби са от намерени трупове на мъртви глигани.", "date": "2019.11.25", "title": "Отпадна и последното ограничение заради чумата в Смолянско"}
{"url": "https://www.24chasa.bg/novini/article/7907157", "text": "Вицепремиерът и министър на външните работи Екатерина Захариева засади заедно със столичния кмет Йорданка Фандикова и холандския посланик у нас Берендина Мария Тен Тъшър луковици от специално селектиран за България в Холандия сорт лалета, наречени „Сердика“. Цветята, които ще красят градинката до университета „Св. Климент Охридски“, са подарък от Кралство Нидерландия по повод 110 години от установяването на двустранните дипломатически отношения, съобщиха от пресцентърът на Министерството на външните работи. Сертификат за дарението бе връчен на Екатерина Захариева от външния министър на Холандия Стеф Блок по време на посещението му у нас през юни. „Този подарък е един от най-ценните, които сме получавали – каза на церемонията министър Захариева. – Това е специално селектиран сорт в цветовете на българския флаг и носи много специално име – Сердика. Надявам се, че лалетата ще бъдат радост както за жителите на столицата, така и за нейните гости.“ Екатерина Захариева припомни, че за юбилея България е подарила на Холандия 110 рози „Дамасцена“. Тя благодари на кмета на София за съдействието лалетата „Сердика“ да бъдат засадени именно в градинката до Софийския университет и честити на преподавателите и студентите патронния празник 25 ноември. Йорданка Фандъкова отбеляза, че София има традиционно много близки отношения с Холандия. Тя припомни, че първия подарък с лалета България е получила по време на председателството на Съвета на ЕС, когато с тях е било „изписано“ неговото лого. „София се превърна в град на лалетата - по улиците и градините на столичния град през последните години има повече лалета отколкото в Амстердам“, заяви Фандъкова. „Щастлива съм да бъда тук и да представя тези нови лалета – „Сердика“, които символизират красивата ви страна и древна история – каза посланик Тен Тъшър. - Този подарък ще символизира приятелството ни завинаги – от двете страни на Европейскиия съюз – входа от Изток – България, и от Запад – Нидерландия.“", "date": "2019.11.25", "title": "Захариева и Фандъкова засадиха холандски лалета с цветовете на българския трибагреник"}
{"url": "https://www.24chasa.bg/novini/article/7907175", "text": "БСП поиска оставката на министъра на културата Боил Банов. Поводът е решението на Върховния касационен съд, според което ведомството не може да поиска неустойка от изпълнителите на ремонта на столичното Ларго. Оказа се, че държавата не само няма да получи обезщетение, но и дължи 73 000 лв. разноски по делото. „Сигналът на БСП беше неоснователен. Един пернаменен натиск няма как да бъде повод за оставката ми. Държавният интерес е защитен. 3 години се водиха дела с фирмата, но за съжаление са изгубени. Моят екип е много сериозен и качествен. Работата ни през последните 2 години го доказва. Моята работа е, когато открия, че вътре в министерството има „гнили ябълки”, да ги отстраня”, заяви пред  министърът на културата Боил Банов. Той коментира и заканите за протести на кинодейците. Министърът подчерта, че в последните години е направено много за българското кино. „Целта сега е да се изготви нов начин на финансиране на българското кино и да се създадат по-добри условия и възможности”, каза Банов.", "date": "2019.11.25", "title": "Боил Банов за скандалите около Ларгото: Сигналът на БСП беше неоснователен"}
{"url": "https://www.24chasa.bg/novini/article/7907189", "text": "Израелският премиер Бенямин Нетаняху се е съгласил в неговата партия \"Ликуд\" да има вътрешни избори за лидер, съобщи днес негов говорител, цитиран от ДПА и БТА. Гласуването ще се състои в срок от шест седмици, но не преди 11 декември, докогато израелският парламент трябва да се разпусне, каза говорителят Ели Казан. Миналата седмица главният прокурор на Израел обяви, че към Нетаняху ще бъдат предявени обвинения във вземане на подкуп, измама и злоупотреба с доверие. Въпреки това премиерът се надява отново да спечели лидерския пост в \"Ликуд\", отбеляза ДПА. Агенцията припомни, че натискът срещу Нетаняху се е засилил заради неуспеха му да състави правителства след два парламентарни избора тази година, което вкара страната в политическа парализа.", "date": "2019.11.25", "title": "Нетаняху се е съгласил в неговата партия \"Ликуд\" да има вътрешни избори за лидер"}
{"url": "https://www.24chasa.bg/novini/article/7907186", "text": "Филипински военни освободиха днес британска двойка, която беше отвлечена от плаж в южната част на Филипините преди близо два месеца и която оттогава беше в ръцете на ислямисти, свързани с \"Ислямска държава\", предаде Франс прес. Двойката е била освободена на остров Джоло след престрелка с бойци от групировката Абу Саяф, специализирана в отвличанията с цел откуп, която действа от десетилетия в южната част на архипелага. Говорител на филипинската армия каза, че заложниците са невредим и откуп за тях не е плащан. Британското посолство в Манила потвърди, че Алън и Уилма Хайрънс са били спасени и изрази благодарност към филипинските власти, отбеляза БТА. Съпрузите бяха отвлечени на 4 октомври, докато се намирали на плажа на спакурорт на остров Минданао, където има значително мюсюлманско малцинство. През май холандски орнитолог, който беше от 2012 г. в плен на Абу Саяф, загина при престрелка между похитителите и военни на остров Джоло.", "date": "2019.11.25", "title": "Освободиха британска двойка, отвлечена от  ислямисти във Филипините"}
{"url": "https://www.24chasa.bg/novini/article/7907226", "text": "Кратки двустранни срещи ще проведе довечера в Берлин генералният секретар на ООН Антониу Гутериш с лидерите на двете кипърски общности - президента на Република Кипър Никос Анастасиадис и президента на признатата само от Анкара Севернокипърска турска република (СКТР) Мустафа Акънджъ, съобщи кипърският вестник \"Филелефтерос\", цитиран от БТА. Сайтът \"Хабер Къбръс\" предава, че това е договорено от специалния пратеник на Гутериш по кипърския въпрос Джейн Лют със специалния представител на Акънджъ Ерхан Ерджил и с преговарящия от страна на кипърските гърци Андреас Мавроянис. Според \"Къбръс постасъ\" Гутериш ще се срещне с Анастасиадис в 18,50 часа берлинско време, а в 19,10 часа - с Акънджъ. В 19,30 ще започне вечерята на генералния секретар на ООН с двамата кипърски лидери. На срещата в Берлин довечера трябва да се установи дали в момента съществуват условия за продължаване на междуобщностния диалог и за провеждане още през декември на петстранна среща с участието както на лидерите на кипърските общности, така и на представители на трите страни-гарантки - Гърция, Турция и Великобритания. Според кипърски източници засега Турция не изглежда склонна да участва в подобна среща през декември, като предпочита да остави всякакви инициативи по кипърския въпрос за след изборите в СКТР през април.", "date": "2019.11.25", "title": "Гутериш ще се срещне поотделно с кипърските лидери преди общата вечеря в Берлин"}
{"url": "https://www.24chasa.bg/novini/article/7907234", "text": "Нашата колежка - бивш кореспондент на вестник \"24 часа\", Диана Саватева стана зам.-кмет по култура, туризъм и спорт в Община Бургас.  \"За мен е чест и огромна отговорност да бъда в екипа на г-н Димитър Николов. Винаги съм искала да работя за Бургас и това е един много добър начин. Тук ще покажа най-добре всичко, което съм научила\", каза Диана Саватева пред \"24 часа\".  Диана Саватева е завършила българска филология, дългогодишен журналист, кореспондент и отговорен редактор във вестник \"24 часа\", народен представител и заместник-председател на Комисията по културата и медиите в Народното събрание, член на Писателско дружество Бургас и автор на две поетични книги. Била е хоноруван преподавател в БСУ . Весна Балтина е магистър по банково дело. Специализирала е финанси и кредитен анализ в Международния банков институт - Лондон. Има двадесет годишна професионална кариера във финансовата сферата. От 2017- та година е част от екипа на Община Бургас като експерт в дирекция \"Европейски политики и програми\" с основни отговорности в подготовката на финансови модели, бизнес планове и финансови анализи. Участвала е в разработването и изпълнението на проекти по различни международни и национални програми. Владее английски и руски език. Основните отговорности на Балтина ще бъдат свързани с реализиране и завършване на одобрените в настоящия програмен период проекти, както и със стратегическото планиране за новия програмен период. Тя ще отговаря и за екологичните политики на Община Бургас, и адаптацията към промените на климата. Кметът на Община Бургас Димитър Николов благодари за усилената и успешна работа на досегашните заместник-кметове Руска Бояджиева - \"Европейски политики и околна среда\" и д-р Лорис Мануелян, който отговаряше за \"Здравеопазване, социални дейности и спорт\". И двамата се оттеглят от досега заеманите постове, посочвайки лични мотиви и ще изпълняват задълженията си до края на ноември. Димитър Николов ще предложи на Общинския съвет нова структура на Община Бургас, съобразена с новите тенденции в управлението на градовете. Б.Р. Диана Саватева се извинява на всички, на които не е отговорила по тефона, но е в чужбина. Обявяването на новия кметски екип в Бургас е съвпаднало с предварително планирано от нея пътуване.", "date": "2019.11.25", "title": "Нашата Диана Саватева стана зам.-кмет на Бургас по културата"}
{"url": "https://www.24chasa.bg/novini/article/7907265", "text": "Канадската певица Селин Дион оглави за първи път от над 17 години седмичната класация Топ 200 на \"Билборд\" за албуми, съобщи сайтът на изданието, цитирано от БТА.  По данни на Нилсен Мюзик от новия студиен албум \"Courage\" на Дион са продадени 113 000 еквивалентни единици, които му отреждат първенството. С \"Courage\" канадската изпълнителка оглавява престижната класация за пети път в кариерата си и за първи път от над 17 години. Селин Дион за последно покори върха в чарта през 2002 г. с \"A New Day Has Come\", припомня изданието. \"Courage\" е и първият англоезичен студиен албум на Дион след \"Love Me Back to Life\" (2013). Второ място в албумната класация заема рапърът Тори Ланес с 83 000 продадени еквивалентни единици от тавата \"Chixtape 5\". Канадският изпълнител попада в Топ 5 на чарта за четвърти пореден път. Трио от бивши първенци допълва челната петица в класацията на \"Билборд\" за албуми - Пост Малоун с 69 000 продадени еквивалентни единици от \"Hollywood's Bleeding\", Тейлър Суифт с 56 000 продадени еквивалентни единици от \"Lover\" и Люк Кумс с 55 000 продадени еквивалентни единици от \"What You See Is What You Get\".", "date": "2019.11.25", "title": "Певицата Селин Дион оглави класацията на \"Билборд\" за албуми"}
{"url": "https://www.24chasa.bg/novini/article/7907281", "text": "Жена на 58 години е загинала при пожар в дома й в Сапарева баня, съобщиха от полицията. Снощи, около 19.40 часа, е избухнал пожар в стая на къща в Сапарева баня, който е потушен от съседи. При последвалия оглед е открит трупът на 58-годишната обитателка на къщата. При извършения оглед на място от дежурна група на РУ Дупница следи от насилие не са установени, по случая е започнато досъдебно производство, уведомен е и дежурен прокурор. При друг пожар вчера, в къща в Кюстендил, е пострадал 85-годишният собственик. Той е закаран за лечение в столична болница. Пожарът е причинен от късо съединение.", "date": "2019.11.25", "title": "58-годишна жена е загинала при пожар в дома й в Сапарева баня"}
{"url": "https://www.24chasa.bg/novini/article/7907267", "text": "Турските военни започват днес изпитания на радиолокационните системи на купените от Анкара руски зенитно-ракетни комплекси С-400, съобщи турският телевизионен канал СиЕнЕн-Тюрк. Телевизията цитира съобщение на валийството в Анкара, в което се посочва, че днес и утре в рамките на проекта за система за противвъздушна отбрана в небето над столицата ще се извършат изпитателни полети на изтребители Ф-16 и други летателни апарати, предаде БТА. Според информация на в.\"Миллиет\", който се позовава на източници от отбранителната промишленост, изтребителите Ф-16 ще извършат полети в рамките на изпитания на комплексите С-400. Самолетите ще летят над и в района на военновъздушната база Мюрдет край Анкара, където са дислоцирани комплексите С-400, и така ще се тества радарната система на комплексите. Очаква се изпитанията да продължат и в следващите дни. След приключване на тестовете се планира системата за противовъздушна отбрана да бъде в готовност да функционира през април 2020 г., отбелязва телевизията.", "date": "2019.11.25", "title": "Турция тества радиолокационните системи на ракетите С-400"}
{"url": "https://www.24chasa.bg/novini/article/7907310", "text": "Лошото време и силните ветрове в Гърция предизвикват проблеми за корабоплаването, като някои фериботни линии са временно затворени, съобщава телевизия Скай. От пристанище Рафина не се изпълняват курсовете за Мармари и за Цикладските острови, съобщава БТА. От Лаврио не пътуват корабите за Дзия. Затворени са и линиите Агия марина - Неа Стира, Волос - Споради, Кавала - Принос (Тасос), Керамоти - Лименас (Тасос), Александруполис - Самотраки.", "date": "2019.11.25", "title": "Затвориха фериботни линии заради силните ветрове в Гърция"}
{"url": "https://www.24chasa.bg/novini/article/7907659", "text": "Трима турски граждани са били задържани на гръцкия остров Корфу (Керкира) по подозрение за незаконен трафик на мигранти от Турция за Италия, съобщи гръцката телевизия Скай, като се позовава на АНА-МПА. Тримата турци на възраст 69, 42 и 37 години са били задържани от пристанищните власти след проверка на яхтата \"Анджело Бианко\" под американски флаг край остров Отони близо до Керкира, посочва БТА. Плавателният съд е бил отведен под охраната на два патрулни катера в пристанището на Керкира, където е извършена проверка в сътрудничество с граничните служби, италианските власти и международните координационни центрове в Пирея и Рим. При проверката е установено, че яхтата и екипажът й са отговорни за случай на незаконен трафик на 43 граждани на трети страни към италианския град Лече. Срещу трафикантите е била издадена европейска заповед за арест.", "date": "2019.11.25", "title": "Трима турци са задържани на остров Корфу за трафик на мигранти"}
{"url": "https://www.24chasa.bg/novini/article/7907649", "text": "Американският милиардер Майкъл Блумбърг, бивш кмет на Ню Йорк и магнат на финансовата информация, е четвъртият кандидат на най-малко 70 години, предявил претенции към кандидатпрезидентската номинация на Демократическата партия за президентските избори през 2020 година. , 77-годишният мъж се включва късно в една борба за кандидатпрезидентската номинация, в която вече има 17 участници, трима от които са навършили 70, а един, Том Стайър, е милиардер. Но Блумбърг разчита, че богатството му - според сп. \"Форбс\" той е девети по богатство в света - ще му помогне да настигне групата на фаворитите, включително 78-годишния сенатор Бърни Сандърс и 70-годишната Елизабет Уорън, двама противници на милиардерите от Уолстрийт, които според него имат \"екстремистки\" идеи. Вчера той стартира кампания с телевизионни клипове на рекордната стойност от 31 милиона долара. Тя вече беше оценена като антидемократична от Бърни Сандърс и Елизабет Уорън, които го обвиниха, че иска да \"купи\" президентските избори. Майкъл Блумбърг отдавна мечтае да се изправи срещу Тръмп, другият нюйоркски милиардер, с когото Блумбърг се срещаше и на когото правеше комплименти, докато беше кмет - преди да се отрече от него, веднага след влизането му в политиката. \"Той е екзистенциална заплаха за нашата страна, нашите ценности\", подчерта Блумбърг, обявявайки официално кандидатурата си по телевизията. През 2016 г. Блумбърг вече се заигра с идеята да се яви като независим кандидат - преди да подкрепи кандидатурата на Хилари Клинтън, от страх да не раздели демократичния електорат. Бизнесменът отдавна отхвърля всякакви етикети: консерватор от икономическа гледна точка, но благосклонен към абортите, правата на хомосексуалистите и борещ се срещу разпространението на огнестрелните оръжия. Ще може ли да убеди избирателите на демократите? Той набляга на своите качества на администратор, който за три мандата като кмет допринесе за ревитализирането на Ню Йорк след атентатите от 11 септември 2001 г., или на борбата си за климата: специален пратеник на ООН от 2014 г., той финансира проектите на много американски щати, области и градове да намалят въглеродните си емисии. Както други милиардери, разведеният мъж, с две деца и двама внуци, е обещал да преразпредели половината от богатството си. Въпреки това, мнозина гледат на него като на милиардер, в противоречие с основната линия на дебата на демократите, отличаващ се със склонността да бъдат обложени с данък богатите, за да се коригират крещящите неравенства, или с необходимостта за мобилизиране на чернокожите избиратели, които не подкрепиха Хилари Клинтън. По време на кметския си мандат Майкъл Блумбърг, свикнал с частните самолети, вече беше обвинен, че е превърнал Ню Йорк в град на богатите и че е подкрепял полицейски практики, дискриминиращи малцинствата. Той впрочем се извини неотдавна за произволните спирания и претърсвания на нюйоркската полиция, които досега подкрепяше горещо в името на борбата с престъпността. \"Сбърках и съжалявам\", заяви милиардерът в църква в Бруклин, където се събират предимно чернокожи вярващи. \"Основната ни цел беше да спасяваме животи. Но фактите са налице: прекалено много невинни бяха арестувани и голямото мнозинство от тях беше чернокожи или латиноамериканци\". Никой обаче не оспорва качествата му на бизнесмен, финал на един житейски път, достоен за \"американската мечта\". Роден на 14 февруари 1942 г. в еврейско семейство от средната класа в Бостън, той получава брилянтна диплома за инженер, последвани от диплома като магистър по бизнес администрация от Харвард. През 1966 г. той влиза в \"Соломон брадърс\" и достига ранга на съдружник, което през 1981 г., при закупуването на банката, му носи уволнение, гарнирано с чек за 10 милиона долара. Тогава създава своята фирма за финансова информация \"Блумбърг\", разчитащ на едно нововъведение, което го води до успех: терминала Блумбърг, от който финансистите получават с няколко клика информация от целия свят за дадено предприятие или пазар. Терминалът, струващ някакви си 20 000 долара годишно, се налага в борсовите зали, където днес Блумбърг е лидер, изпреварващ Томсън-Ройтерс. Майкъл Блумбърг обича да казва, че е успял повече от Тръмп, далеч по-малко богат, въпреки че от детството си е разполагал с милионите на баща си. Двамата бизнесмени обаче имат общи проблеми: какво ще направи Майкъл Блумбърг със своето предприятие, ако бъде избран? Ще запази ли своето \"бебче\", превърнало се във влиятелна медия, което би подхранило всички съмнения за конфликт на интереси? Блумбърг не е известен и със скромността си. През 2017 г. той заяви, че вече има място в рая, защото е \"спасил милиони животи\" благодарение на борбата си срещу тютюнопушенето. \"Когато отида на небето, не съм сигурен, че ще трябва да ме разпитват. Вярвам, че ще вляза направо\", заяви той пред Си Би Ес. /От БТА/", "date": "2019.11.25", "title": "Майкъл Блумбърг - хиперактивен милиардер, мечтаещ за Белия дом"}
{"url": "https://www.24chasa.bg/novini/article/7907674", "text": "Френското правителство обеща милиони евро в борбата срещу домашното насилие, предадоха световните агенции. Кабинетът на Едуар Филип представи днес пакет от мерки на стойност милиони евро с цел намаляване на случаите на убити от партньорите си жени във Франция. От началото на годината според френски активисти в страната най-малко 130 жени са били убити от настоящите или от бившите си партньори, припомня Асошиейтед прес, цитирана от БТА. Сред обявените от правителството на Филип мерки за справяне с проблема са осигуряване на 1000 нови места в убежищата за жени, станали жертва на домашно насилие и поставяне на електронни гривни на насилниците. Мерките предвиждат също и конфискацията на огнестрелните оръжия от мъжете, тормозещи партньорките си и осигуряването на по-добра подготовка полицаите за справяне с проблема, предаде АП. Горещата линия 3939, на която се подават сигнали за случаи на домашно насилие, ще работи 24 часа в денонощието седем дни в седмицата, допълва Франс прес. Днес френският премиер потвърди появилите се в медиите информации за сума от 360 милиона евро, която ще бъде заделена на година за борбата срещу насилието спрямо жените, допълва агенцията. Премиерът каза, че ще се работи за по-добра дефиниция във френското право на понятието \"домашно насилие\" и ще бъдат създадени нови утежняващи вината обстоятелства за извършителите на тормоз, довел до самоубийство. Филип също така каза, че в закона ще бъде вписано и понятието \"психологическо влияние\", което често пъти подготвя почвата за физическото насилие. Премиерът освен това потвърди, че правилата за лекарската тайна ще бъдат променени, така че на здравните работници ще се даде възможност да подават по-лесно сигнали за спешни действия там, където съществува риск от рецидив на насилието. Повечето от мерките ще бъдат вписани в законопроект. В текста ще се предвижда и автоматично отнемане на правата на бащата върху детето, в случай че той е убил майката. В събота десетки хиляди протестиращи излязоха по улиците на Париж, за да кажат \"не\" на сексисткото и сексуалното насилие срещу жени и на убийствата на жени, припомня Франс прес.", "date": "2019.11.25", "title": "Френското правителство обеща милиони за борбата с домашно насилие в страната"}
{"url": "https://www.24chasa.bg/novini/article/7904638", "text": "Репортаж от Гърция през 2014 г., който показвал как живи хора вземат пенсиите на покойници, вдъхновил началната учителка от Бургас Веселина Гинева да направи същото. Тя била обсебена от тази идея, особено след като разбрала, че бившият ѝ съпруг Димитър Миразчиев, който като шеф от “Нефтохим” вземал тавана на пенсията, с лека ръка я предоставял на съсед да се грижи за него. Разведени били още през 2005 г., и то по настояване на Димитър, но Веселина решила на всяка цена да го вземе под крилото си. Успяла да го придума и го настанила в жилището си в бургаския комплекс “Лазур”. По онова време бившият инженер-химик бил изцяло подвластен на алкохола и с няколко сериозни заболявания Според обвинението Гинева държала Миразчиев заключен, давала му по малко хляб и вода, оставила го без лекарства. Тя дори заковала прозорците на стаята му, след като Димитър на два пъти успял да хвърли бележки за помощ от 8-ия етаж. В тях той пишел, че е бит, заключен, гладен и жаден. Една от бележките била прикрепена към детска играчка. Но на 10 март 2014 г. бележка попада у съсед, който вика полиция. Първоначално Веселина не отваря, а после се заключва в банята заедно с Димитър. Полицаи и пожарникари са шокирани от външния му вид. “Свидетели по делото сочат, че Гинева умишлено не е хранила Миразчиев, за да няма сили и да не става от леглото. Когато съсед вика полиция, той е бил във фрапиращ вид - не повече от 40-50 кг, приличал на жив мъртвец с дълга брада”, обобщава част от показанията наблюдаващият прокурор Ангел Георгиев, който поиска 18 г. затвор за Веселина Гинева. Всъщност датата 10 март 2014 г. условно разделя на две времето, в което пенсионираният инженер попада под “грижите” на Веселина. След като полиция извежда измършавелия инженер, той прекарва известно време в болница, а после се връща в апартамента си в комплекс “Славейков”. Само след няколко дни обаче Веселина отново го прибира при себе си. Миразчиев издъхва на 1 август 2014 г. Веселина чува тежкото му дишане, хриптенето, но така и не вика “Спешна помощ”. Вечерта напъхва кльощавото тяло в контейнер за боклук на колелца, сваля го от 8-ия етаж с асансьора и го бута около 2 км до моста в Морската градина. Първоначално мисли да хвърли тялото в морето, но се отказва и отново поема с контейнера. Изминава още 2 км до другата част на Морската градина, за да зареже тялото до жп прелез близо до Колежа по туризъм. Системно ходи да проверява дали трупът е в контейнера, докато не чува по телевизията за намерени човешки останки в района. На 26 февруари 2015 г. работници по чистотата се натъкват на зловещата находка. Човешките останки са в храстите на 10-ина метра от релсите. Патоанатоми не откриват видими следи от насилие, а от бедрената кост успяват да извлекат ДНК профил. Направен е сравнителен анализ с профили на изчезнали лица, обявени за издирване, но съвпадение няма, спомнят си криминалисти. Веселина спира да посещава мястото, а малко по малко случаят започва да се разплита. Решаваща роля изиграва анонимен сигнал, който възрастна жена носи в полицията на 7 юни 2016 г. Твърди, че намерила писмото върху пощенските кутии в бл. 2 в кв. “Лазур”, където Димитър бавно гаснел, заключен в стая със заковани прозорци. В писмото се разкривали подробности, включително как след смъртта на Димитър Веселина сложила тялото в контейнер и го оставила в Морската градина. Пред “24 часа” работещи по случая разкриват, че в анонимката имало факти, които съвпадали с находката от жп прелеза, макар че контейнер така и не е открит. Според една от версиите сигналът е написан от жена, която случайно дочула разговор между Веселина и приятелката ѝ, в който Черната вдовица разказавла подробности около зловещия край на Димитър. Според друга обаче в анонимката е замесена бивша негова любовница, която живеела в Америка, но поддържала връзка с общи познати в България. Самоличността на откритите човешки останки е идентифицирана едва през лятото на 2016 г. чрез дъщерята Ваня Миразчиева, от която криминалисти вземат ДНК. През юни 2016 г. тя обявява баща си за издирване, след като повече от година безуспешно се опитва да разбере къде е. Още от есента на 2014 г. Веселина твърдяла пред дъщеря си, че Димитър е настанен в дом за възрастни в Карнобат. Успяла лесно да поддържа заблуждение у Ваня, тъй като по онова време тя била стюардеса и пътувала в чужбина. Дъщерята обявява баща си за издирване, след като в един от домовете за стари хора в Карнобат ѝ обясняват, че полицията също разпитва за човек с такова име, но той никога не е бил при тях. Веселина е арестувана в края на август 2016 г. По време на процеса е направена повторна тройна съдебномедицинска експертиза, според която към 10 март 2014 г. Димитър Миразичиев е бил в лошо здравословно състояние не само заради декубиталната рана, която имал на гърба си от залежаване, но преди всичко от значителното редуциране на телесното му тегло, довело до измършавяване и пълно физическо изтощение. Едрият някога 100-килограмов мъж тежал едва петдесетина килограма. Съдебното дело приключва на първа инстанция на 20 ноември т.г. Съдийският състав с докладчик Яни Гайдурлиев определи 6 г. затвор за това, че Гинева е лишила противозаконно бившия си мъж Димитър Миразчиев от свобода, заключвайки го в стая със заковани прозорци. Призна я за виновна и по най-тежкото обвинение за предумишлено убийство - че заради системно недохранване и лишавайки го от медицински грижи, с бездействието си е причинала смъртта на 65-годишния Димитър, за което я осъди на 17 г. затвор. По третото обвинение в измама, според което от септември 2014 г. до август 2016 г. Гинева 28 пъти тегли пенсията му, която надхвърля 900 лв., съдът я наказа с 3 г. и 6 м. След кумулация на трите присъди в сила влиза най-тежката, което означава, че Гинева отива в затвора за цели 17 г. Тя обаче ще обжалва, тъй като не се признава за виновна за смъртта на бившия си мъж. Сумата от 21 140 лв. пък, с която педагожката ощетила държавния бюджет, е възстановена от дъщерята Ваня Миразчиева. “Моята природа е алтруистична, готова съм живота си да дам и за най-големия алкохолик. И той душа носи. Живяла съм със съпруга си, не както се каза тук, в разправии и побоища, защото тогава аз щях да избягам от него. Но той бе пълен алкохолик, а аз криех това от хората. Посягал е на мен и на дъщеря ми. Един път ми разби главата с тиган, но аз дори не отидох на лекар. Целият ми съзнателен живот е бил насочен да обучавам, да закрилям и да образовам малки деца от 1-и до 4-и клас. Ако имам зверски наклонности да измъчвам, те веднага биха се проявили при работата ми с децата и родителите. Те биха сигнализирали по всякакъв начин”, разгорещи се Гинева в съда. Според защитата ѝ няма доказателства, че с поведението си Гинева е причинила смъртта на бившия си съпруг, нито че противозаконно го е лишила от свобода. Адвокат Веселина Василева поиска 1 г. затвор или условно наказание единствено за измамата с пенсиите. “Може да е морално укоримо, но по делото няма нито един правен довод, по силата на който Гинева е била задължена да доставя храна и грижи за вече бившия си съпруг, с когото са били разведени 9 години, преди да го прибере в дома си”, коментира адвокат Василева. И изтъкна, че клиентката ѝ не е имала мотив за убийството, тъй като приживе е вземала голямата пенсия на инженер Миразчиев с пълномощно, разписано от него.", "date": "2019.11.25", "title": "Учителка умори от глад  мъжа си и скри трупа, за да взема голямата му пенсия - репортаж от Гърция я вдъхновил"}
{"url": "https://www.24chasa.bg/novini/article/7907784", "text": "Милена Шишкова, която стана първата жертва на Стоян Зайков-Чане от Костенец, се е съпротивлявала и е успяла да го рани, преди да бъде убита. Това разкри пред  сестрата на Милена - Славяна Шишкова. Разследващ полицай е съобщил на почерненото семейство, че в къщата на 38-годишната бивша жена на Зайков, където бе открито тялото й, е имало и кръв, различна от нейната. Експертиза показала, че кръвта е на Чане. Това е едно от малкото неща, които фамилията е разбрала за поредицата от трагедии, които се разиграха през пролетта в Костенец и региона. След убийството на Милена бе убит и съседът Валентин Петров, като според ченгетата килърът е Чане. Зайков бе издирван 20 дни от стотици ченгета, хеликоптери, дронове и друга техника. Накрая бе обграден край Долна баня.", "date": "2019.11.25", "title": "Милена ранила Чане, преди да я убие"}
{"url": "https://www.24chasa.bg/novini/article/7907742", "text": "Тази година фокус в коледната кампания на Kaufland са „Междузвездни войни“. Дни преди излизането на най-новия, IX и последен епизод на сагата - „Междузвездни войни: Възходът на Скайуокър“, чиято премиера по българските кина е на 20 декември, Kaufland обявява партньорство с Disney и поставя на фокус в коледната си кампания битката между Доброто и Злото. Подобно на вселената на „Междузвездни войни“, в живота винаги съществува вътрешна битка между тъмната и светлата страна и от всеки човек зависи да направи правилния избор. Това е посланието на коледната кампания на Kaufland, която ще премине под мотото „Коледа за чудо и приказ“. В центъра на кампанията е  , което разказва за добрата и не чак толкова добрата страна, която всеки човек притежава в себе си. Битката между Доброто и Злото е представена чрез историята на малко момче в навечерието на коледната нощ. За момент момчето показва слабост и се поддава на гнева си, но накрая доброто у него побеждава. Видеото носи посланието, че човек трябва да обръща внимание на тези, които се нуждаят от помощ, че доброто винаги се възнаграждава и че за да вземе човек правилното решение, е достатъчно да слуша единствено сърцето си. Ексклузивното партньорство между Kaufland и Disney започва на 27 ноември с лоялната програма „Междузвездни войни“. Под мотото „Събери ги сега! Целият свят на Междузвездни войни“ клиентите имат възможност да колекционират 48 карти с герои от епизоди на сагата. Картите имат и допълнителна функция за игра. Всички карти могат да бъдат събрани като холограми или да са с добавена реалност. За всеки 25лв. от своята покупка клиентите получават комплект от две карти. Преживяването се допълва и от специален колекционерски албум, който се предлага допълнително в обектите на Kaufland. Той ни запознава с джедайските добродетели, основани на принципа: „Овладей Силата: мисли като джедай. Действай като джедай. Живей като джедай“. Важна част от кампанията е специално разработеното приложение K-Master, което дава възможност на всеки да последва пътя си от млад джедай до майстор джедай. Приложението е тясно свързано с лоялната програма и предлага изключително галактическо преживяване с пъзели, игри и виртуална реалност. Добавената реалност е най-иновативната функция на приложението. Тя позволява да се потопиш във вселената на „Междузвездни войни“ в Kaufland само чрез смартфона си и с VR очила. По време на пазаруване потребителят преминава през предизвикателства, които му позволяват да придобие диплома за „Овладяване на Силата“. В рамките на кампанията в Kaufland ще бъде налична модна линия за жени, мъже и деца, създадена специално за компанията. Колекцията включва още пижами и спално бельо с дизайни на „Междузвездни войни“ и цитати от епизодите на сагата. Всички артикули от колекцията са изработени от органичен памук и ще се предлагат в устойчиви опаковки. Модната линия е налична единствено в обектите на Kaufland. Клипът е създаден под вътрешното ръководство на Kaufland и Холгер Ерлих и е продуциран от BLM с режисьор Алессандро Паччани. Музиката е дело на Yessian Music. Клипът е наличен  . Премиерата на клипа по българските телевизионни канали беше на 18 ноември, понеделник.", "date": "2019.11.25", "title": "Kaufland стартира галактическа коледна кампания с „Междузвездни войни“"}
{"url": "https://www.24chasa.bg/novini/article/7907829", "text": "На 23 ноември около 21.30 часа по пътя между селата Дреновец и Воднянци полицейски служители спрели лек автомобил \"Опел\" със софийска регистрация, съобщиха от МВР. В хода на последвалата проверка пътуващият на предната дясна седалка 41-годишен столичанин изхвърлил от колата пушка, а на пода в превозното средство униформените открили боеприпас. При огледа на местопроизшествието разследващите иззели патрон, пушка с дървен приклад и метална цев без видими обозначения. По случая е образувано е досъдебно производство по чл. 339, ал.1 от НК.", "date": "2019.11.25", "title": "Арестуваха мъж във Видинско, опитал да изхвърли незаконна пуша от колата си при проверка"}
{"url": "https://www.24chasa.bg/novini/article/7907840", "text": "С разпит на свидетели и представяне на съдебни експертизи продължава наказателният процес срещу Йоан Матев, обвинен за убийството на 16-годишния Георги Игнатов, извършено в Борисовата градина. Младежът бе намушкан с нож смъртоносно на 2 юни 2015 г., а процесът срещу Матев стартира по същество през месец април 2018 г. За днешното съдебно заседание бяха призовани цели десет свидетели, от които се явиха само шестима, за да разкажат своята версия за случилото се, предаде  Списъкът с вещи лица пък се оказа огромен – по делото те са над 20 души, които трябва да изготвят различни по вид експертизи, които да подпомогнат Софийски градски съд в разкриването на обективната истина. На последното заседание през октомври по делото бяха разпитани друга петима свидетели, като двама от тях - Ерик Стоянов и Аюджеб Дома, бяха доведени принудително от съдебната охрана, за да дадат показания. Ключовият свидетел – Марсел, който е брат на Йоан Матев, се отказа да свидетелства още през 2018 г., имайки това право по закон. Именно той отведе разследващите до ножа, с който убийството е извършено. На оръжието също са назначени експертизи, резултатите от които трябва да наведат разследващите в една или друга посока. От една от тях стана ясно, че върху острието са открити два вида косми – човешки и животински, но тепърва ще се установява техният произход. Подсъдимият Йоан Матев продължава да бъде с мярка за неотклонение „задържане под стража“ и бе доведен в съдебната зала под конвой и с белезници. Въпреки че не е юрист, като негов защитник в процеса участва и майка му – Сребрина Гаджева. В началото на делото съдът допусна гражданските искове на родителите на убитото момче, които поискаха обезщетение в размер на 400 000 лева. Ако Йоан Матев бъде признат за виновен, той може да получи присъда „лишаване от свобода“ за срок между 5 и 12 години, тъй като към момента на извършеното престъпление е бил непълнолетен. От присъдата следва да бъде приспаднат периодът, който той прекарва в ареста.", "date": "2019.11.25", "title": "С дълъг списък от свидетели и експерти съдът нищи убийството в Борисовата градина"}
{"url": "https://www.24chasa.bg/novini/article/7907909", "text": "Шофьорът, обвинен в непредумишлено убийство и заговор за трафик на хора заради смъртта на 39 виетнамски мигранти, намерени мъртви на 23 октомври в ремарке на камион в Есекс, Южна Англия, се призна за виновен в по-дребни правонарушения, предаде Асошиейтед прес. В Централния наказателен съд в Лондон днес чрез видеовръзка от затвора 25-годишният Морис Робинсън призна, че е участвал в сговор за подпомагане на нелегална имиграция и придобиване на криминална собственост. Той не пледира по 39-те обвинения в непредумишлено убийство и заговор за трафик на хора. Още двама мъже са задържани по същия случай, допълни БТА.", "date": "2019.11.25", "title": "Шофьорът на камиона ковчег с 39 тела се призна за виновен в дребни нарушения"}
{"url": "https://www.24chasa.bg/novini/article/7907893", "text": "Сърбия не е изнасяла оръжие в Украйна, нито е издавала разрешителни за продажба на оръжие в страни, които са в черния списък, заяви днес министърът на външните работи на Сърбия Ивица Дачич в интервю за телевизия Хепи, цитиран от Танюг. Дачич добави, че пласираната афера за продажба на оръжие има политически и комерсиални размери, а на местната политическа сцена в Сърбия се използва, за да се нападат президентът Александър Вучич, министърът на вътрешните работи Небойша Стефанович и сръбски министерства, пояснява БТА. \"С пълна отговорност мога да кажа, че не е имало никакъв износ на оръжие, нито едно разрешение не е издадено за Украйна\", заяви Дачич, гостувайки в сутрешната програма на телевизия Хепи. На твърдението, че , Дачич заяви, че става дума за \"специална война\", която има политически и търговски фон.", "date": "2019.11.25", "title": "Сърбия: Не сме изнасяли оръжие за Украйна"}
{"url": "https://www.24chasa.bg/novini/article/7907954", "text": "Европейската комисия под председателството на Жан-Клод Юнкер няма да вземе решение по отказа на Великобритания да излъчи еврокомисар. Това съобщи днес говорител на комисията, цитиран от БТА. Това, че комисията под председателството на Урсула фон дер Лайен се очаква да встъпи в длъжност от 1 декември, не издига пречка пред напредъка по предприетата срещу Лондон наказателна процедура, добави говорителят. По неговите думи ЕК разполага с известно време за оценка на поведението на британските власти. Преди седмица комисията заведе срещу Великобритания наказателна процедура заради това, че Лондон не даде предложение за нов британски еврокомисар, каквото задължение има по договора за ЕС. Британските власти трябваше да отговорят до полунощ в петък миналата седмица, но не са го сторили, поясни днес говорителят. ЕК ще направи оценка и ще реши какви стъпки да предприеме, ако прецени за необходимо, заяви днес говорителят. По неговите думи това, че по-рано днес Съветът на ЕС одобри списъка с новопредложените еврокомисари, макар и без кандидат на Великобритания, не означава нищо друго, освен че се цели да не бъде допълнително затруднявана работата на общностните институции. ", "date": "2019.11.25", "title": "Юнкер оставя на Фон дер Лайен решението дали да съди Великобритания"}
{"url": "https://www.24chasa.bg/novini/article/7907993", "text": "Той бе обвинен, че е използвал високия си държавен пост за лични политически интереси. Той охарактеризира разследването срещу себе си като \"лов на вещици\", основано на \"фалшиви новини\", и дори го нарече \"опит за държавен преврат\". Той разчита на своя десен електорат, на посочения от самия него главен прокурор и на умението му да манипулира медийния шум около себе си, за да превъзмогне кризата. Не става дума за президента на САЩ Доналд Тръмп, а за израелския премиер Бенямин Нетаняху, който миналата седмица бе официално подведен под отговорност за корупция. Обвиненията срещу Нетаняху в получаване на подкупи, измами и злоупотреба със служебно положение бележат кулминацията на три отдавна точещи се дела за корупция. По най-сериозното от тях той е обвинен, че е получавал подкупи от телекомуникационен магнат, за да способства за приемане на нормативи, оценявани на стотици милиони долари, в замяна на медийно благоразположение на един от популярните новинарски сайтове, притежавани от компанията. Обявяването на обвиненията съвпадна с последния ден от публичните слушания в Камарата на представителите на САЩ, в които високопоставени служители дадоха планина от показания в подкрепа на обвиненията, че Тръмп е използвал служебните си пълномощия, за да притиска Украйна да разследва бившия (американски) вицепрезидент Джо Байдън. Тръмп и неговите поддръжници яростно отричат да са извършили нещо нередно, като твърдят, че това е \"заговор на дълбоката държава\", подхранван от враждебни медии, с цел да бъдат ревизирани резултатите от изборите през 2016 г. Нетаняху е възприел подобна тактика и дори същия език, като казва, че (обвиненията срещу него) са заговор на полицията и прокурорите, за да прекратят 10-годишното управление на най-дълго управлявалия премиер на Израел. Той организира през последните месеци серия от митинги (на свои привърженици) по подобие на Тръмп и редовно се явява в ефира и по социалните мрежи, разчитайки на легендарните си политически умения, докато обръчът около него се затяга. \"Полицията и прокурорите не са над закона\", каза Нетаняху в гневно телевизионно изявление в четвъртък вечерта, като добави, че страната става свидетел на \"опит за преврат\". \"Дойде време да разследваме следователите\", заяви той, възприемайки стила, към който често прибягва и Тръмп. В четвъртък Тръмп нарече в Туитър демократите, водещи разследването за импийчмънт, \"човешка измет\", отбелязвайки, че това са \"най-нечестните слушания в американската история\". Освен че използват сходен политически стил, двамата лидери са се сплотили и в здрав съюз. Тръмп застана на страната на Израел по ключови въпроси, свързани с конфликта с палестинците, а Нетаняху парадира с близките си връзки с американския президент, като изтъква, че те са донесли безпрецедентни ползи на Израел. Стратегията да разчитат на своите (електорални) бази, като в същото време сипят хули срещу институциите, опитващи се да ограничат техните пълномощия, изглежда носи позитиви за двамата политически мъже - както, впрочем, и за други десни популисти, докато изборите не покажат промяна на политическото благоразположение към тях. На междинните избори миналата година в САЩ демократите спечелиха контрол над Камарата и платформа, от която да разследват сегашната администрация. Вече изглежда почти сигурно, че в гласуването, което ще бъде по партийни предпочитания, Тръмп ще получи импийчмънт. Но няма индикации, че контролираният от републиканците Сенат ще го отстрани от длъжност. Действащи американски президенти не могат да бъдат официално подвеждани под отговорност. Началото на края на Нетаняху може да е започнало с изборите през септември, когато той и неговите десни съюзници не успяха да получат достатъчно места в парламента, за да съставят коалиция, опираща се на мнозинство. Усилията за съставяне на правителство на единството пропаднаха, донякъде и заради проблемите на Нетаняху с правосъдието, и сега страната изглежда върви към безпрецедентни трети избори в по-малко от една година. \"Виждаме как десни популистки правителства по света атакуват правосъдната система, атакуват медиите\", и в някои случаи успяват, каза пред АП Аншел Пфефер, израелски коментатор и автор на биография за Нетаняху. \"Но мисля, че и в Израел, и в САЩ виждаме как тези стълбове на демократичната система отвръщат на удара и проявяват решимост, изправени пред такъв тип популистки лидер\", отбеляза той. Нетаняху не е юридически задължен да подаде оставка, но е под силен натиск да направи това и обвинението може да се отрази негативно на неговата партия \"Ликуд\" преди евентуални нови избори. Подобно на Тръмп той се радва на почти абсолютна лоялност в собствената си партия, но и това може да се промени. Часове преди да бъдат обявени обвиненията срещу него, високопоставен член на \"Ликуд\" лансира идеята за вътрешно-партийни първични избори преди евентуален трети парламентарен вот и Нетаняху да бъде кандидат в тях. Подобно предизвикателство към Тръмп в неговата Републиканска партия не е отправяно, но до президентските избори в САЩ все още остава 1 г. Както самият Нетаняху се увери през последните седмици, нещата може бързо да се променят. \"Имаше нещо различно вчера, - писа коментаторът на вестник \"Йедиот Ахронот\" Сима Кадмон, визирайки непокорната реч на Нетаняху. - Тя просто остана без ефект, може би защото няма нищо съблазнително в едно ранено животно, освен миризмата на неговата кръв.\" \"Краят на ерата Нетаняху никога не е изглеждал толкова близо, както в моментите, когато той се бори тя да продължи\", написа коментаторката. Нетаняху очевидно разчиташе на лично посочения от него главен прокурор да го защити от съдебно преследване. Но въпреки, че бе под силен натиск от поддръжници на Нетаняху, които няколко пъти демонстрираха и пред неговия дом, Авишай Манделблит лично обяви подвеждането му под отговорност по всички обвинения в четвъртък., като отбеляза, че това \"не е политически въпрос\". Въпреки неудачите, които претърпяха, и Нетаняху, и Тръмп се окопават за дълга битка срещу еднакво изпълнените с решимост свои опоненти. \"Подвеждането под отговорност в Израел, и същото, очаквано в САЩ, само ще задълбочат поляризацията и недоверието, конфликта и конфронтацията между двата големи лагера, - каза Ейтан Гилбоа, професор по политология в израелския университет \"Бар Илан\". - Резултатите могат да се окажат сходни в смисъл, че ще повишат равнището на конфронтацията.\" (БТА)", "date": "2019.11.25", "title": "Огледалните проблеми на Тръмп и Нетаняху"}
{"url": "https://www.24chasa.bg/novini/article/7907983", "text": "Министърът на отбраната на Сърбия Александър Вулин увери, че „шпионската афера“ няма да заплаши отношенията с Москва и подчерта, че споделя убеждението на президента Александър Вучич, че руският президент Владимир Путин и министърът на отбраната Сергей Шойгу не са били наясно с аферата, пише белградският ежедневник „Политика“. „Сигурен съм, че това не е политиката на Руската Федерация към Събия и че Русия възприема Сърбия като близка, приятелска и братска страна. Ние мислим по същия начин за Руската Федерация, руския народ, президента Путин и министър Шойгу“, заяви Вулин в интервю пред Радио Белград, цитиран от  Той подчерта, че страната трябва да се защитава, но трябва да се има предвид, че „историята на сръбския и руския народ не започва от днес“. „Били сме заедно векове, и сега сме заедно. Не можем да забравим, когато през 2015 година президента Путин по молба на президента Вучич блокира резолюция на Великобритания в ООН, според която сръбският народ трябваше да бъде първия геноциден народ в историята на цивилизацията, да бъдем обявени за изнасилвачи, масови убийци, като народ, извършил геноцид. Не трябва да забравяме не само политиката към Косово и Метохия, където Русия много последователно защитава нашата позиция и защитава международното право, но и че няма нито една молба от президента Вучич към президента Путин, която не е била изпълнена веднага“, обясни министърът, като добави, че няма молба във военно-техническото сътрудничество към неговия руски колега Сергей Шойгу, която последният да не изпълни веднага. „Президентът Вучич и президентът Путин са лични приятели. Смятам министър Шойгу като мой приятел. Не може да разрушим всичко заради това, което се е случило. Разбира се, ние извличаме поуки от това, безкомпромисно защитавайки сигурността на страната ни, без да питаме от кого е застрашена тази сигурност. Но е крайно невъзможно президентът Вучич да промени политиката си, той го каза, това е неговото отношение, волята му, политическата и личната му смелост, да не променя политиката спрямо Руската Федерация и да не променя политиката на отношенията между сръбския и руския народ“, заяви Вулин.", "date": "2019.11.25", "title": "Александър Вулин: Не вярвам Путин и Шойгу да са знаели за аферата"}
{"url": "https://www.24chasa.bg/novini/article/7907980", "text": "21-годишният Мартин Трифонов, обвинен в убийството на седемгодишната Кристин от Сотиря, ще бъде съден по три престъпления. Това заяви говорителят на Окръжната прокуратура в Сливен Ваня Белева. Първото от тях е за убийство на малолетно дете по особено мъчителен за жертвата начин и с особена жестокост, за което законът предвижда наказание \"лишаване от свобода\" от 15 до 20 години, доживотен затвор или доживотен затвор без право на замяна. Второто обвинение е опит за изнасилван, за което се предвижда от 10 до 20 години затвор. Третото обвинение е за блудство с малолетно дете, като предвиденото наказание е от 5 до 20 години \"лишаване от свобода\", предаде БТА. До дни ще бъде насрочена дата за делото срещу Мартин. Обвинителният акт е бил внесен в съда в петък, а в понеделник ще се определи кой е докладчик по делото. Заседанието трябва бъде насрочено до два месеца. „По това дело няма да бъде допуснато съкратено следствие заради промяната в закона, която забранява такава процедура при умишлено причиняване на смърт”, посочи говорителят на Окръжен съд - Сливен съдия Мартин Данчев. Обвиняемият е с мярка \"задържане под стража\" и се намира в болницата на затвора в София. В деня на делото, той ще бъде конвоиран до сливенския съд. Престъплението бе извършено на 15 август, като Трифонов бе заловен след почти 24-часово издирване на следващия ден и бе ранен, след като оказал съпротива. Случаят доби широк обществен отзвук, като на няколко протеста и бдения граждани поискаха отмяна на съкратеното съдебно следствие и доживотен затвор без право на замяна за убиеца на седемгодишната Кристин.", "date": "2019.11.25", "title": "Започва делото срещу Мартин, обвинен в убийството на 7-годишната Кристин"}
{"url": "https://www.24chasa.bg/novini/article/7908201", "text": "Европейската комисия одобрява близо 94 милиона евро за високоефективна централа за комбинирано производство на енергия от отпадъци в България, съобщиха от там. Съгласно правилата на ЕС за държавната помощ Европейската комисия одобри български планове за подпомагане на изграждането и експлоатацията на високоефективна централа за комбинирано производство на електроенергия и топлинна енергия, използваща гориво, получено от негодни за рециклиране битови отпадъци, като отговарящи на правилата на ЕС за държавната помощ. На 8 октомври 2019 г. България уведоми Комисията за своите планове за подпомагане на изграждането и експлоатацията на високоефективна централа за комбинирано производство на топлинна енергия и електроенергия в София. Централата ще произвежда топлинна енергия и електричество с мощност приблизително 55 MW за топлинната енергия и 19 MW за електроенергията. За гориво ще бъдат използвани около 180 000 тона негодни за рециклиране битови отпадъци годишно. Инсталацията, която ще бъде изградена от „Топлофикация“ ЕАД, ще бъде свързана с топлофикационната мрежа на София. Изграждането ще приключи до края на 2023 г. Подкрепата ще се състои от две отделни мерки: - пряка безвъзмездна помощ в размер на приблизително 90,8 милиона евро (около 177,6 милиона лева), финансирана от структурните фондове на ЕС, управлявани от България; - заем, отпуснат от Столична община на „Топлофикация“ ЕАД с преференциална лихва, възлизащ на приблизително 3 милиона евро (около 5,8 милиона лева). Изграждането и експлоатацията на високоефективната централа за комбинирано производство на  дългогодишния проект в областта на околната среда, финансиран от структурните фондове на ЕС (ЕСИФ/ЕФРР) за подобряване на третирането на отпадъците в Софийска област, България.", "date": "2019.11.25", "title": "ЕК одобрява 94 милиона евро за централа за енергия от отпадъци в България"}
{"url": "https://www.24chasa.bg/novini/article/7908206", "text": "Кодексът на труда не съдържа определения за \"тормоз\" и \"насилие\" на работното място, включително и на база пол, както и мерки, насочени към предотвратяването им. Според КНСБ това може да се промени, ако България ратифицира Конвенция 190 на Международната организация на труда за премахване на насилието и тормоза в областта на труда, съобщиха от синдиката. Конвенцията беше приета през тази година, в която се отбелязват 100 години от учредяването на организацията. На 25 ноември се отбелязва Международния ден за елиминиране на насилието срещу жените, обявен за такъв с резолюция на ООН от 17 декември 1999 г. КНСБ напомня, че ратификацията на конвенцията е изключително важна стъпка в борбата с насилието. КНСБ вече предложи преди месец на правителството да инициира законодателна инициатива за това. Аргументите за това са, че конвенцията създава ново трудово право - \"..правото на всеки човек на работното място без насилие и тормоз, включително насилие и тормоз, основани на пола...\". В нашето трудово законодателство, включително в други закони извън КТ, които регулират конституционното право на труд, такова право не е уредено. Нито пък е било предмет на обсъждане и договаряне на негови параметри и условия за реализация в колективни трудови договори, допълват от КНСБ. Конвенцията въвежда определения на понятията \"насилие и тормоз в света на труда\" и \"насилие и тормоз, основани на пола\". Конвенцията обхваща ситуации, свързани с насилие и тормоз на работното място, включително на обществени места и в частни помещения, когато те са място на работа; на места, където служителят получава заплата, ползва почивка за отдих или прием на храна, или използва санитарни помещения и съблекални; по време на командировки, пътувания, обучение, събития или социални дейности; в процеса на комуникации, свързани с работата, включително тези, предоставени от информационните и комуникационните технологии; в жилищни помещения, предоставени от работодателя; когато пътувате до и от работа, допълват от КНСБ. За КНСБ е от значение и втори пласт от конвенцията, свързан с ролята и мястото на синдикатите в регулацията на обществените отношения, свързани с труда.", "date": "2019.11.25", "title": "КНСБ: България да ратифицира Конвенцията срещу тормоза на работното място"}
{"url": "https://www.24chasa.bg/novini/article/7908208", "text": "Спецсъдът отказа да пусне шефа на \"ТАД Груп\" Иван Тодоров, който е в ареста заради хакерската атака на НАП. Според магистратите той можел да въздейства на свидетели, включително и на негови служители, ако не е зад решетките. Самият Тодоров обяви, че съвестта му е чиста и не е извършил престъплението, в което е обвинен. Адвокатите му поискаха да му бъде определена парична гаранция, като алтернативна възможност в размер на 20 хил. лв., колкото е на Георги Янков - друг от обвиняемите за атаката на приходната агенция. Решението може да бъде обжалвано пред Апелативния спецсъд.", "date": "2019.11.25", "title": "Съдът не пусна на свобода шефа на \"ТАД Груп\", можел да въздейства на свидетели и служители"}
{"url": "https://www.24chasa.bg/novini/article/7908215", "text": "Ако спечели предстоящите предсрочни парламентарни избори, председателят на Лейбъристката партия Джеръми Корбин може да представлява „реална опасност“ за Обединеното кралство. Това мнение споделя бившият ръководител на британското разузнаване MI-6 Ричард Диърлав в статия за британския вестник Daily Mail. Съгласно думите му, в миналото Корбин е подкрепял Германската демократична република и други „противници\" на Лондон, така че той не бива да бъде допускан до най-високите етажи на властта. „По време на честването на 30-годишнината от падането на Берлинската стена си припомнихме емоционалния подем, който предизвика това събитие. Източногерманците се движеха свободно на Запад. Репресивната диктатура, продължила 45 години, достигна своя драматичен край“, пише Диърлав в своята колона във вестника. Според Дирлав днес Великобритания, „родното място на парламентарната демокрация“, е на кръстопът. Съществува вероятност лидерът на лейбъристите Джереми Корбин, „ който някога е предпочитал източногерманския политически и икономически модел на управление“, да стане нов премиер.„ Какво е това - кошмар, фантазия? За съжаление, не. Просто погледнете към двамата основни съветници на Корбин “, съветва авторът. Ейндрю Мъри е виден член на Комунистическата партия на Великобритания от много години. Дълго време съветският комунизъм остава за него идеален политически модел и източник на идеологическо вдъхновение, твърди авторът. Вторият виден съветник на партията е Шеймас Милн, който „ усърдно подкрепя компанията“ с възгледите на екстремистки политически движения. Включително и тези, които се застъпват за използването на терор за постигане на целите си. Корбин, Мъри Милн „злепоставят страната си и подкрепят интересите на своите врагове и противници\" , категоричен е Диърлав. „Прекарах 38 години в МИ-6, като повечето време бях начело, работейки, за да отблъсна заплахата от съветската империя и терористите. Лейбъристките и консервативните правителства бяха решени да защитават националната ни сигурност“, припомня авторът на статията. „Те никога не са правили компромиси с националните интереси. Те никога не се съмняваха в важността на тази борба. Това не беше въпрос на политическа партия. Правителствата бяха сменяни, но отдадеността на идеите не беше поставена под въпрос“ , продължава Диърлав. „Днес нещата са различни. Корбин и най-близките му сътрудници са компрометирани от миналото си“, допълва авторът. Според него нито самият лидер на лейбъристите, нито неговите съветници, като се вземе предвид миналото им, няма как да намерят работа в разузнавателните агенции. И, разбира се, те никога не биха били допуснати до информация, която представлява държавна тайна. Следователно избирателите не трябва да поемат рискове и да гласуват подкрепа за лидера на лейбъристите, особено в момент, в който са застрашени жизненоважните интереси на страната. „Корбин, като министър-председател, заедно с настоящите си съветници може да представляват реална опасност за страната ни“, заключава авторът. Той предлага поддръжниците на лейбъристите да се въздържат от гласуване, за да изразят своето съжаление, че в партията не е останал нито един „неопетнен“ политик, който да я ръководи. „Дори не се замисляйте да рискувате и да предадете (на Корбин ) ключовете от резиденцията на премиера. Този любезен старец може да не е изобщо такъв, за какъвто иска да ни се представи“, смята бившият ръководител на MI6.", "date": "2019.11.25", "title": "Бивш директор на MI6: Идването на Корбин на власт застрашава сигурността на Великобритания"}
{"url": "https://www.24chasa.bg/novini/article/7908712", "text": "Акциите на \"Юбер\" (Uber) поевтиняват с близо 5% на американската извънборсова търговия, след като приложението за споделено пътуване на компанията беше лишено от лондонския си лиценз. В понеделник компанията загуби лиценза си да работи в столицата на Великобритания, тъй като Транспортният регулатор на Лондон разкри, че са били извършени повече от 14 000 пътувания с незастраховани шофьори. Лондонският транспортен регулатори заяви, че е решил да не удължава лиценза на \"Юбер\" за британската столица поради \"редица нарушения, които излагат на риск пътниците и тяхната безопасност\". Транспортният регулатор добави, че компанията за споделено пътуване не изпълнява необходимите изисквания за издаване на лиценза, информира  Лондон e най-големият европейски пазар за \"Юбер\", като компанията Uber London Ltd. вероятно ще обжалва решението и ще продължи да действа по време на юридическите спорове. През септември 2017 година Лондонският транспортен регулатор обяви, че няма да предостави на \"Юбер\" петгодишно разрешително за работа в Лондон, но тогава британски съд даде 15-месечно удължаване на лиценза на компанията. Сега \"Юбер\" разполага с 21 дни за обжалване на решението, като през този срок ще може да продължи дейността, както и по време на евентуален процес по обжалване. Компанията може да се опита да направи промени, за да покаже на магистратите, че е способна и подходяща да изпълнява дейността си към момента на обжалването. Джейми Хийууд, регионален генерален мениджър на \"Юбер\" за Северна и Източна Европа, заяви: \"Решението на транспортния регулатор да не подновява лиценза на \"Юбер\" за Лондон е необичайно и погрешно и ние ще го обжалваме\". \"От името на 3,5 милиона пътници и 45 хиляди лицензирани водачи, които зависят от \"Юбер\" в Лондон, ние ще продължим да работим както обикновено и ще направим всичко възможно, за да работим с транспортния регулатор в опит да разрешим тази ситуация\", добави той.", "date": "2019.11.25", "title": "\"Юбер\" остана без лиценз в Лондон"}
{"url": "https://www.24chasa.bg/novini/article/7908718", "text": "Директорът на организацията \"Хюман райтс уоч\" за Израел и палестинските територии Омар Шакир бе експулсиран днес от Израел, предаде Франс прес, цитирана от БТА. Шакир е експулсиран по обвинение, че подкрепя кампания за бойкот на Израел. Израелските власти забраниха достъпа до територията на Израел на чуждестранни граждани, обвинени, че подкрепят кампанията за бойкот, спиране на инвестициите в Израел и налагане на санкции срещу еврейската държава. Според израелското министерство на стратегическите въпроси Шакир, който е американски гражданин, е първият експулсиран във връзка с приетата преди две години мярка. Властите отказаха да подновят визата на Шакир в края на миналата година. След серия от обжалвания, в началото на този месец израелският Върховен съд даде зелена светлина за неговото експулсиране. Не си спомням за друга демокрация, която да е блокирала достъпа на представител на \"Хюман райтс уоч\", заяви директорът на организацията Кенет Рот. Омар Шакир сравни експулсирането си от Израел с отношението, с което се е сблъскал, докато е бил в страни като Египет, Сирия и Бахрейн. \"Хюман райтс уоч\" увери, че той ще продължи работата си за организацията, но извън Израел. Европейският съюз разкритикува решението на израелските власти за Шакир, а ООН предупреди през май, че в Израел правозащитниците имат все по-ограничено поле за действие, отбелязва Франс прес. Съединените щати изразиха силното си противопоставяне срещу кампанията за бойкот на Израел и в същото време заявиха, че насърчават свободата на изразяване. /", "date": "2019.11.25", "title": "Израел експулсира представител на \"Хюман райтс уоч\""}
{"url": "https://www.24chasa.bg/novini/article/7908743", "text": "Младата българка Александра Харизанова, която е ученичка в 11 клас, създаде роклята и грима на момичето, което се превъплъщава в ролята на Младенеца Христос на коледния базар във Виена, съобщиха от бюрото за международни връзки на община Виена. За първи път костюмът на Младенеца Христос е изработен от ученици на виенското училище за мода Хетцендорф. Александра Харизанова е родена и живее във Виена, но говори свободно български, пише информационният портал за Австрия bgmedia.at. Всяка година в средата на ноември във Виена запалват тържествено светлините на коледното дърво на най-известния коледен базар в града - този на площада пред кметството. На тържествената церемония присъства и Младенеца Христос, който в католическия свят носи подаръците и замества Дядо Коледа. Ролята на Младенеца се изпълнява винаги от младо момиче с дълги руси къдрици, облечено в бяла роба. Тази година това е 23-годишната студентка по начална педагогика Таня, която от години мечтае да участва в предколедната магия, за да зарадва малки и големи. Основната й задача до 26 декември е да разказва коледни истории на децата и да отговаря на въпросите им, свързани с празника. Тази година в австрийската столица отново са открити 20 големи коледни базара с над 1000 щанда, без да броим множеството малки благотворителни базари и празнично украсени будки за греяно вино. Виенчани тачат коледните традиции и с удоволствие посещават базарите, които в наши дни са се превърнали и във важен икономически фактор. Проучване на Стопанската камара на Виена показва, че тази година виенчани ще посетят някой коледен базар средно по три пъти и половина, което означава 4,6 млн. посетители, без да броим многобройните туристи. Всеки от тях ще похарчи там по около 22 евро или общо около 100 млн. евро. 50 процента от виенчани са привлечени най-вече от празничната атмосфера на базарите и възможността да се срещнат там с приятели, 38 процента посочват, че отиват там, за да пийнат чаша пунш, греяно вино или горещ шоколад, а 24 процента са привлечени от типичните коледни лакомства, които се предлагат. Базарите са и място, където 12 процента от виенчани купуват коледни подаръци. Най-известният базар е на площада пред виенското кметство, който тази година беше открит на 15 ноември и ще остане отворен до 26 декември. 152 щанда, коледна работилница за най-малките и Дървото на влюбените, което е украсено с 200 светещи червени сърца и е любимо място за среща и за снимки на влюбените. Пред него се намира и Площадът на целувките. Но главният герой на базара пред кметството е огромната коледна елха. Традицията датира от 1959 г. като част от инициативата \"Коледна елха за всички\" и оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 32-метров смърч на 130 години от Залцбург.", "date": "2019.11.25", "title": "Българка облече виенския Дядо Коледа"}
{"url": "https://www.24chasa.bg/novini/article/7908740", "text": "Жена почина от западнонилска треска в Турция след двумесечно лечение, предаде турската частна телевизия НТВ. 57-годишната жена от окръг Текирдаг, Северозападна Турция, е била ухапана от комар преди два месеца и получила симптоми като висока температура, отпадналост и болки в ставите. Тя е постъпила в болница, но лечението не й е повлияло и е починала, информира БТА. Западнонилската треска се предава на човека предимно чрез ухапвания от комари. Повечето хора, които се заразяват, не проявяват симптоми, около 20 процента имат леки симптоми, а при под 1 процент се засяга централната нервна система.", "date": "2019.11.25", "title": "Жена почина от западнонилска треска в Турция след 2-месечно лечение"}
{"url": "https://www.24chasa.bg/novini/article/7908793", "text": "Великобритания не желае да спира сформирането на нова Европейска комисия, заяви днес говорител на британския премиер Борис Джонсън, като отново потвърди позицията, че Лондон няма да номинира нов комисар по време на избори, предаде Ройтерс. \"Излагали сме позицията си пред Европейския съюз многократно, включително в първоначалното ни писмо. Великобритания няма намерение, нито желание да спира процеса на ЕС за сформирането на нова Комисия възможно най-скоро\", каза говорителят.", "date": "2019.11.25", "title": "Лондон: Не желаем да спираме сформирането на новата\nЕврокомисия"}
{"url": "https://www.24chasa.bg/novini/article/7908813", "text": "Върховният административен съд ще реши къде да се гледа делото за нанесени вреди от Националната агенция за приходите във връзка с изтеклите лични данни, предаде  Това е резултатът от първото дело в Административния съд в Добрич по иска на гражданин от Каварна в размер на 1000 лева за нанесени неимуществени щети като част от колективния иск, заведен от 157 души. Защитата атакува разделянето на делата в различни градове и настоява искът да се гледа в София. Административният съд в Добрич, представляван от съдия Силвия Сандева, счете, че искът е предявен по мястото на увреждането, което в случая е град София и не прие за основателно прехвърлянето на делото по място на живеене. Според нея действието или бездействието на Националната агенция по приходите, допуснала личните данни на над 5 милиона български и чужди граждани да станат публично достояние, е извършено в София, от което заключи, че делото не следва да се разглежда от Административния съд в Добрич. Спорът за подсъдност следва да бъде решен от Върховния административен съд.", "date": "2019.11.25", "title": "ВАС ще решава къде да се гледа делото за изтеклите лични данни от НАП"}
{"url": "https://www.24chasa.bg/novini/article/7908476", "text": "Стипендиите са учредени в памет на Лука Бекяров (1978-2013), чиито ерудиция, интелект и лидерски качества служат за пример на следващите поколения. Със стипендиите хората, които са били част от неговия живот, си припомнят не само таланта му, но и неговата човечност. Престижните отличия бяха връчени на тържествена церемония, провела се на 21.11.2019 г. в столичната галерия „Сезони“. Наградният фонд за тази година беше разпределен между четирима ученици, студент и учител. Като за първи път със стипендия „Лука Бекяров“ бе удостоен и преподавател по математика. Пет от стипендиите се отпускат от семейство Бекярови и една от „Еврофутбол“. Тазгодишните носители са: 1. Стипендия „Лука Бекяров“ – 3 000 лв. за Евгени Кайряков, Софийска математическа гимназия „Паисий Хилендарски“; 2. Поощрителна стипендия – 2 000 лв. за Димитър Чакъров, Математическа гимназия „Акад. К. Попов“, гр. Пловдив; 3. Поощрителна стипендия – 1 000 лв. за Дейвид Каменов, ПМПГ „Св. Климент Охридски“, гр. Монтана; 4. Поощрителна стипендия – 1 000 лв. за Йордан Цветков, Математическа гимназия „Акад. К. Попов“, гр. Пловдив; 5. Учителска награда – 3 000 лв. Илиана Цветкова, учител в Софийска математическа гимназия „Паисий Хилендарски“; 6. Студентска стипендия, осигурена от „Еврофутбол“ – 2 500 лв. за Айкут Исмаилов, Технически университет, гр. София. Стипендиите връчи лично г-н Борис Бекяров, един от основателите на „Еврофутбол“. Той сподели, че изборът на победител тази година е бил много труден, защото всички кандидати са „завършени научни работници”, с много сериозни постижения и разработки, с редица публикации в международни списания и награди от олимпиади от цял свят. На церемонията присъстваха и управителите на „Еврофутбол“ Руди Вачкова и Николаос Арсенополус, които сърдечно поздравиха отличените. При връчването на стипендията за студенти, управителят на „Еврофутбол“ Николаос Арсенополус сподели: „Лука Бекяров беше един от най-ерудираните и модерно мислещи хора в областта на информационните технологии в България, изключително добре образован, той бе жител на глобалния свят. Бих искал да Ви пожелая да бъдете вдъхновени от Вашите цели, така както бе Лука и нека небето бъде Ваша граница.“", "date": "2019.11.25", "title": "Даровити ученици и студенти получиха стипендии „Лука Бекяров“"}
{"url": "https://www.24chasa.bg/novini/article/7908834", "text": "Две деца са пострадали при катастрофа на пешеходна пътека в Търговище. Сигналът за пътния инцидент е подаден в 14,08 часа в дежурната част на Областната дирекция /ОД/ на МВР в Търговище, съобщиха от пресслужбата на Дирекцията. Катастрофата е станала в близост до бензиностанция на ул. \"Тр. Китанчев\" в Търговище. По първоначални данни лек автомобил \"Рено Меган\" , управляван от 20-годишен правоспособен водач от град, е блъснал две 12-годишни момичета на пешеходна пътека. Децата са откарани на преглед в МБАЛ-Търговище. До момента медиците са установили, че едното е с фрактура на рамо, а другото - с контузна рана на коляно. На водача на лекия автомобил е взета проба за алкохол, която е отрицателна. Извършва се оглед на местопроизшествието.", "date": "2019.11.25", "title": "20-годишен помете две деца на пешеходна пътека в Търговище"}
{"url": "https://www.24chasa.bg/novini/article/7908849", "text": "Огромен архив с данни за групировката \"Ислямска държава\" (ДАЕШ) е бил конфискуван при антитерористична операция, извършена в южния турски окръг Мерсин, съобщи турската телевизия СиЕнЕн-Тюрк. Акцията е била извършена миналата седмица в град Тарсус от полицията и турската разузнавателна служба МИТ. Екипите на полицията и на МИТ са обискирали квартира на член на ДАЕШ, който бил сирийски поданик, и са иззели хиляди папки и дигитални документи с данни за джихадистката групировка. Конфискуван е бил и списък с имената на около 4 хиляди членове на \"Ислямска държава\", които са поданици на 82 страни, информира БТА. В списъка фигурират имената на високопоставени членове на ДАЕШ. Установено е, че част от въпросните членове в момента се намират в Сирия.", "date": "2019.11.25", "title": "Конфискуваха огромен архив с данни на ИДИЛ при операция в Турция"}
{"url": "https://www.24chasa.bg/novini/article/7904659", "text": "Банковите услуги, които се предлагат в клонове и офиси, ще поскъпват. Същите продукти, продавани онлайн, ще поевтиняват. Причината - банките искат да стимулират клиентите си да използват онлайн банкирането и постепенно да превърнат офисите си в консултантски центрове. Банковите такси за работа с налични пари в световен мащаб ще продължат да се вдигат, а електронното банкиране ще става все по-евтино, прогнозира наскоро пред “24 часа” председателят на Асоциацията на банките Петър Андронов. Той обясни, че инвестира се в помещения, безопасност, служители, машини за броене, зареждане инкасо и др. За разлика от услугите на място, онлайн банкирането изисква по-малко инвестиции и затова всяка банка пренасочва вложенията си към тях. Има и втора причина за увеличението на таксите и тя е свързана с ниските лихви и нови регулации. Затварянето на маржа на лихвите по кредити и по депозити до малко под, около или малко над нулата принуждава банките да търсят други приходоизточници, за да поддържат балансите си. Третата причина за предстоящото повишение на таксите, което вече започна от октомври, е временна. Тя идва заради приета нова европейска директива, която задължава всички платежни институции да изравнят задграничните преводи в евро, т.е. в рамките на ЕС, с тези при вътрешните плащания. Така от края на годината един превод в евро в страната или към държава от ЕС трябва да струва не повече от 3-4 лв. Всички банки ще спазят изискванията, но тъй като в решението не е записано друго освен изискването таксите да бъдат равни, и ще понижат леко тези на преводите навън, за да ги изравнят, обясниха банкери. Какви промени да очакваме от догодина? Освен запазването на нулеви такси за повечето услуги при онлайн банкиране, още от октомври банките започнаха повишаването на таксите. за големи суми- над 3 хил. лв., установи проверка на “24 часа” на сайтовете на банките. Прогнозата е, че тази такса ще продължи да се вдига със стъпка около 0,10 лв. Повишават се и сумите за внасяне и теглене на пари - при първото увеличението е от 1 до 4 лв. за суми до 1000 лв., а при теглене на 1001 лв. таксата ще е 5 лв. Промяна има и при евровите сметки в някои банки - таксата за внасяне почти навсякъде не пада под 3 лв. Месечната поддръжка на сметки пък вече е добавила 0,50 лв. Следващите по темпове на увеличение парични услуги са преводите по т.нар. директен дебит - услугата, при която банка превежда плащанията по битовите сметки на клиентите си. Там поскъпването за година е с цели 2,45 лв. за единичен превод - от 55 ст. то става 3 лв., а ако е периодично от сметката, се качва от 1,2 лв. на 2 лв. Други трезори пък въвеждат месечна такса за основна дебитна карта - услуга, която допреди 2 месеца бе безплатна. Размерът ѝ според анонсите на банките ще зависи от вида на валутата. Банката увеличава и годишната такса за кредитните си карти. Средно с 0,50 лв. до 0,75 лв. ще поскъпнат месечните такси за поддръжка и а при спестовните – 2,50 лв. Няколко банки са обявили промени в специалните си тарифи. Въвежда се например такса при “специфични трансакции” с кредитни карти в размер на 1% от сумата. Скрито повишаване на таксите пък има при някои трезори през замяната на безплатни есемеси за картови трансакции. Уведомяването ще остане безплатно само по имейл, а известия по телефона ще има само след абонамент срещу месечна такса. Друг елегантен начин за скок на таксите е предлагането на все повече бързи операции по определени услуги - бърз превод в рамките на деня, бърз превод през системата РИНГС. - от 1 до 4 лв., а през специалната система за 8 часа вече е 20 лв. Новата политика на трезорите да продават все повече месечни пакети с услуги пък позволява да се комбинират евтини със скъпи парични услуги. Например - по-високи единични такси, които се предлагат пакет с фиксирана месечна с включен определен брой безплатни преводи и тегления. Като абсолютна сума едно от най-скъпите удоволствия са кредитните карти – поддръжката им при някои банки се е вдигнала с 5 лв. до близо 50 лв. Ако са в евро, на повечето места вече ще струва с 3 евро повече до около 26-30 евро, а ако сумата е в долари, вече са над 30 долара. Други трезори пък са започнали да вдигат цените за преводи от офис към други банки, които ще се оскъпят с около 1-1,50 лв. Има и такива, които са отменили максималния праг за теглене при всички сметки и са въвели такси 3-5 лв. Има и банки, които въвеждат такси за вдигане на запор от сметки, както и специална тарифа за обслужване на такива сметки, която е в пъти по-висока в сравнение с тази за обслужване на нормални сметки. Възможно е да пестим от увеличаващите се банкови такси, твърдят финансови експерти. Първият им съвет е внимателно да се прецени нуждата от поддържането на повече сметки и да се оставят само тези, които са нужни и с които реално се оперира. Вторият съвет е да се закрият всички кредитни и други карти, които с години не се ползват, но стоят за всеки случай и трупат такси. Експертите препоръчват на потребителите да ползват колкото може повече мобилните услуги, вместо да посещават офисите на банки. Важно е също при опериране с по-големи суми да се пресметне дали операцията да е една, или е по-изгодно да са няколко в зависимост от определените тавани, над които таксата расте по-рязко. Правилото да се търси банкомат или ПОС устройство, обслужвано от банката, която е издател на картата, гарантира поне три пъти по-ниска такса. Добре е също клиентите да проверят в своята банка колко по-скъпо е обслужването на сметка без и със дебитна карта. При вземането на решение обаче трябва да се отчете, че има такса и за обслужване на картата. Много внимателно трябва да се работи с кредитните карти - има случаи с 15 лв. глоба при просрочие с един ден за 0,20 лв. Пари от такси могат да се спестят и чрез пакетните услуги. Важното обаче е да се направи индивидуален пакет в зависимост от периодичността, размерите и сумите на плащанията. ", "date": "2019.11.25", "title": "От 1 януари - по-евтино онлайн банкиране,  но още по-скъпи такси на гише"}
{"url": "https://www.24chasa.bg/novini/article/7908931", "text": "Подготовките за предстоящото посещение на руския президент Владимир Путин в Турция през януари 2020 г. са вече в ход, съобщи днес говорителят на Кремъл Дмитрий Песков, цитиран от Анадолската агенция. Запитан дали Путин ще участва в церемонията по пускането в експлоатация на газопровода \"Турски поток\" в Турция, Песков отговори утвърдително, посочвайки, че визитата е била планирана по време на един от последните разговори между Путин и турския му колега Реджеп Тайип Ердоган. \"През януари 2020 г., когато сухопътният участък на \"Турски поток\" в Турция бъде готов, президентът Путин ще посети Турция и в момента са в ход подготовките за визитата\", каза Песков пред репортери в Москва. \"Турски поток\" е с общ капацитет 31,5 милиарда куб.м., от които по първата линия ще бъдат пренасяни 15,75 милиарда куб.м. руски газ за турските потребители. Втората линия ще пренася същия обем газ към Европа през Турция. ", "date": "2019.11.25", "title": "Кремъл: Текат подготовки за посещение на Путин в Турция през януари"}
{"url": "https://www.24chasa.bg/novini/article/7908948", "text": "Папа Франциск отслужи днес меса на стадион в Токио в присъствието на около 50 000 души. Сред тях беше бивш японски професионален боксьор, прекарал 48 години в затвора за убийства, които твърди, че не е извършил., предаде Асошиейтед прес. По време на службата Франциск махаше с ръка, целуваше бебета и обикаляше множеството с автомобила си. Бившият боксьор Ивао Хакамада, който станал католик през десетилетията, прекарани от него в чакане да бъде изпълнена смъртната му присъда, беше поканен на месата и присъстваше на нея заедно със сестра си, заявиха организаторите. През 2014 г. 83-годишният Хакамада е освободен от затвора заради нови ДНК-улики по случая си. След това той се превърна в един от символите на движението за премахване на смъртното наказание в Япония. Миналата година Франциск заклейми смъртното наказание като \"недопустимо\", което представляваше промяна в ученията на Католическата църква (нейния катехизис), отбелязва Асошиейтед прес. Хакамада признал за убийствата, но в началото на процеса си заявил, че е невинен. Той е бил разпитван, бит и тормозен от полицията в продължение на повече от десет часа всеки ден без присъствието на никакъв адвокат, показват официални документи. По думите на привържниците и адвокатите на Хакамада той е жертва на \"заложническо правосъдие\", тоест на система на правосъдие, разчитаща доста силно на изтръгване на самопризнания със сила. Бившият боксьор е признат за виновен за убийството през 1966 г. на шефа на предприятието, в което работел, както и на съпругата и двете деца на човека. През 1968 г. е осъден на смърт. През 2014 г. съдът постановява делото на Хакамада да започне отначало въз основа на нови ДНК-анализи и го пуска на свобода. Това решение обаче миналата година бе отменено на по-горната съдебна инстанция, която постави под съмнение ДНК-тестовете. Сега делото се гледа от Върховния съд. Япония, САЩ и Южна Корея са единствените страни от организацията на развитите икономики ОИСР, в които има смъртно наказание.", "date": "2019.11.25", "title": "Боксьор, станал католик, докато чака екзекуцията си - на месата на папата в Япония"}
{"url": "https://www.24chasa.bg/novini/article/7908971", "text": "\"Баща хвърли детето си от мост в Габрово\", \"Мъж преби и простреля жена си на бензиностанция в София\", \"Над 30 000 са подадените сигнали за домашно насилие на телефон 112 през 2019 г.\". Това написа президентът на ПЕС и български евродепутат Сергей Станишв в профила си във фейсбук.  Ето и цялата му публикация: Заглавия на публикации в медиите само през последните месеци... И още статистики: всяка трета убита жена е подложена на системно насилие от страна на убиеца си, а всяка десета е искала помощ от полицията... 62% от жертвите са убити в дома си... Сигналите за домашно насилие на телефон 112 нарастват - през 2016 г. са 28 000, през 2017 г. - над 29 000, през 2018 г. са 31 166, за 2019 г. до този момент са над 30 000. По данни на МВР. Днес е Международният ден на борбата срещу насилието над жени. Тъжен повод да си припомним статистиката. Но и отново да отворим тази болезнена тема. Истински съм разочарован, че след разпалените страсти и обещания на политическите сили в българския парламент преди година, промени бяха направени единствено и само в Наказателния кодекс. За да се отметне въпросът. Гласувахме законодателни промени. Готово. Година по-късно, няма цялостно преосмисляне на домашното насилие като социален проблем с тежки обществени последици. Цялостната превенция е оставена отново само на неправителствения сектор, а финансирането продължава да е на проектен принцип. Тъжното число на кризисните центрове за жени, жертви на насилие, у нас не мърда от фаталното 13, въпреки поетите политически ангажименти за център във всяка област. И за поне 6 центъра в страната за помощ на изнасилени жени. Чух, че МВР стартира най-сетне Единна информационна система за сигналите, ограничителните заповеди и друга необходима информация в битката с домашното насилие. Ще е готова... след 3 години. Гледах, чух и прочетох днес мненията на експерти от администрацията, МВР и неправителствения сектор. Не видях политици, нито политически ангажименти. Миналата година написах в мой пост, че ако държавните институции и политическите партии не поемат отговорността да видят проблема и да се изправят срещу последствията от насилието над жени и деца и домашното насилие, то те трябва да поемат отговорността за това, което следва. Насилие в семейството. В детските градини. В училищата. Над лекари. Над учители. Над възрастни хора. Кибернасилие. Сексуално насилие. Ако си затваряме очите сега, след години обществото ни ще се дели на две - насилници и жертви. Няма да ни хареса. Но ще е твърде късно. Да направим всичко възможно сега! Иначе няма как да искаме обществото ни да реагира на гледката как мъж пребива и прострелва жена си на бензиностанция в София, или на площада във Врачанско, ако ние политиците, се пазим от взривоопасността на темата и мислим за нейното отражение единствено в избирателните урни?", "date": "2019.11.25", "title": "Станишев: Ако си затваряме очите сега, след години обществото ни ще се дели на две - насилници и жертви"}
{"url": "https://www.24chasa.bg/novini/article/7908987", "text": "„Процентът отказани американски визи за българи е около 11%, а изискването, за да може страната ни да бъде присъединена към програмата за безвизови пътувания, е те да бъдат под 3%. През последната година отбелязахме почти 5% снижение на ръста на визите, които са били отказани на българските граждани“. Това каза пред   зам.-министърът на външните работи Георг Георгиев в коментар за визитата на българския премиер Бойко Борисов в САЩ. „Няма как да бъда убеден в това, че поставянето на толкова значим и важен въпрос като присъединяването на България към програмата за безвизови пътувания е нещо, което не следва да стои в разговора между двамата лидери Борисов и Тръмп. Не отричам, че топката е в Конгреса, но и България много стриктно и издържано се придържа към всички критерии за това да влезе в програмата“, каза Георгиев в предаването „Нещо повече“. Той допълни, че успехът на България в тази посока следва да бъде отбелязан на най-високо ниво в Щатите, още повече че е налице и другият важен компонент - този на просрочието - под 1% са българите, нарушили миграционните разпоредби на САЩ. Според Георг Георгиев негодуването срещу разполагането на военни бази на наша територия, означава, „че си негодуващ срещу установяването на мир“: „Черно море е достатъчно малък воден басейн и достатъчно много зависи от него в аспект икономика и туризъм, за да не търсим онова, което ще води до прогрес в нашия регион… България е лоялен и последователен партньор на НАТО“. Георгиев отрече да се очаква негативна реакция от страна на САЩ спрямо българските енергийни проекти.", "date": "2019.11.25", "title": "5% по-малко били отказаните US визи на българи за последната година"}
{"url": "https://www.24chasa.bg/novini/article/7909000", "text": "Ирански дисидент и бивш агент на разузнаването е бил убит в Истанбул, съобщава електронното издание на турския в. \"Сьозджу\". Срещу мъжа е било извършено въоръжено нападение в истанбулската община Шишли на 14 ноември вечерта. Тогава той е бил тежко ранен заедно с още едно лице при стрелба от автомобил. Въпреки усилията на лекарите иранецът, идентифициран като Масуд Молави, е починал. Както се оказало по-късно, той е бивш служител на иранското разузнаване, известен като противник на иранския режим. От известно време той живеел в Истанбул, предава БТА. Полицията издирва нападателите. В. \"Сьозджу\" напомня, че само няколко дни преди нападението над Молави, на 11 ноември, също в Истанбул бе открит мъртъв бившият британски агент от разузнаването Джеймс Густав Едуард Льо Мезюрие, основател на доброволческата спасителна организация \"Белите каски\" в Сирия.", "date": "2019.11.25", "title": "Ирански дисидент и бивш разузнавач е бил убит в Истанбул"}
{"url": "https://www.24chasa.bg/novini/article/7909015", "text": "Премиерът Бойко Борисов се срещна с вицепрезидента на Националния демократически институт Шари Браян. Международният републикански институт (IRI), който е създаден през април 1983 г., и Националният демократичен институт (NDI), основан през 1983 г., са американски неправителствени организации. Те работят с България от години в областта на изграждането на капацитет в политическите науки и демократичните системи. Сътрудничат си с неправителствени организации у нас, като фокусът е обмяната на опит и експертиза. Президент на IRI е г-н Даниел Туининг, а вицепрезидент г-жа Джуди ван Рест. Президента на NDI е г-н Дерек Мичел, а вицепрезидент г-жа Шари Браян. Г-жа Браян приветства българския премиер, който й представи вицепремиера и министър на отбраната Каракачанов, вицепремиера Дончев, българския посланик. \"Имаше прекрасна церемония\", отбеляза в началото на срещата Борисов.                                                                                                                                                                                                                                                                                                                                 ", "date": "2019.11.25", "title": "Борисов се срещна с вицепрезидента на Националния демократически институт (Обновена, видео)"}
{"url": "https://www.24chasa.bg/novini/article/7909027", "text": "Председателят на Европейската комисия Жан-Клод Юнкер се върна на работа след операция за лечение на аневризъм, съобщи днес говорителката му Мина Андреева, цитирана от ДПА. Шестдесет и четири годишният ръководител на ЕК претърпя хирургична операция на 12 ноември и беше изписан от болницата миналата седмица. Аневризмът е деформация на кръвоносния съд, който може да се спука, и да доведе до неконтролиран кръвоизлив. В някои части на тялото това може да бъде фатално. Мандатът на Юнкер трябваше да приключи на 31 октомври, но той продължи да изпълнява функциите си заради забавяне на одобрението на новата ЕК, която ще бъде оглавена от германката Урсула фон дер Лайен, информира БТА. Сега тя се готви да поеме поста на Юнкер от 1 декември, отбелязва ДПА.", "date": "2019.11.25", "title": "Юнкер се върна на работа след операцията"}
{"url": "https://www.24chasa.bg/novini/article/7909042", "text": "Трите жени, които пострадаха по-рано днес при инцидент в оръжейния завод \"Арсенал\", ще бъдат транспортирани към Клиниката по изгаряния на УМБАЛСМ \"Пирогов\", съобщават от БГНЕС. Две от жените са с леки обгаряния, но третата е със сериозни травми. Няма опасност за живота на жените. Те са откарани в казанлъшката болница за оказване на медицинска помощ. На мястото на инцидента са експерти за изясняване на причините. Състоянието и на трите пострадали е стабилно, нуждаят се от лечение в специализирано отделение, каквото на територията на здравните заведения в Казанлък и Стара Загора няма. Няма основание за паника. Ситуацията на територията на завода е спокойна, съобщават от завода.", "date": "2019.11.25", "title": "Транспортират пострадалите от \"Арсенал\" в \"Пирогов\""}
{"url": "https://www.24chasa.bg/novini/article/7909837", "text": "Президентът на САЩ Доналд Тръмп представи в Белия дом военното куче Конан, участвало в операцията на американските специални части в Северозападна Сирия, която завърши със смъртта на лидера на \"Ислямска държава\" Абу Бакр ал Багдади, предадоха Франс прес и Асошиейтед прес, цитирани от БТА. \"Това е Конан, който в момента вероятно е най-известното куче в света\", представи го Тръмп, който каза, че е наградил кучето с орден и почетен знак. \"Това е невероятно куче, блестящо и интелигентно. Конан свърши чудесна работа\", добави Тръмп, в присъствието на съпругата си Мелания и вицепрезидента Майк Пенс. Конан, който е порода белгийска овчарка, е бил леко ранен при операцията срещу Багдади в края на октомври, но се е възстановил и отново е на бойна служба.", "date": "2019.11.25", "title": "Тръмп почете кучето Конан, ранено при операцията срещу Багдади"}
{"url": "https://www.24chasa.bg/novini/article/7909473", "text": "С разговори с вицепрезидентката на Националния демократичен институт на САЩ Шари Браян и президента на Международния републикански институт Даниел Туининг започна официалното посещение на премиера Бойко Борисов в САЩ. Срещите с фондациите на двете големи политически партии в САЩ бяха точно преди срещата на четири очи в Белия дом между Борисов и Доналд Тръмп. Възможностите за доставка на американски втечнен газ за България и захранване на хъба “Балкан”, както и сигурността в региона на Черно море бяха темите на разговорите на Борисов с републиканците и демократите. Специален акцент бил поставен и на засилването на инвестициите от страна на фирми от САЩ. По информация на “24 часа” на срещите е бил повдигнат и въпросът с разкритите на Балканите руски шпионски мрежи. В България също бе хванат руски дипломат, опитал да вербува високопоставени служители на службите и Министерството на отбраната. България поставя и проблема с признаването на българския език като матуритетен във всички щати. В момента той е признат в шест щата и владеенето му, удостоверено с диплома, дава предимство при кандидатстване в колежи.  С 21 топовни салюта бе посрещнат българския премиер и водената от него делегация пък в Мемориала на незнайния воин в Националния гробищен парк “Арлингтън”, щата Вирджиния. Под звуците на химните на България и САЩ Борисов поднесе венец на мемориала. Това е един от най-знаковите паметници на САЩ, където са положени останките на незнайни американски войници от Първата и Втората световна война, както и от Корейската. В церемонията участваха близо 400 войници от всички подразделения на американските въоръжени сили. “Тук, на това място човек най-много се сеща за това колко е ценен мирът”, отбеляза Борисов. След това министър-председателят подари кортик с образа на св. Георги на музея на Националния гробищен парк.  Войници от 3-и американски пехотен полк (“Старата гвардия”) пазят денонощно мемориала и извършват официален ритуал за смяна на караула на всеки час. Паметниците, мемориалите и дървета са посветени в памет на личности - астронавти, медицински сестри, свещеници, военни кореспонденти и неизвестни воини, както и на значими събития от историята на американския народ.", "date": "2019.11.25", "title": "Борисов говори за газ и  руски шпиони с демократи  и републиканци преди срещата с Тръмп (Видео, обзор)"}
