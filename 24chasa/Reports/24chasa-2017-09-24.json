{"url": "https://www.24chasa.bg/novini/article/6463349", "text": "Малко след 15 ч днес Волен Сидеров и майката на сина му Деница се врекоха във вечна вярност пред Бога в столичния храм “Св. св. Кирил и Методий”. Новата госпожа Сидерова бе ослепителна в рокля с нежна бродерия и няколкометров воал, придържан от 7 шаферки в сини рокли. Букетът бе стилен - обилно разлистени рози в различен нюанс на розовото и кремавото. Синът им Волен, който точно преди седмица навърши 2 години и е кръстен в същия храм, посрещна майка си и татко си отпред, облечен в черен костюм, с папийонка, пояс и черни лачени обувчици. Там чакаха и кумовете - бизнесменът Димитър Савов, близък приятел на Волен и кръстник на сина му, със съпругата си. На венчавката дойдоха министърът на икономиката Емил Караниколов, който е в правителството от квотата на “Атака”, министърът на туризма Николина Ангелкова, политологът Димитър Димитров, бившият главен секретар на МВР Светлозар Лазаров. В храма бяха най-близките сподвижници на Сидеров - депутатите Десислав Чуколов, Павел Шопов, проф. Станислав Станилов, зам.-шефът на парламента Явор Нотев, областният управител на София Илиан Тодоров. След венчавката младото семейство Сидерови се отправи с ретро автомобил към ул. “Московска”. Там е ресторантът “Къщата с часовника”, в чийто двор се състоя гражданският брак и двамата размениха халки. Сидеров не чакаше да го насърчават, а още при първото подвикване “Горчиво” нацелува жадно Деница Сидерова пред храма, и то неколкократно - от всички ъгли, за да ги уловят камерите. “На сватбата си ще сдобря дори политически врагове. Днес е денят за оправяне. Винаги има какво да се оправя, включително в коалицията”, каза лидерът на “Атака”, на седмото небе от щастие. И призова хората да вярват на политиците, независимо кога ще се изпълнят техните обещания, по повод на поетия още преди раждането на сина му Волен ангажимент да се ожени за Деница. Изпълнението се забави заради проточилия се развод с предишната му съпруга. В деня, в който се врече във вечна вярност на любимата си Деница, лидерът на “Атака” Волен Сидеров получи каска. Нестандартния подарък на младоженеца направи вицепремиерът, военен министър и партньор в коалицията “Обединени патриоти” Красимир Каракачанов в ресторанта, в чиято градина се състоя гражданската церемония. Тук към щастието на младото семейство се присъединиха финансовият министър Владислав Горанов и депутати от ГЕРБ и БСП, сред които Вежди Рашидов и Драгомир Стойнев. По-късно - около 19 ч, пристигна и премиерът Бойко Борисов. На въпрос ще се връща ли в политиката, Деница, която бе депутат от 2005 до 2014 г., когато се отказа по свое желание, каза, че сватбата не е моментът за такава тема. По изрично желание на младоженците депутатите на “Обединени патриоти”, а и всички останали гости ги дариха с пари, които Сидерови дадоха на храма, в който се венчаха.", "date": "2017.09.24", "title": "Жененият Волен с корона и каска. Дойде и Бойко (Обзор, видео)"}
{"url": "https://www.24chasa.bg/novini/article/6463367", "text": "Яростна словесна война продължава да се разгаря между САЩ и КНДР, след като американският президент и външният министър на Северна Корея си размениха нови заплахи. В реч пред ООН първият дипломат И Йон Хо обяви, че обстрелването с ракети на територията на САЩ става неизбежно, след като “г-н президент Зло” нарече лидера Ким Чен Ун “човека ракета”. Тръмп заплаши пред Общото събрание да “унищожи напълно” Северна Корея, ако бъде провокиран. В речта си пред ООН И Йон Хо нарече Доналд Тръмп “побъркан” , “мегаломан” и “една от най-големите заплахи за мира”, като многократно размахваше пръст, за да подсили думите си, допълва АФП. Според него “безразсъдните и яростни думи” на Тръмп са оскърбили “изключителното достойнство” на КНДР и са “опетнили тази свещена арена на ООН”. В отговор в туитър Доналд Тръмп написа: “Ако външният министър на Северна Корея продължи да препредава като ехо мислите на “Малкия човек ракета”, тях не след дълго няма да ги има”, писа Тръмп. Острите реплики дойдоха на фона на бръснещ полет на американски бомбардировачи Б-1Б “Лансър”, ескортирани от изтребители, които прелетяха във въздушното пространство над морето източно от Северна Корея като демонстрация на сила. За първи път през XXI век самолети на САЩ прелитат толкова близо до демилитаризираната зона. КНДР пък пусна серия от фото- и видеоколажи, на които се вижда как корейски ракети унищожават бомбардировачи на САЩ и самолетоносача “Карл Винсън”. Американската армия пък съобщи, че разследва изпратени фалшиви сигнали до американски военни и семействата им да се евакуират от Корейския полуостров. Още не е ясно колко души са получили лъжливите нареждания, нито кой стои зад тях. Китайската сеизмологична служба съобщи, че лек трус, регистриран в Северна Корея в събота, не е ядрен взрив и има характеристиките на природно земетресение. Преди това службата съобщи, че трусът с магнитуд 3,4 в 8,30 часа по Гринуич е “предполагаема експлозия”. Генералният секретар на ООН Антониу Гутериш призова за мерки за деескалация на напрежението и за изпълнение на резолюциите на Съвета за сигурност, забраняващи на Пхенян да разработва ядрено оръжие.", "date": "2017.09.24", "title": "КНДР: Ще ударим САЩ. Тръмп: Скоро няма да ви има (Обзор)"}
{"url": "https://www.24chasa.bg/novini/article/6463420", "text": "- Бяхме започнали разследвания, свързани с българско-италианския брокер на дрога Николай Силвио Йовчев, който оперираше в Италия. Именно чрез неговите контакти достигнахме до организацията на Банев. Брокерът се снабдяваше от няколко български организации, но те бяха на по-ниско ниво. Някои от хората, които го снабдяваха, бяха част от организацията на Банев. Продължихме с технически проверки и разследвания и така стигнахме до Евелин Банев. Той разполагаше със сътрудници, които идваха редовно в Италия. - Не, той лично не е идвал никога в онзи период. Въпреки това успяхме да възстановим структурата на организацията му. В нея бяха и Тинко Гарев, Матей Боев, Радослав Атанасов. Когато стигнахме до Банев, започнахме сътрудничество с ГДБОП, която ни даде цялата информация. По онова време се водеше разследване в Испания, което доведе до конфискуването на 7000 кг кокаин. Съществуваше и друга италианска организация, която се грижеше за транспортирането на кокаина от Атлантика, откъдето пристигаше с кораб майка до испанските и португалските брегове. - Не само финансист, а и организатор, тъй като той поддържаше контакти с колумбийските наркокартели. Италианската организация след това се занимаваше с транспорта в Испания. Оттам кокаинът се разпределяше към различни страни в Европа, включително и Италия. - Възстановихме цялата структура на финансовата мрежа. Разследването включваше запориране не само на дрога, а и на пари в европейки мащаб. всички те водеха до организацията на Банев. - Не, гласът му никога не беше записан, но беше ясно, че се говори за него в разговорите заради серия от елементи, които бяха описани подробно в документите. Много обстоятелства доказаха, че се касае именно за него. А в съда някои от осъдените, като например Радослав Атанасов и Антонио Мелато, потвърдиха, че начело на организацията стои Банев. - Да, изтече информация малко преди последната ни операция. Бяха готови както корабите, които трябваше да натоварят пратките кокаин, така и точката, в която да се срещнат. Заради изтичане на информация операцията по пренасянето се провали. Всички елементи обаче ги имахме, така че в крайна сметка успяхме да стигнем до обвинения за извършени престъпления. - Не. Информацията за подготвяната от нас операция изтече след среща в “Евроджъст” в Хага за координиране на различните полиции, магистрати и делегации от заинтересованите страни. След това чрез подслушаните телефонни разговори стана ясно, че товаренето на пратките е било блокирано. Никога обаче не се стигна до човека, който е дал информацията на Банев. - Беше плодотворно, ако не бяха те, никога нямаше да стигнем до Банев. Дадоха ни важни информации. Сътрудничеството ни беше изключително важно и преди арестуването на Банев – той беше задържан именно защото имаше воля от страна на тогавашните български власти да го задържат. Спомням си, че бях в София и малко преди да отпътувам, ме застигна новината, че Банев е задържан. Помощта на тогавашния министър Цветан Цветанов беше много важна. Спомням си и как ми разказа за изключителните опасности, до които е довела дейността на организацията на Банев, свързана и с ред други престъпления преди това. - Ще я изтърпи, ако бъде намерен. Доколкото знам, той е неоткриваем. Ако утре бъде задържан в страната, в която се намира, чрез международните споразумения, той ще я изтърпи. Но ако не го намерят... - Не мога да кажа какво е правел преди това, защото нашите разследвания започнаха през този период. Със сигурност българските власти знаят какво е правел. - Ясно е, че калабрийската ндрангета е доминираща в наркотрафика. И други организиции, като неаполитанската камора например, имат директни контакти с Колумбия. Що се отнася до Източна Европа, когато оперираше организацията на Банев, тя беше една от главните. Той беше достигнал до добри контакти с колумбийските групировки. По наши изчисления през 2006-2008 г. Банев е успял да внесе около 40 тона кокаин в Европа. Въпреки многото залавяния и запорирания на пратки трафикът му е донесъл огромни печалби. Смятаме, че той е спечелил поне 100 млн. евро от този трафик въпреки всички загуби. - В Швейцария беше запорирана сума за около 10 млн. евро. Останалата част сигурно е била реинвестирана в други дейности. Тази част от разследването обаче ние не сме я задълбочили, защото не беше от нашата компетентност, а и не беше свързана с италианската територия. Ние спряхме до трафика. Видяхме, че Банев има контакти с Кипър, с Югоизточна Азия, с Дубай... Долавяше се, че развива и дейност по рециклиране на печалбите, но това беше нещо, по което не сме разследвали. Доволни сме, че нашето разследване и резултатите, до които достигнахме навремето, бяха потвърдени на три съдебни инстанции.", "date": "2017.09.24", "title": "Италиански прокурор за \"24 часа\": Брендо е спечелил поне  100 млн. евро от трафик на 40 т кокаин в Европа"}
{"url": "https://www.24chasa.bg/novini/article/6459518", "text": "През 51 онлайн канала се разпространява съдържанието от изданията на Медийна група България (МГБ) -  . Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Според данните на Gemius за юли мобилният сайт на „24 часа” –  ,  . Десктоп вариантът на „24 часа”  е в Топ 3. Още един от сайтовете на МГБ – на  , е номер 1 в своя сегмент, показват данните на Gemius. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен. 24  – десктоп сайт, 100 000 уникални посетители на ден  – мобилен сайт,  над 100 000 уникални на ден „24 часа” – Instant Article новини с Facebook – над 30 000 уникални на ден „24 часа” – AMP новини с Google – над 15 000 уникални на ден Facebook  профил на 24  – над 1 300 000 reach, 182 000 абонати Facebook  профил на m.24  – над 20 000 reach, над 4000 абонати Tweeter профил -   – 13 000 абонати Viber профил -   - над 2000 абонати Приложение на „24 часа” за iOS Приложение на „24 часа” за Android Bgfermer.bg – над 20 000 уникални на ден  – над 5000 уникални на ден  – Instant Article новини с Facebook – над 5 000 уникални на ден Facebook  профил на Bgfermer.bg – близо 100 000 reach, 23 000 абонати В строеж:    – AMP новини с Google 168  – над  20 000 уникални на ден Facebook  профил на 168  – близо 100 000 reach, 17 000 абонати 168  – Instant Article новини с Facebook - 5000 уникални на ден В строеж: 168  – AMP новини с Google Bgdnes.bg – над  10 000 уникални на ден  – 10 000 уникални на ден Facebook  профил на Bgdnes.bg – близо 20 000 reach,  над 4000 абонати В стоеж: Instant Article новини с Facebook В строеж: Bgdnes.bg – AMP новини с Google Mila.bg – около 20 000 уникални на ден Facebook  профил на   – близо 50 000 reach,  над 7000 абонати Viber профил -    - над 1000 абонати В стоеж: Instant Article новини с Facebook В строеж: AMP новини с Google Mama24.bg – около 6 000 уникални на ден Facebook  профил на Mama24.bg – близо 100 000 reach,  над 6000 абонати В стоеж: Instant Article новини с Facebook В строеж: AMP новини с Google 24  – около 8 000 уникални на ден m.24zdrave – около 4000 на ден  Facebook  профил на 24  – близо 1260 reach,  над 500 абонати В стоеж: Instant Article новини с Facebook В строеж: AMP новини с Google Dotbg.bg – около 4500 уникални на ден Facebook  профил на   – 1256 reach,  над 500 абонати В строеж:  В стоеж: Instant Article новини с Facebook В строеж: AMP новини с Google Hiclub.bg – около 6 500 уникални на ден   - над 3000 уникални на ден Facebook  профил на   – около 20 000 reach,  над 10 000 абонати В стоеж: Instant Article новини с Facebook В строеж: AMP новини с Google MediaMall.bg – около 6000 уникални на ден Facebook  профил на MediaMall.bg – над  3300 reach,  над 3000 абонати", "date": "2017.09.24", "title": "10 онлайн канала със съдържание на \"24 часа\", 51 общо за Медийна група България"}
{"url": "https://www.24chasa.bg/novini/article/6463462", "text": "Свободните демократи и Зелените казаха, че имат желание да се присъединят към Ангела Меркел в нейното ново правителство, предаде ДПА, цитирана от БТА. Председателят на Свободната демократическа партия Кристиан Линднер каза, че е отворен за коалиционни разговори с Меркел, но добави, че консерваторите се нуждаят от промяна в курса, предаде Ройтерс. Заместник-председателят на Свободната демократическа партия Волфганг Кубицки обаче каза, че тя ще постави някои искания, преди да се присъедини към каквато и да е коалиция. Лидерът на групата на Зелените в досегашния парламент Антон Хофрайтер каза, че неговата партия има готовност да започне много сериозни дискусии с други демократични партии за съставяне на коалиция. Консерваторите на Меркел, свободните демократи и Зелените биха имали заедно мнозинство от 51-52 процента в парламента. Анализатори наричат съюза между тях коалиция Ямайка заради цветовете на трите партии в нея, напомнящи за цветовете на знамето на Ямайка.", "date": "2017.09.24", "title": "Свободните демократи и Зелените готови да участват в кабинет на Меркел"}
{"url": "https://www.24chasa.bg/novini/article/6463410", "text": "Лидерът на ДСБ в столицата Вили Лилков подава оставка и няма да се кандидатира за нов мандат. Това съобщи той пред “24 часа”. На 21 октомври ще има събрание за избор на нов председател, обясни Лилков, който е бивш депутат от Реформаторския блок и бе сред най-активните в работата за Северозападна България. “Още след изборите обявих, че ще се оттегля, поне временно, тъй като ми се натрупаха доста ангажименти в работата”, коментира Лилков предположения за скандали и напрежение в партията. Според запознати той до последно е чакал Радан Кънев да посочи него за наследник в ДСБ, след като подаде оставка от върха на партията. На 10 юни Националното събрание избра бившия депутат и шеф на контраразузнаването ген. Атанас Атанасов на поста, за който Лилков така и не се кандидатира. В сряда ще имаме заседание на председателството и ще определим процедурата как ще бъде избран нов лидер на ДСБ в София, обясни още Лилков пред “24 часа”. И увери, че Кънев и Атанасов са приели “съвсем нормално” новината за неговото оттегляне от ръководството на най-голямата партийна организация. “Искам да си почина и да се дръпна встрани. Оставам си редови член. Ще пътувам и ще помагам до момента, в който не изкривят дясната консервативна линия”, добави Лилков, който изкара два мандата начело на ДСБ в столицата. Разтоварването му от преки отговорности ще му осигури време за преподавателската му работа и за писане. Лилков е професор по ядрена физика в Минно-геоложкия университет. Освен това сега работи върху голям докторат и пише книги. Той уточни, че са документални, но не за актуалната политика, а за “бивши хора - ченгета от ДС”. На национално събрание в събота партията на Меглена Кунева “Движение България на гражданите” ще си избере нов лидер. Тя подаде оставка непосредствено след парламентарните избори през март, на които Реформаторският блок остана под чертата. В четвъртък - два дни преди избора, кандидатите ще бъдат изслушани, като представянето на концепциите им ще се излъчва на живо във фейсбук страницата на ДБГ. Въпроси към тях ще задават членове на ДБГ в цялата страна. Ключов момент ще е отношението на кандидатите към бъдещето на десницата и дали формулата “Реформаторски блок” е изчерпана. Фаворит за поста на Кунева е Димитър Делчев , който досега бе неин заместник. За това намекнаха другите млади надежди на партията - Антони Тренчев и Настимир Ананиев, когато я напуснаха преди няколко месеца. Самата Кунева наскоро бе определена за член на комитет на ЕС от 6-има души, който ще следи финансирането на европейските партии и свързаните с тях фондации. Лидерът на ДБГ в оставка е посочена за поста от председателя на Европейската комисия Жан-Клод Юнкер в знак на признание за работата ѝ като еврокомисар по защитата на потребителите в периода 2007 - 2010 г.", "date": "2017.09.24", "title": "Пак трус: Вили Лилков, шеф на най-голямата организация на ДСБ, подаде оставка"}
{"url": "https://www.24chasa.bg/novini/article/6463481", "text": "Най-малката жена в света е висока само 62,8 см и държи рекорд за това, съобщава  . Сега е на 18 години и твърди за себе си, че се чувства възрастна.                                                                                                                                                                                                                                                                                                                       ", "date": "2017.09.24", "title": "Най-малката жена в света е висока само 62,8 см (Видео)"}
{"url": "https://www.24chasa.bg/novini/article/6463353", "text": "Четирима министри - на регионалното развитие Николай Нанков, на транспорта Ивайло Московски, на околната среда Нено Димов и на туризма Николина Ангелкова, ще бъдат на работно посещение в Брюксел днес, съобщиха от МРРБ. Там те ще имат среща с комисарите по регионална политика Корина Крецу и по околна среда Кармену Вела. Очаква се при посещението си четиримата български министри да внесат документите за финансиране от ЕС на участъка от магистрала “Струма” през Кресненското дефиле. За него е избран вариант с две отделни платна - в посока Гърция ще се използва сегашният път, който ще бъде разширен, а за връщане ще се изгради ново трасе. Общественото обсъждане на този вариант вече мина, очаква се в началото на октомври да излезе и решението за ОВОС от екоминистерството. Изграждането на одобреното трасе ще струва около 900 млн. лева. То е най-щадящо за околната среда в сравнение с останалите проекти, включително и този за 15-километров тунел. Цялата магистрала “Струма” трябва да е готова най-късно до 2023 година.", "date": "2017.09.24", "title": "Четирима министри в Брюксел заради “Струма”"}
{"url": "https://www.24chasa.bg/novini/article/6463494", "text": "Германската канцлерка Ангела Меркел заяви, че е очаквала по-добър резултат на изборите за Бундестаг, предадоха ТАСС и Франс прес, цитирани от БТА. Според нея влизането на националистите в парламента е ново предизвикателство. Блокът на Християндемократическия съюз (ХДС) и Християндсоциалния съюз (ХСС) ще състави правителство, увери тя. По думите й задачата на ХДС/ХСС е да си върне избирателите, преминали към крайнодясната Алтернатива за Германия (АзГ). Преди изборите партията на Меркел си бе поставила за цел да събере поне 40 процента от гласовете, припомня АФП. Според резултатите от екзитпол на германски телевизии блокът на канцлерката получава между 32,7 и 33,3 процента.", "date": "2017.09.24", "title": "Меркел: Очаквах по-добър резултат"}
{"url": "https://www.24chasa.bg/novini/article/6463234", "text": "През 2018 г. пенсиите ще бъдат увеличени с 3,8%, а не с 2,4 на сто, колкото се получава по златното швейцарско правило. Това били разчетите на Националния осигурителен институт, обясни новоизбраният му управител Ивайло Иванов пред БНР. Увеличението с по-голям размер от швейцарското правило стана възможно, след като от 2017 г. бе променен начинът на индексация на пенсиите. Те вече се преизчисляват с увеличение на тежестта на година стаж. Средното увеличение на пенсиите през следващата година ще е 13 лв., ако бъде одобрено предложението за 3,8 на сто. При увеличение с 2,4% върху средния размер на пенсиите за 2016 г. от 341,74 лв. означаваше да бъдат добавени по 8,20 лв. От 1 октомври тази година ще бъде увеличена още веднъж минималната пенсия и тя ще стане 200 лв. на месец, припомни Иванов. С увеличението вече 800 хил. души ще са на минимална пенсия, съобщи управителят на осигурителния институт. Това е второ увеличение на минималната пенсия, след като от 1 юли тя стана 180 лв., както бе договорено в управленската програма на ГЕРБ и “Обединени патриоти”. Вдигането само на минималната пенсия, а след това при възможност и на останалите е по-добрият ход за увеличение на доходите на възрастните, обясни Иванов. Готвената реформа на ТЕЛК и инвалидните пенсии цели да намали измамите, а не да намали плащаните средства. Всяка година за инвалидни пенсии се плащат 1,8 млрд. лв. Реформата предвижда въвеждането на 6-степенна проверка, преди да бъде отпусната инвалидна пенсия, изваждане на възрастните хора от тези, които могат да получат плащания за инвалиди, и пр. както “24 часа” вече писа. ТЕЛК носи 40 привилегии, коментира в неделя Иванов. И разказа, че на дете му е извадено решение на ТЕЛК, за да може да влезе в детска градина, а държавата сега ще трябва да му плаща по 500 лв. на месец като инвалидни помощи, докато стане на 18 г. ", "date": "2017.09.24", "title": "2018-а: Вдигат пенсиите с 13 лв. вместо с 8,20"}
{"url": "https://www.24chasa.bg/novini/article/6463392", "text": "Германската антиимиграционна партия на крайната десница Алтернатива за Германия (АзГ) обеща днес \"да промени страната\", след като направи исторически пробив на парламентарните избори, предаде Франс прес. \"Ще променим страната. Ще отстраним госпожа Меркел. Ще си върнем страната\", изтъкна Александър Гауланд, който е един от водачите на листата на АзГ, получила между 13 и 13,5 на сто от гласовете, според екзитпол на германските телевизии. Нацистите се завръщат в законодателната власт в Германия, заяви министърът на външните работи на Люксембург Жан Аселборн пред ДПА след силния резултат на крайнодясната националистическа партия Алтернатива за Германия (АзГ) на днешните парламентарни избори. \"Седемдесет години след края на войната, неонацистите отново заседават в Бундестага\", изтъкна Аселборн. Крайнодесни партии напоследък печелят преднина в много европейски страни. Аселборн обаче отбеляза, че \"когато това става в Германия, то буди особено безпокойство заради историята\". \"Всички демократични партии в Германия сега трябва да останат заедно\", посочи люксембургският външен министър.", "date": "2017.09.24", "title": "Националистическата десница се закани: Ще променим Германия, ще отстраним Меркел"}
{"url": "https://www.24chasa.bg/novini/article/6463347", "text": "Гигантско задръстване от поне 40 км се е образувало преди Благоевград в посока София. Колоната от коли започва преди Кресненското дефиле, съобщиха читатели на \"24 часа\". \"Полицията спираше тирове, но не е сложила навреме регулировчици на ключови места от пътя и така са допуснали да станат тапи и огромна колона от Сандански до магистралата при Благоевград. Колите се движат с между 10 и 40 км /час и често спират\", разказа шофьор пред \"24 часа\". Друг обясни, че изминал 15 км за 2 ч. \"Карам с 20 км/ч и натискам спирачката през 1-2 минути\", възкликна шофьорът. Той често минавал през там, но досега не е попадал в подобни задръствания. От МВР обясниха, че причината за голямото задръстване е завръщането на нашенци от Гърция заради почивните дни покрай 22 септември. Засега в района не се регистрирани тежки катастрофи, допълниха от полицията и призоваха шофьорите за търпение. От МВР предупредиха още, че освен при Кресненското дефиле тапа има и на пътен възел \"Симитли\", при който се събират идващите от Банско и от Гърция.", "date": "2017.09.24", "title": "40 км нощно задръстване преди Благоевград почва от Сандански (Снимка)"}
{"url": "https://www.24chasa.bg/novini/article/6463232", "text": "Моите хора от МВР работят много усърдно и е въпрос на чест да се справят със задачата да открият похитителите на Адриан Златков. Това каза министърът на вътрешните работи Валентин Радев в предаването „120 минути” по  . Според него не може да става въпрос за организирана структура, която да стои зад отвличането. По думите му това са едни от най-сложните и опасни престъпления. „Надявам се да ги открием възможно най-бързо”, коментира Радев. Той обаче не пожела да даде повече подробности за това докъде точно е стигнало разследването по случая, както и близо колко са органите на реда до разплитане на случая. „Ще бъде кошмарно ако това се случи отново”, добави силовият министър и отрече последните полицейски акции да са свързани с престъпниците, които стоят зад отвличането на Адриан Златков. По темата за повишаването на заплатите на служителите в МВР, Валентин Радев коментира, нямат спор със синдикатите, но въпросът е кога и как ще се случат нещата. Той призна, че е съгласен, че ниските заплати и материалната база демотивират служителите в системата за сигурност, но уточни, че иска увеличението да бъде устойчиво и постепенно.", "date": "2017.09.24", "title": "Валентин Радев: МВР работи усърдно, за да открие похитителите на Адриан Златков"}
{"url": "https://www.24chasa.bg/novini/article/6463268", "text": "Руски автоматизирани акаунти в туитър се опитаха да повлияят на изборите в Германия, като в деня на самия вот разпространиха десетки хиляди пъти съобщения за манипулации на изборните резултати във вреда на крайнодясната популистка партия „Алтернатива за Германия“. Институтът за изследване на интернет „DFRLab“ проучи произходът на внезапно зачестили съобщения за евентуални изборни манипулаци, разпространявани в туитър. „Или авторът на тези ботове е поддъжник на „Алтернатива за Германия“, или „Алтернатива“ си е платила на руска мрежа от ботове за разпространението й“, смятат експертите. Като пример те цитираха туитът на потребителка с името Ренате Билер: „Ако тези останат на власт, след пет години ще имаме гражданска война“. Въпросната Ренате обаче е чисто нов профил и има само 16 последователи. Въпреки това туитът й е споделен над 600 пъти само за няколко часа. Стотици от тези препоствания са направени от профили от Русия. В същото време основателят на фейсбук Марк Зукърбърг обяви, че в навечерието на изборите в Германия от неговата мрежа са премахнати хиляди фалшиви профили, свързани с Русия, през които са предприемани действия за манипулиране на вота. Зукърбърг посочи, че по време на предизборната кампания в САЩ през водещи към Русия акаунти руска група разпространила около 3 000 съобщения, подпомагащи кампанията на Доналд Тръмп.", "date": "2017.09.24", "title": "Руски ботове атакуват туитър,\nЗукърбърг пази фейсбук"}
{"url": "https://www.24chasa.bg/novini/article/6463315", "text": "Партията на Ангела Меркел ХДС спечели за пореден път изборите в Германия с 32,5% от гласовете според първите прогнозни резултати, обявени в 18 часа местно време. На второ място в Бундестага остават социалдемократите, които обаче взимат най-ниския процент гласове в 120-годишната си история – само 20%. Третата по големина партия в Бундестага е „Алтернатива за Германия“ с 13,5%. В парламента влизат отново либералите от „Свободна демократична партия“ с 10,5%, Зелените с 9,5%, Левицата с 9%. Според прогнозните резутати са възможни – както и бе очаквано, само два варианта за управляваща коалиция. Християндемократите със социалдемократите, както досега. Те биха разполагали с 361 места в парламента, в който този път вероятно ще влязат общо 700 депутати. Или християндемократи със зелени и либерали, които заедно също засега имат 361 места.", "date": "2017.09.24", "title": "Меркел спечели изборите"}
{"url": "https://www.24chasa.bg/novini/article/6463332", "text": "На българо-гръцката граница трафикът е интензивен на всички гранични контролно-пропускателни пунктове. Това съобщиха от пресцентъра на МВР. На българо-турската граница трафикът е интензивен, на ГКПП – „Елхово“ има 1 км колона от изчакващи товарни автомобили на изход. На българо-румънската граница трафикът е интензивен на всички гранични контролно-пропускателни пунктове за леки автомобили и на ГКПП – „Видин“ има колона от 3 км за товарни автомобили. Предстои временно спиране на трафика на всички МПС, преминаващи в двете посоки по Дунав мост Видин- Калафат, поради техническа профилактика на мостовото съоръжение. Спирането на движението през ГКПП Видин \"Дунав мост 2\" ще се осъществи в два времеви интервала, както следва: - от 13:00ч. до 15:00ч. на 25.09.2017г. - от 13:00ч. до 15:00ч. на 28.09.2017г. Препоръчва се използването на други гранични контролно пропускателни пунктове. На българо-сръбската и българо-македонската граница трафикът е нормален на всички гранични контролно- пропускателни пунктове", "date": "2017.09.24", "title": "МВР: Интензивен е трафикът на границите с Гърция, Турция и Румъния"}
{"url": "https://www.24chasa.bg/novini/article/6463057", "text": "Близо 500 жители на Севлиево и околните села блокираха за няколко минути с разрешението на полицията главния път София - Варна на разклона за село Богатово. Хората се събраха, за да протестират срещу дългогодишното безводие, което мъчи общината. В момента в града има вода по 3 часа вечер, а в селата Богатово и Ловни дол, Идилево чешмите са сухи от 8 дни до две седмици. по високите части на селата вода не идва въобще, казват хората. Те настояват да получат отговор от управляващите за конкретни действия за разрешаване на проблема с безводие то. Заканват се всяка неделя след 16 ч. Да са край натовареното трасе, за да покажат, че имат проблем. Те блокират за по 3 минути и после се оттеглят край платното, но за минути се образуват километрични колони от прибиращи се след дългия уикенд. На пътя обаче няма напрежение и шофьорите изчакват спокойно. Някои дори съветват, че севлиевци трябва да идат пред парламента, за да ги чуят. Ехтят ккандирания: \"Искаме вода\", Без вода не се живее\", Стига вече лъжливи обещания, време е за действия!\"", "date": "2017.09.24", "title": "Близо 500 жители на Севлиево блокираха пътя София - Варна заради безводие (Снимки)"}
{"url": "https://www.24chasa.bg/novini/article/6463074", "text": "Пътна полиция ще предостави безвъзмездно устройства \"hands free\" на нови собственици на автомобили, съобщиха от МВР, цитирани от БТА. Устройствата са дарени на \"Пътна полиция\"- ГДНП от евродепутатите Андрей Новаков и Емил Радев. Водачи, които регистрират превозните си средства, ще получат безвъзмездно устройствата на 25 септември на пункта на столичната пътна полиция, когато ще бъдат представени и подробности за превантивната кампания за по-малко жертви на пътя. Инициативата на евродепутатите е получила подкрепа на министъра на вътрешните работи Валентин Радев.", "date": "2017.09.24", "title": "Пътна полиция дава безвъзмездно \"hands free\" на нови собственици на коли"}
{"url": "https://www.24chasa.bg/novini/article/6463052", "text": "\"На сватбата си ще сдобря дори политически врагове. Днес е денят за оправяне\", каза щастлив Волен Сидеров минути, след като се врече пред Бога на любимата си Деница в столичния храм \"Св. св. Кирил и Методий\". \"Винаги има какво да се оправя, включително в коалицията\", каза лидерът на \"Атака\", на седмото небе от щастие. И с усмивка препоръча хората да вярват на политиците, независимо кога ще се изпълнят техните обещания. Последното бе по повод на поетия още преди раждането на сина му Волен ангажимент да се ожени за Деница, до днес Гаджева. Изпълнението се забави малко заради проточилия се развод с предишната съпруга на Волен - Капка. Сидеров не чакаше да го насърчават, а още при първото подвикване \"Горчиво\" нацелува Деница Сидерова, и то неколкократно - от всички ъгли, за да ги уловят всички камери. Докато траеше венчавката, синът на младоженците - Волен, който точно преди седмица навърши 2 годинки, се разходи из двора на храма, в който е кръстен, заедно с Бела, дъщеричка на една от шаферките на майка си.", "date": "2017.09.24", "title": "Венчаният Сидеров: Днес е ден за оправяне"}
{"url": "https://www.24chasa.bg/novini/article/6463177", "text": "Канцлерът на Германия и председател на Християндемократическия съюз Ангела Меркел гласува на изборите за Бундестаг заедно със съпруга си Йоахим Зауер в избирателен участък в Берлин близо до дома й, съобщи Асошиейтед прес, цитирана от БТА. Тя напусна залата, без да направи никакви изявления, а само се усмихваше на журналистите и няколко пъти кимна към телевизионните камери, посочи ТАСС. Главният й съперник, лидерът на социалдемократите Мартин Шулц гласува по-рано в родния си град Вюрзелен. Бюлетината си пусна вече и лидерът на \"зелените\" Джем Йоздемир. Кандидатите за канцлер на \"Алтернатива за Германия\" и на Свободната демократическа партия са решили да не гласуват публично, посочва ТАСС. Участъците ще работят до 18 ч. (19 ч. българско време). Веднага след затварянето им ще бъдат огласени първите данни от екзит половете.", "date": "2017.09.24", "title": "Меркел гласува без никакви изявления, само се усмихва на журналистите"}
{"url": "https://www.24chasa.bg/novini/article/6463180", "text": "Швейцарците отхвърлиха предложената от правителството пенсионна реформа, целяща да се вземат мерки предвид застаряването на населението, сочат частични официални резултати от днешния референдум, предаде Франс прес. Четиринайсет от 26-те швейцарски кантона се обявиха против реформата, предвиждаща жените да работят една година повече, до 64 години, за да получат пълна пенсия. Мярката предизвика силна съпротива преди вота. Окончателните резултати ще станат известни по-късно днес, но още отсега реформата се смята за отхвърлена от народа, тъй като 14 кантона са се обявили против нея. Правителството работи няколко години, за да постигне приемлив компромис по реформата, целяща да осигури дългосрочно финансиране на пенсионната система. Предвидени бяха няколко мерки, сред които повишаване на пенсионната възраст за жените до 65 години (вместо 64 в момента), намаляване на допълнителните пенсии с 13 процента и увеличаване на ДДС с цел финансиране на пенсиите. Освен това, за да се компенсира понижаването на допълнителната пенсия, основните пенсии на бъдещите пенсионери трябваше да бъдат увеличени със 70 швейцарски франка (60 евро). Срещу мярката се бяха обявили либералите, десницата и част от икономическите среди, според които реформата е прекалено щедра за бъдещите пенсионери и ощетяваща настоящите пенсионери и младежите. Повишаването на пенсионната възраст за жените беше критикувано от най-лявото крило на левицата.", "date": "2017.09.24", "title": "Швейцарците отхвърлиха на референдум пенсионната реформа"}
{"url": "https://www.24chasa.bg/novini/article/6463182", "text": "Британският министър за Брекзита Дейвид Дейвис оспори информация в печата, според която Великобритания ще е готова да плати 40 милиарда лири (около 45 млрд. евро) за уреждане на раздялата си с Европейския съюз, предаде Франс прес, цитирана от БТА. Тази сума е измислена, заяви Дейвис днес пред Би Би Си. Няма да огласявам цифри, би било смешно, но имаме доста ясна представа откъде искаме да тръгнем в това отношение, добави той. В реч във Флоренция в петък британската министър-председателка Тереза Мей обеща Лондон да изпълни поетите ангажименти към текущия европейски бюджет, но не уточни конкретна сума. Според в. \"Таймс\", който цитира двама неназовани европейски източници, Мей се е съгласила да се изплатят на ЕС 40 млрд. лири: 20 милиарда като вноски към настоящия европейски бюджет, обхващащ периода до 2020 г., и 20 милиарда за \"други задължения\". Според в. \"Сън\" тези задължения са свързани с участието на Обединеното кралство в научноизследователски проекти и в агенции като Европол. ЕС на свой ред изчислява задълженията на Великобритания във връзка с Брекзита на 60 до 100 млрд. евро, включвайки в сметката всички проекти, в които участва Лондон. Дейвид Дейвис определи като \"спорно\" и искането на ЕС Великобритания да участва в изплащането на пенсиите на европейските чиновници. Лондон няма да следва действащите в ЕС правни норми след Брекзита, каза още пред Би Би Си Дейвис, цитиран от ТАСС.", "date": "2017.09.24", "title": "Великобритания: Финансовите задължения за Брекзита не са 45 милиарда евро"}
{"url": "https://www.24chasa.bg/novini/article/6463191", "text": "80-годишен мъж загина при катастрофа на пътя Пловдив- Хасково. Това съобщи за „Фокус“ говорителят на ОДМВР - Пловдив. Загиналият мъж е предприел маневра за обратен завой, малко преди Садово, като е навлязъл в лентата за насрещно движение и се е блъснал челно в друг автомобил, управляван от 29-годишен водач. Възрастният мъж е загинал на място. Пробата за алкохол на другия водач е отрицателна. Районното управление на полицията в Асеновград работи по досъдебното производство.", "date": "2017.09.24", "title": "80-годишен загина при катастрофа на пътя Пловдив – Хасково"}
{"url": "https://www.24chasa.bg/novini/article/6463214", "text": "Жена бе блъсната от лек автомобил на пешеходна пътека в района на бул. „Цар Борис III“ и ул. „Софийски герой“, съобщи за „Фокус“ началникът на отдел „Пътна полиция“ към Столична дирекция на вътрешните работи (СДВР) комисар Тенчо Тенев. Жената не е могла да стане от пътното платно и е имала болки в кръста. Друг пътен инцидент е станал в района на бул. „Сливница“ и „Опълченска“ в посока Сточна гара. Там лек автомобил е ударил велосипедист. Колата е напуснала местопроизшествието, а велосипедистът се е прибрал вкъщи, но е получил болки и близките му са го посъветвали да потърси болнична помощ. „До момента реално обработени са 7 произшествия, като две от тях са от през нощта. Снощи имаме един инцидент на входа на София на автомагистрала „Хемус“. Мъж от ромски произход се е ударил в един ТИР отзад. Леко е пострадала съпругата му. Две деца на 1 г. и на 2 г. са с охлузни рани. Ромският гражданин е без свидетелство за правоуправление“, каза още комисар Тенчо Тенев.", "date": "2017.09.24", "title": "Кола блъсна жена на пешеходна пътека в София"}
{"url": "https://www.24chasa.bg/novini/article/6463363", "text": "40 т кокаин е успял да внесе в Европа през 2006-2008 г. Евелин Банев-Брендо и въпреки многото залавяния на пратки трафикът му е донесъл огромни печалби. Това обяви пред “24 часа” Джузепе Джорджино, който командвал спецзвеното на карабинерите от Торино, специализирано в борбата с международния наркотрафик и организираната престъпност. “Смятаме, че е спечелил поне 100 млн. евро ”, уточни Джорджино. Той потвърди, че през 2008 г. Брендо е бил предупреден от източник в София, че в Италия го разследват. Четири години по-късно - през 2012 г., българските служби имали решаваща роля за осветляване на престъпната дейност на Брендо. Според Джорджино много важна била помощта на тогавашния вътрешен министър Цветан Цветанов.", "date": "2017.09.24", "title": "Италиански прокурор пред \"24 часа\": Брендо е спечелил  100 млн. от трафик на 40 т кокаин в Европа"}
{"url": "https://www.24chasa.bg/novini/article/6463341", "text": "Социалдемократите в Германия се отказват от възможността да управляват още един мандат в коалиция с християндемократите на Ангела Меркел и ще излязат в опозиция. Това обяви вицешефката на партията Мануела Швезих, а по-късно го потвърди и лидерът на ГСДП Мартин Шулц. Социалдемократите взеха само 20 процента от гласовете на изборите в неделя, което е рекордно ниска стойност в 120-годишната й история. Важно за нас сега е да оглавим опозицията в парламента и да парираме там крайнодесните от „Алтернатива за Германия“, обяви лидерът на парламентарната фракция Томас Оперман. Мартин Шулц остава лидер на партията, никой не е поискал оставката му. „Ние печелим заедно и губим заедно“, заяви Оперман. Социалдемократите бяха критикувани от експерти, че са номинирали Шулц едва през януари и той не е имал шанса да направи добра предизорна кампания и да спечели достатъчно гласове. „Резултатът от изборите показва, че хората не искат голяма коалиция“, коментира още Оперман. ГСДП и ХДС на Меркел са загубили общо 14% от гласовете и вече трудно могат да се нарекат „народни партии“. С отказа на ГСДП пред Меркел остава една-единствена въможност за сформиране на кабинет – коалиция с либералите и Зелената партия. Това предвещава и нов курс на Германия на европейската сцена. Избирателната активност на изборите в Германия е била 75 процента, предаде ТАСС, като се позова на данни на Федералната избирателна комисия. Това е с четири процента повече в сравнение с изборите през 2013 г., когато избирателната активност е била от 71,5 процента.                                                                                                                                                                                                                                                      ", "date": "2017.09.24", "title": "Социалдемократите отказват на Меркел, минават в опозиция"}
{"url": "https://www.24chasa.bg/novini/article/6463356", "text": "Джакузи засмука 4-годишно дете в спа центъра на хотелски комплекс край Пловдив, съобщи  Момченцето е прието в болница със сериозни наранявания. Марин Банчев решил да прекара дългия уикенд със семейството си в спа комплекс край Пловдив. Още в първия ден на почивката влиза в джакузито на хотела с 4-годишния си син. „Липсваше капачката, която трябваше да седи върху помпата на съоръжението, която засмуча сина ми за седалищните части. Повече от минута двама възрастни не можахме да го измъкнем”, разказва Марин Банчев, баща на детето. Пострадалото момченце все още е в болница. Ходи изключително трудно. За щастие не се налага операция, но заради травмите трябва да остане в лечебното заведение. „В момента не може да седне, не може да спи, не може да се изходи, много трудно ходи, всичко предизвиква плач и болка”, разказва бащата. От ръководството на хотела твърдят, че пострадалото момче и още едно дете са били сами в джакузито, без надзор. Тепърва обаче щели да гледат записите от охранителните камери. Нараняванията му бяха толкова сериозни, че детето беше известно време в кома. След случая бяха разпоредени проверки, започна и разследване на прокуратурата.", "date": "2017.09.24", "title": "Джакузи засмука 4-годишно дете в спа център край Пловдив"}
{"url": "https://www.24chasa.bg/novini/article/6463365", "text": "ОТП банк - собственик на Банка ДСК, купува банка в Сърбия. Това става ясно от съобщение на сайта на Комисията за защита на конкуренцията. От ОТП са поискали антимонополният орган да се произнесе по придобиването на самостоятелен контрол върху Войводжанска банка и “НБГ лизинг”. КЗК трябва да направи оценка дали сделката представлява концентрация и да разреши нейното осъществяване, тъй като нямало да настъпят промени на българския пазар. Сръбската финансова институция бе продадена на Националната банка на Гърция през 2006 г. за 385 милиона евро. Тогава ОТП също бе кандидат за Войводжанска банка, но не успя да я купи. Сега обаче Националната банка на Гърция започна да разпродава дъщерните си дружества на Балканите, за да изпълни изискванията по оздравителния си план. В България гърците вече продадоха ОББ на белгийците от Кей Би Си - собственик на СИБАНК. ", "date": "2017.09.24", "title": "Собственикът на ДСК купува банка в Сърбия"}
{"url": "https://www.24chasa.bg/novini/article/6462871", "text": "Каналджийството в България е все още в разцвета си. Проблемът е по-скоро в липсата на достатъчно публичност и в премълчаване, отколкото в неговото решаване. Това каза пред журналисти в Ямбол вицепрезидентът Илияна Йотова, предаде БТА. \"Фактът, че зачестиха случаите, в които нелегални мигранти се извозват в автомобили, че в официалните комюникета на европейските служби все по-често присъства ново сухопътно трасе, което минава през България, Румъния и Словакия за Западна Европа, означава, че това явление в България и сега е в разцвета си. Един от пътищата през Сърбия се затвори, но сега каналджиите, които са много по-гъвкави от официалните власти, очевидно намериха нова възможност да изкарват нелегални мигранти от страната\", заяви Йотова. Вицепрезидентът каза още, че \"проблемите с нелегалната миграция не трябва да се замитат под килима, а да се решават, което е дело на всички български институции. Защото става въпрос за сигурността на българските и на европейските граждани, а страната ни е външна граница на Европейския съюз.\" Йотова посочи също, че този въпрос ще бъде поставен с цялата му сериозност по време на председателството на България след няколко месеца. Страната ни има своите естествени съюзници като Италия, Малта и Гърция, а проблемът да бъде сред основните ни приоритети, наред с начертаните от правителството. Илияна Йотова посети Ямбол по повод на тържественото освещаване на новопостроената арменска апостолическа църква \"Сурп Агоп\". Ритуалът по освещаването бе отслужен от архиепископ Езрас Нерсисян, втори по ранг в църковната йерархия и брат на Католикоса на всички арменци Карекин II. Заедно с него в богослужението участваха епископ Татев Агопян от Румъния и свещеници от арменски храмове в страната. Сред гостите бе посланика на Република Армения у нас Армен Саргсян и почетният консул на Армения в Пловдив - Ехиязар Узунян и представители на арменските общности в страната. В речта си при освещаването на православния храм Илияна Йотова заяви, че \"В България създадохме може би най-добрия етнически модел в Европа - имаме етнически общности, които живеят мирно като съседи и си помагат при нужда. Нека по този начин да възпитаваме децата си и занапред, защото имаме нужда от това и то ни прави силни!\"", "date": "2017.09.24", "title": "Илияна Йотова: Каналджийството в България е все още в разцвета си"}
{"url": "https://www.24chasa.bg/novini/article/6462882", "text": "Руски пилот е тежко ранен в резултат на инцидент, станал по време на скок с парашут в окръг Мугла, Югозападна Турция, предаде Анадолската агенция, цитирана от БТА. Пилотът скочил с парашут вчера в туристическия град Йолюдениз. По време на скока парашутът внезапно се затворил и руският гражданин паднал от височина 70 метра върху каменист терен. На мястото са били изпратени веднага медицински екипи и руският пилот е бил откаран в държавната болница Фетхие. Състоянието му е критично, тъй като е получил множество счупвания и силно кръвотечение, съобщава Анадолската агенция.", "date": "2017.09.24", "title": "Руски пилот е в критично състояние след скок с парашут в Турция"}
{"url": "https://www.24chasa.bg/novini/article/6462851", "text": "Началникът на каталунската полиция заяви, че няма да приеме заповеди от правителството в Мадрид, съобщава Euronews, цитиран от \"Фокус\". Това съобщиха представители на местните власти, след като в събота от Мадрид обявиха намерението си да прехвърлят органите на реда в автономната област под свое командване. В съобщението се казва „началникът на каталонската полиция съобщи, че не смята да приема сътрудничество с правителствените представители. Затова бързаме да успокоим гражданите, че шефът на полицията няма да предаде функциите си“. От изданието припомнят, че по-рано от Мадрид установиха контрол над финансите на областта, за да попречат да бъде организиран референдумът за независимост, насрочен за първи октомври.", "date": "2017.09.24", "title": "Каталунската полиция няма да приеме командването на Мадрид"}
{"url": "https://www.24chasa.bg/novini/article/6462888", "text": "Лидерът на \"Атака\" Волен Сидеров се бракосъчета с майката на сина си. Той пристигна в храма \"Св. Св. Кирил и Методий\" с ослепителната Деница, която стана негова съпруга. Виж снимки и видео от събитието.                                                                                                                                                                                                                                                                                                                                                     ", "date": "2017.09.24", "title": "Виж видео и снимки от сватбата на Волен Сидеров (Обновена)"}
{"url": "https://www.24chasa.bg/novini/article/6462642", "text": "САЩ нямат право да казват каквото и да било на Турция във връзка с купуването от Русия на зенитно-ракетни системи С-400, заявил турският президент Реджеп Тайип Ердоган, съобщи ТАСС, позовавайки се на турския телевизионен канал \"А Хабер\". Ако САЩ не могат да ни предложат подобна система, то също така не могат и да говорят на тази тема, заявил Ердоган, предаде БТА. Например, ако Конгресът не одобри доставка на пистолети SIG Sauer /за охрана на Ердоган/, то не си мислете, че ще чакаме, докато те променят своето решение. Произведеното в Турция оръжие не е с нищо по-лошо, заявил Ердоган. Турският лидер подчертал, че въпросът за С-400 дори не е бил повдигнат на срещата с президента на САЩ Доналд Тръмп, която се състоя в четвъртък. По думите на Ердоган основното, което те обсъждали, е била ситуацията в Ирак и Сирия, а също така въпросът за екстрадицията на ислямския проповедник Фетхуллах Гюлен, когото Анкара смята за главен инициатор на опита за преврат през юли 2016 г. На 12 септември турският президент съобщи, че Анкара е подписала с Москва споразумение за купуване на системи С-400. След това говорителят на Пентагона Джони Майкъл заяви пред ТАСС, че САЩ са недоволни от решението на Анкара да купи С-400 от Русия. По-рано опасения по отношение на споразумението между Турция и Русия изрази и министърът на отбраната на САЩ Джеймс Матис. В отговор на позицията на Вашингтон турският лидер неведнъж е казвал, че ако Турция не може да купи въоръжение от САЩ и НАТО, то републиката \"самостоятелно ще предприема мерки за осигуряване на собствената си сигурност\", посочва ТАСС.", "date": "2017.09.24", "title": "Ердоган: САЩ нямат право да казват нищо \nна Турция във връзка с покупката на ракети от Русия"}
{"url": "https://www.24chasa.bg/novini/article/6462646", "text": "Американски учени създадоха изкуствен мускул, който проправя пътя към появата на хуманоидни роботи като Терминатор, защото може да вдига 1000 пъти по-голямо от собственото си тегло, съобщи в. \"Сънди телеграф\", цитиран от БТА. Мускулът се свива и разширява като биологичен. Той е създаден с триизмерно принтиране. Загрява се от лек електрически ток, като материалът може да се разшири до девет пъти по-голям от нормалния размер. Тестовете демонстрираха огромна сила. \"Правим огромни стъпки към направата на роботизирано съзнание, но телата на роботите все още са примитивни - каза проф. Ход Липсън от лабораторията \"Криейтив машинс\" в Колумбийския университет в Ню Йорк. - Това е съществена част от пъзела и както в биологията, новият актуатор може да бъде оформян и преоформян хиляди пъти. Преодоляхме една от последните бариери за направата на роботи, които да са като живи.\" Изкуствените мускули се използват не само в роботиката, но и във фините хирургически инструменти, където е важно точното хващане и манипулиране. Те имат и други приложения.", "date": "2017.09.24", "title": "Учени създадоха силиконов мускул, който може да вдига 1000 пъти по-голямо от собственото си тегло"}
{"url": "https://www.24chasa.bg/novini/article/6462653", "text": "Детенце на годинка е било открито вчера сутринта мъртво от майка си, съобщиха от пресцентъра на пловдивската полиция. Трагедията се е разиграла около 10 ч. в апартамент в кв. \"Тракия\". Жената е оставила бебето за кратко само и отишла в друга стая. Когато се върнала, го намерила умряло. Разследващите не са открили следи от насилие. Предполага се, че детето е повърнало храна и се е задушило. По случая е образувано досъдебно производство за изясняване на причините за смъртта.", "date": "2017.09.24", "title": "Дете на 1 г. бе открито мъртво от майка си"}
{"url": "https://www.24chasa.bg/novini/article/6462665", "text": "Мартин Шулц, кандидатът за канцлер на Германска социалдемократическа партия (ГСДП), пусна своя глас в урната, предава AFP, съобщи \"Фокус\". Шулц е гласувал в секция в родния си град Вюрзелен. Изборният ден в Германия започна днес в 09:00 българско време и ще продължи до 19:00 българско време. Очаква се Ангела Меркел да спечели своя четвърти мандат като канцлер, а Германската социалдемократическа партия да спечели ок. 21-2% от гласовете.", "date": "2017.09.24", "title": "Мартин Шулц упражни правото си на глас"}
{"url": "https://www.24chasa.bg/novini/article/6462667", "text": "Хотелите в района на Халкидики бяха препълнени с българи този уикенд заради почивния петък, предаде  . В района на Симитли движението бе затруднено заради катастрофа, която затвори тунела „Железница”. Удариха се кола и микробус, а при инцидента няма пострадали. Наложи се превозните средства да използват обходен маршрут. По-късно движението бе възстановено. Въпреки това има колони от автомобили заради засиления трафик. За да няма проблеми с трафика в страната, от 14.00 до 20.00 часа ще бъде спряно движението на камиони над 12 тона. От АПИ призовават пътуващите от Северозападна България да използват прохода Петрохан и Искърското дефиле, за да избегнат трафика на магистрала „Хемус”. Ако се стигне до задръстване по магистралата, част от колите ще се пренасочват през Ботевград. В района на Владая движението вече е организирано в две ленти за влизащите в София.", "date": "2017.09.24", "title": "Има ли проблеми с трафика след почивните дни ?"}
{"url": "https://www.24chasa.bg/novini/article/6462692", "text": "Близо 61,5 милиона германски граждани днес са призовани да пуснат бюлетина на парламентарните избори. Урните са отворени до 18 часа, веднага след това ще бъдат публикувани и първите прогнозни резултати. Според проучванията на общественото мнение ХДС/ХСС отново ще получат най-много гласове между 34 и 36%, което означава, че Ангела Меркел ще получи четвърти мандат като канцлер. Втори за пореден път остават социалдемократите с прогноза за 21-23% от гласовете. Новината от изборите ще бъде влизането на крайнодясната популистка „Алтернатива за Германия“, за която според социолозите ще гласуват между 11 и 13 на сто. В Бундестага се очаква да има този път шест партии. Ще влязат още либералите от „Свободна демократическа партия“, Левицата и Зелената партия. Изборите се наблюдават с голямо внимание от целия свят. От това какво правителство ще се сформира след тях зависят много решения и на европейско ниво, курсът в бежанската криза, отношенията с Русия и САЩ. Новият Бундестаг трябва да заседава за първи път най-късно след 30 дни. Тъй като е ясно, че няма да има партия с достатъчно мнозинство, за да управлява сама, бъдещият кабинет отново ще е коалиционен. Съставянето му най-вероятно ще отнеме месеци, макар и да има само два варианта чисто аритметически – отново голяма коалиция между социалдемократи и християндемократи, и коалиция на християндемократите на Меркел с либералите и зелените, тоест така наречената „Ямайка“ (по цветовете на ямайското знаме черно, жълто и зелено). Именно това с кого ще управлява Меркел е голямата интрига на тези избори, защото от коалиционните партньори зависи и европейската й политика. Ако либералите влязат отново в управлението, то може да се очаква промяна в курса на Германия спрямо Гърция и спрямо Франция. Либералите не са съгласни с част от плановете за реформи на френския президент Макрон и отхвърлят идеите му за по-голяма интеграция на ЕС. Те също така са привърженици на много по-твърд курс спрямо длъжницата Гърция. Това е ясно и в Атина. Стигна се дотам, че гърците, за които досегашният финансов министър Волфганг Шойбле бе олицетворение на всички техни беди, в проучвания на общественото мнение заявяват, че предпочитат Шойбле да остане начело на финансовото инистерство в Берлин и да води преговорите с техните управляващи. „По-добре познатия курс, отколкото нов, който ще е по-лош и от този на Шойбле“, коментират медиите в Гърция. Либералите, начело с новия си лидер Кристиян Линднер, се изказваха доста противоречиво и за санкциите срещу Русия. Линднер обяви само преди месец, че е най-добре „противозаконната анексия на Крим да бъде приета и темата да се замрази, за да може да се излезе от конфликтната ситуация с Кремъл“. Либералите обаче са гледани с надежда във Великобритания. Тъй като те се застъпват за свободен пазар в англосаксонския смисъл и настояват развода на ЕС с Великобритания да бъде организиран прагматично, в Лондон смятат, че те ще защитят техните интереси. Линднер обаче често се застъпва и за европейска интеграция. Позициите му са доста непостоянни, заради което в някои медии вече го наричат „Господин ДаНеДа“. Ако Меркел продължи да управлява отново в коалиция със социалдемократите, това може да означава и краят на най-старата партия в Германия. 120-годишната ГСДП ще вземат вероятно 21% от гласовете, което е рекорден спад за тях. В партията има вече противоречиви позиции за това дали трябва отново да се виза във властта или е по-добре да се излезе в опозиция, за да се заздрави партията. Ако вс епак коалицията остане същата, то не се очаква големи промени в политиката на Германия. Твърде вероятно е самата Ангела Меркел да поеме по-твърд курс по всички теми, тъй като според източници от обкръжението й тя е решила това да е последният й мандат и няма да има какво да губи.", "date": "2017.09.24", "title": "Меркел с най-голям шанс за канцлерството. Въпросът е с кого"}
{"url": "https://www.24chasa.bg/novini/article/6462671", "text": "САЩ изстреляха снощи шпионски спътник на Националното управление за военно-космическо разузнаване (НУВКР) от ВВС базата \"Ванденберг\" в Калифорния, предаде Асошиейтед прес, информира БТА. Спътникът бе изведен в орбита от ракета носител \"Атлас-5\". Всички системи на ракетата и спътника веднага след изстрелването действаха нормално. Спътниците на НУВКР събират разузнавателна информация за националната сигурност на САЩ, като и за редица други цели, включително оценка на размера и щетите от природни бедствия, посочва АП. Американски служители не разкриват конкретните цели на новия спътник, обозначен като NROL-42, както и срокът му за експлоатация. По данни на интернет портала SpaseFlight, цитиран от ТАСС, на борда на апарата може би се намира приборът HEO-4 (ХЕО-4), който е снабден с инфрачервени сенсори, които помагат да се прави денонощно наблюдение на определени обекти на Земята. Според специалисти от сайта главното предназначение на NROL-42 е оперативно да засича ракетни изстрелвания в Северното полукълбо.", "date": "2017.09.24", "title": "САЩ изстреляха спътник, вероятно за да засича ракети в Северното полукълбо"}
{"url": "https://www.24chasa.bg/novini/article/6462675", "text": "Между 680 и 700 депутати се очаква да влязат в следващия, 19-ти федерален парламент на Германия. Това показва прогноза на политолога Йоахим Бенке, съобщава изданието Focus. \"Нито една друга демокрация в света няма да има толкова много места в парламента\", подчерта Бенке, предаде \"Фокус\". До този момент най-големият Бундестаг в историята на ФРГ е съставен след изборите през 1994 г. Тогава в законодателния орган в Берлин бяха включени 672 депутати. Бенке обяснява предполагаемото значително увеличение с очакваното влизане на \"Алтернатива за Германия\" и Свободната демократическа партия (СвДП) в парламента. Повече места в парламента ще имат и християндемократите (ХДС). За да не бъде нарушен балансът, се добавят т.нар. изравнителни мандати за останалите партии, припомня изданието. В Германия вече имаше предложение за ограничаване на броя на местата в парламента. До този момент обаче не е наложен таван на депутатите.", "date": "2017.09.24", "title": "Броят на депутатите в бъдещия Бундестаг ще бъде рекорден"}
{"url": "https://www.24chasa.bg/novini/article/6462695", "text": "Японското правителство обмисля да разположи американски комплекси за противоракетна отбрана (ПРО) \"Иджис ъшор\" (Aegis Ashore) на западния си бряг, за да се защити от Северна Корея, съобщи в. \"Асахи\", цитиран от ТАСС. Според вестника разполагането на тези комплекси може да завърши до 2023 г. \"Асахи\" отбелязва, че комплексите може да бъдат разположени в две от многото военни бази на японските сили за самоотбрана по западното крайбрежие на страната, предаде БТА. Токио понастоящем обмисля възможността да купи комплекси за ПРО \"Иджис ъшор\". Министерството на отбраната вече поиска рекордно висок бюджет за следващата финансова година (от 1 април 2018 г.) във връзка с изострената обстановка на Корейския полуостров. Част от средствата вероятно ще са предназначени за покупката на тези комплекси. Според експерти за защитата на цялата територия на Япония от евентуален ракетен удар или падане на балистична ракета са достатъчни две установки, всяка от които струва около 80 милиарда йени (728 милиона долара).", "date": "2017.09.24", "title": "Япония планира да разположи американски \nкомплекси за защита от Северна Корея"}
{"url": "https://www.24chasa.bg/novini/article/6462748", "text": "Два големи горски пожара горят в района на гръцкия град Кавала. Единият е между Кавала и Неа Карвалис, а другият – между селата Лимния и Вонохори, предаде . 130 пожарникари и 30 специализирани автомобила се борят с пламъците. Битката с пожара започна вчера, но силният вятър затруднява гасенето.", "date": "2017.09.24", "title": "Два големи пожара горят край Кавала"}
{"url": "https://www.24chasa.bg/novini/article/6462773", "text": "САЩ няма да нанесат удар по Северна Корея, защото са уверени, че тя разполага с ядрено оръжие, което може да бъде използвано като ответна мярка, заяви руският външен министър Сергей Лавров в интервю за телевизионния канал НТВ, излъчено днес. \"Американците не само подозират, а точно знаят, че Пхенян разполага с ядрени бомби. Президентът Владимир Путин неведнъж, говорейки по този въпрос, е казвал, че е невъзможно да си представим, че американците или който и да е друг имат стопроцентова информация за всички без изключение обекти\" в Северна Корея, добави Лавров, предаде БТА. \"Аз сега не искам да защитавам Северна Корея, а просто казвам, че всички сме съгласни с такъв анализ на ситуацията\", добави руският външен министър. Според него тази логика е била подкрепена от повечето негови събеседници, с които се е срещнал тази седмица по време на сесията на Общото събрание на ООН в Ню Йорк. Лавров изрази надежда, че тази логика ще бъде взета предвид и от аналитиците във Вашингтон. В противен случай, отбеляза той, ситуацията може да излезе извън контрол и да се стигне до \"много непредсказуем пик, и ще страдат хиляди и хиляди, десетки хиляди, ако не и стотици хиляди съвсем невинни граждани в Южна, Корея, в Северна Корея, разбира се, и в Япония, а и Русия и Китай са съвсем наблизо\". Спирайки се на вътрешнополитическите борби в САЩ, Лавров изрази мнение, че те са обусловени от това, че на власт там е дошъл несистемен кандидат. Русофобите буквално изпаднаха в нервен срив от победата на Доналд Тръмп на изборите, и сега същите тези русофоби се опитват да притиснат неговата администрация в ъгъла, каза руският външен министър. \"Главна роля тук, разбира се, играят демократите, които и досега обвиняват руската намеса за поражението на Хилари Клинтън. Но освен тях, и републиканците в значителна степен, поне по някои въпроси, активно се присъединяват към демократите. Това може да се обясни с избирането на несистемен човек, който намери път към сърцата на избирателите\", посочи първият руски дипломат. Говорейки по темата за реформирането на ООН, Лавров каза, че в световната организация несъмнено има натрупани излишества (\"мазнинки\"), които трябва да бъдат \"изрязани\", но това трябва да стане внимателно, за да не бъде засегнат нейният жив организъм. Тези бюрократични излишества до голяма степен се обясняват с това, че в ООН членуват 193 страни. Всяка от тях има \"абсолютно обяснимо желание\" да бъде приобщена по някакъв начин към работата на организацията и да бъде представена в нейния Секретариат, добави той. Публикуваната тези дни декларация на САЩ за реформа на ООН няма отношение към структурите, създадени въз основа на Устава на организацията и не е ръководство за работата на нейните органи, подчерта Лавров. Макар че тази декларация е подписана от голям брой държави, това не я прави официален документ на ООН. \"Да, въпросното мероприятие се проведе в тази сграда (централата на ООН в Ню Йорк - б.р.), но то няма никакво отношение към структурите, създадени въз основа на Устава на ООН\", изтъкна той. Според него изложените в декларацията принципи биха могли да станат основа за работата на Секретариата на ООН само ако той получи за тази цел съответен мандат. А такъв мандат може да бъде получен само от Съвета за сигурност или Общото събрание на ООН, добави руският външен министър. Когато американският проект бил предоставен на Русия и на други страни, то САЩ се отказали да обсъждат каквито и да са формулировки в него. \"Разбира се, нито ние, нито Китай, нито Франция можехме да се съгласим с такъв подход\", отбеляза Лавров.", "date": "2017.09.24", "title": "Лавров: САЩ няма да ударят КНДР, защото  знаят, че тя може да отвърне с ядрено оръжие"}
{"url": "https://www.24chasa.bg/novini/article/6462778", "text": "Над 34 000 души напуснаха околностите на вулкана Агунг на туристическия остров Бали в Индонезия, страхувайки се, че той ще изригне - за първи път от повече от 50 години, както подсказва засилващата се сеизмична дейност, съобщи днес националната агенция за справяне с природни бедствия, цитирана от Франс прес. От петък насам броят на напуснали домовете си близо до вулкана, висок над 3200 м, се е утроил. \"Операциите продължават и очакваме евакуираните да стават все повече\", каза за АФП говорителят на националната агенция Сутопо Нугрохо, информира БТА. Вулканът Агунг, на 75 км от туристическия център Кута, бучи и тътне от август. Властите препоръчват на хората да не приближават на по-малко от 9 км от кратера. Международното летище в столицата на Бали, Денпасар, което посреща милиони туристи годишно, за момента не е засегнато, но летищните власти следят внимателно обстановката и имат готовност при необходимост да го затворят.  Кораби, автобуси и влакове също са в готовност да превозят пътници към летища в съседните провинции, ако това на о. Бали затвори заради изригване на вулкана. Трусовете в зоната на вулкана днес са по-разредени, но са по-силни, отколкото в предишните дни, каза за АФП вулканологът от националната агенция Геде Суантика. Властите са регистрирали 104 труса на голяма и малка дълбочина в района на връх Агунг в окръг Карангасем, ден след като равнището на тревога беше повишено до най-високата, 4-та степен, която означава, че вулканът може да изригне всеки момент, посочва ДПА. Предишното изригване на вулкана през 1963 г. продължи близо година и взе 1148 жертви. Ранени бяха близо 300. В подножието му се намира най-свещеният хиндуистки храмов комплекс \"Пура Бесаких\", който при изригването преди 54 г. по чудо бе заобиколен от лавовите потоци, спускащи се по склоновете, и оцеля. Местните жители смятат това за чудо. Хиндуизмът е главна религия за жителите на Бали, за разлика от останалата част на Индонезия, която е мюсюлманска страна. Агунг е един от 130-те активни вулкана на индонезийския архипелаг.", "date": "2017.09.24", "title": "Над 34 000 души напуснаха района на действащия вулкан Агунг в Бали (Снимки)"}
{"url": "https://www.24chasa.bg/novini/article/6462822", "text": "Гаджето на фолк дивата Софи Маринова Тодор Давидов-Гринго остава в ареста, научи 24 часа. Той е задържан за 72 часа с постановление на районната прокуратура в Айтос. Гринго бе арестуван през нощта на 23 септември в къщата на баба си в циганската махала в Айтос. С него била Софи Маринова, която често придружавала любимия си до родния му град. Освен Гринго е задържан и втори мъж от Айтос, довериха запознати. Двамата се разследват за инцидент, при който най-вероятно е използвано незаконно оръжие.", "date": "2017.09.24", "title": "Гаджето на Софи Маринова остава в ареста, има и втори задържан"}
{"url": "https://www.24chasa.bg/novini/article/6462790", "text": "Ръстът на разходите за труд у нас е много по-сериозен от този в най-големите икономики на Стария континент. Скокът с 11 % е резултат на три основни фактора, които влияят на бизнеса вече няколко години. Това каза в специално интервю за сутрешния блок на ТВ Европа Добрин Иванов, изпълнителен директор на Асоциацията на индустриалния капитал в България. \"Първата причина, това е увеличената осигурителна вноска във фонд \"Пенсии, която от 2017 година се увеличи с 1 % спрямо 2016 година. На второ място причина за увеличаване на разходите за труд е повишението на минималната работна заплата. Да припомня само, че тя, в началото на 2017 година беше увеличена с 40 лева от 420 на 460. Това е ръст от около 9,5 %, който несъмнено оказва влияние върху разходите за труд на бизнеса. И на трето, но не последно по важност място, причина за увеличаване на разходите за бизнеса е дефицитът на човешки ресурси, който се изпитва на пазара на труда.\", добави още Добрин Иванов. Според бизнеса, по-големите разходи за труд не съответстват на ръста на оборотите, печалбите, производителността на труда и на други макроикономически показатели \"Разходите за труд растат с 11 % , а брутният вътрешен продукт за първото полугодие расте с 3,5 %. Производителността на труда расте с 3,2 % - тоест възнагражденията изпреварват това, което се произвежда и излизат от реалната икономическа ситуация.\", каза още директорът на АИКБ. Има и още негативни последици за икономиката на страната ни от ускорения ръст на заплатите: \"Увеличението на разходите за труд намаляват конкурентоспособността на предприятията и това се вижда в статистическите им данни. Статистиката отчита за поредна година намаляване на инвестициите в дълготрайни материални активи, което означава, че фирмите все по-малко купуват в машини и инвестират в активи. За сметка на това се увеличават възнагражденията и те купуват по-малко активи не за друго, защото тези увеличени възнаграждения изхабяват финансовите ресурси на предприятията.\", допълни още Иванов. Прогнозата на една от най-големите работодателски организации е, че заплатите ще растат и занапред. Надеждата е темповете да се забавят, но за целта показатели като минималната работна заплата, например, трябва да останат на сегашните си нива.", "date": "2017.09.24", "title": "АИКБ: Увеличените разходи за труд намаляват конкурентноспособността на фирмите"}
{"url": "https://www.24chasa.bg/novini/article/6462853", "text": "\"Час по-скоро искам да се оженим. Обещал съм, а политиците трябва да спазват обещанията си.\" С този висок дух коментира пред журналисти Волен Сидеров, преди да се бракосъчетае с майката на сина си. Лидерът на \"Атака\" пристигна в храма \"Св. Св. Кирил и Методий\" с ослепителната си бъдеща съпруга Деница. Роклята на булката е с дълъг шлейф, който придържат 7 облечени в синьо шаферки. Синът им Волен, който точно преди седмица навърши 2 годинки, ги чакаше пред храма, облечен в черен костюм и с черни лачени обувчици. Букетът на булката е от рози, във всички нюанси на розовото и кремавото. Десетки приятели се събраха пред столичния храм \"Св. св. Кирил и Методий\" за венчавката на Волен Сидеров и майката на сина му Деница. Министърът на икономиката Емил Караниколов също пристигна за бракосъчетанието. Той е в правителството от квотата на \"Атака\". Кумове на Сидерови ще е Димитър Савов, който бе кръстник на Волен-младши, и съпругата му. Гости на ритуала са също министърът на туризма Николина Ангелкова, политологът Димитър Димитров, бившият главен секретар на МВР Светлозар Лазаров. В храма са най-близките сподвижници на Сидеров - Десислав Чуколов, Павел Шопов, зам.-председателят на Народното събрание Явор Нотев, областният управител на София Илиан Тодоров. Младоженците трябваше да минат през София с ретро автомобил. Според запознати премиерът Бойко Борисов ще се присъедини направо в ресторанта, където ще се състои и гражданския ритуал. Районът около заведението е отцепен от сутринта.", "date": "2017.09.24", "title": "Сидеров: Час по-скоро да се оженим"}
{"url": "https://www.24chasa.bg/novini/article/6462814", "text": "Общо 38 милиона евро е похарчило предишното македонско правителство за пропаганда и кампании в електронни и печатни медии в Македония, съобщи МИА, предаде БТА. Говорителят на правителството Миле Бошняковски заяви, че става дума за кампаниите за трето дете, против аборта, изследвай Македония, дни на идеи, дни на дървото, на храната..., като в засега установените 38 милиона евро не са взети предвид 2006 г., 2007 г. и 2016 г. Според Бошняковски критериите за това как са били отпускани парите не са ясни и вероятно сумата е много по-голяма, тъй като не са изчислени парите за кампаниите на отделните министерства. 38-те милиона покриват само медийната индустрия на кабинета на бившия премиер Никола Груевски, посочи говорителят на сегашното македонско правителство. Най-много - 23 милиона евро, са били дадени за реклами в електронни медии, 15 милиона евро са похарчени за кампании на няколко маркетингови агенции и за обяви в няколко печатни медии, а двеста хиляди евро са отишли за проучвания на общественото мнение, информира Бошняковски, напомняйки, че гражданите сами са плащали за пропагандата, която се е извършвала спрямо тях.", "date": "2017.09.24", "title": "Кабинетът на Груевски е похарчил 38 милиона евро за пропаганда и кампании"}
{"url": "https://www.24chasa.bg/novini/article/6462379", "text": "Осем души са получили наранявания, след масова атака с киселина тази нощ в Лондон, когато група хулигани са се развилняли, пръскайки невинни хора с вредна течност пред търговския център Уестфийлд в източен Лондон, пише британския таблоид The Sun, цитиран от Фокус. Полицаи и фелдшери са се притекли на помощ на пострадалите, близо до спирката на метрото Стратфорд и край автобусна спирка, близо до бившия Олимпийски парк. Ужасени очевидци на сцената съобщиха, че е избухнал спор сред група от хора, преди няколко хулигани да са започнали да пръскат хората със спрей, за който се мисли, че е киселинен. Една от жертвите е бездомник, който е изтичал за помощ в близкия обект на Бъргър Кинг, близо до търговския център Стратфорд. Драматично видео показва как полицейски служители се грижат за друга от жертвите в станцията на метрото.", "date": "2017.09.24", "title": "Осем са пострадалите при атаката с киселина в Лондон (видео)"}
{"url": "https://www.24chasa.bg/novini/article/6462388", "text": "Движението в тунела \"Витиня\" на АМ \"Хемус\" в посока София ще се извършва в две ленти днес, напомнят от Агенцията \"Пътна инфраструктура\". Ремонтираната тръба на тунела в посока Варна е отворена за движение. При необходимост, за да се избегне задръстване, от км 35-ти част от трафика ще се пренасочва по пътя Ботевград-София до пътния възел \"Витинска река\". От АПИ препоръчват на водачите, пътуващи от Северозападна България от Видин, Монтана и Враца, да използват прохода \"Петрохан\" и пътя през Искърското дефиле, за да избегнат натоварения трафик по АМ \"Хемус\". Движението по АМ \"Тракия\" е без ограничения, няма ремонти. На водачите се препоръчва да използват и подбалканския път в посока София. За улеснение на трафика през Владая от 10.00 ч. до 20.00 ч. на път I-1 (Е-79) ще има две ленти за влизащите в София. От пътната агенция препоръчват на шофьорите да използват алтернативния маршрут на първокласния път през Владая - АМ \"Люлин\". Днес, от 14.00 ч. до 20.00 ч., ще бъде ограничено движението на камионите над 12 тона по автомагистралите и най-натоваренитe пътища.", "date": "2017.09.24", "title": "Движението в тунела \"Витиня\" в посока София ще е в две ленти"}
{"url": "https://www.24chasa.bg/novini/article/6462396", "text": "Американският соул изпълнител Чарлз Брадли е починал в събота на 68-годишна възраст след борба с онкологично заболяване, съобщиха световните агенции. Певецът получава признание за таланта си на късен етап от своя живот с дебютния си албум от 2011 г. \"No Time for Dreaming\". Този албум е последван от още два - \"Victim of Love\" през 2013 г. и \"Changes\", издаден миналата година, предава БТА. През есента на 2016 г. певецът е диагностициран с рак на стомаха и подложен на лечение. Брадли е роден на 5 ноември 1948 г. в Гейнсвил, Флорида.", "date": "2017.09.24", "title": "Почина американският соул изпълнител Чарлз Брадли"}
{"url": "https://www.24chasa.bg/novini/article/6462400", "text": "Германците избират днес нов парламент. Изборите се провеждат по сложна система, съчетаваща прекия вот в един тур с вота на пропорционален принцип, предадоха световните агенции. Всеки от 61,5-те милиона избиратели разполага с два гласа, за да избере депутатите в Бундестага (долната камара на парламента), предаде Франс прес. Минималният брой на местата в Бундестага трябва да е 598 души. Половината от местата (299) отиват при кандидати, избрани от партийни листи. Тук има минимален праг от 5 процента. Другата половина от местата (299) са за кандидати, избрани от 299-те избирателни окръга, като там е в сила принципът по един избран кандидат от окръг. Победителят е кандидатът, който е постигнал най-добър резултат, независимо дали е получил 50 процента или не, предава БТА. Сложната изборна система дава възможност на всеки избирател да гласува два пъти за една и съща партия или пък да диференцира вота си, като гласува за две различни политически сили, примерно за партийна листа на една партия, която традиционно подкрепя, но за кандидат на друга партия, който му се е сторил по-убедителен от кандидата на традиционно подкрепяната от него партия. Повечето от германците гласуват различно, а не и в двата случая за една и съща политическа сила, защото те са свикнали да бъдат управлявани от коалиции, отбелязва Франс прес. Броят на депутатите в новоизлъчения парламент се определя чрез сложни калкулации. Те в крайна сметка водят до набъбване на броя на депутатите в Бундестага. В досегашния парламент депутатите бяха 613, а според прогнозите в новия могат да достигнат 700. Опити да се наложи таван на този брой досега се провалиха. Избирателната система е такава, че да изключва прекалено малките партии от парламента, отбелязва ДПА. Като резултат от това една партия трябва да прехвърли прага от 5 процента от националния вот или да победи в три избирателни окръга, допълва ТАСС. Бариерата от 5 процента не е в сила за партиите, представляващи националните малцинства. Десетилетия наред германската избирателна система не е произвела абсолютно мнозинство за една партия. Страната няма традициите да съставя правителства на малцинството, така че следващото правителство ще е неизбежно коалиция, отбелязва Асошиейтед прес. Изборният ден днес започва в 8 ч. сутринта и приключва в 18 ч. вечерта местно време. Последните допитвания до общественото мнение показват, че консервативният блок Християндемократически съюз/Християнсоциален съюз (ХДС/ХСС) на Ангела Меркел ще получи 36 процента. Германската социалдемократическа партия (ГСДП) ще получи 21,5 процента. Алтернатива за Германия, определяна като популистка и антиимигрантска, ще получи 11 процента (АГ). Либералите от Свободната демократическа партия (СвДП) ще получат 10 процента, Левите - 8,5 процента, а Зелените - 8 процента. На изборите през 2013 г. 24,3 процента от избирателите пратиха бюлетините си по пощата. Очаква се рекордът в тази насока да бъде подобрен. В настоящите избори взимат участие 4800 кандидати. От тях 29 процента са жени. Средната възраст на кандидатите е 47 години, като най-младият е 18-годишен, а най-възрастният е 89-годишна немска актриса и общественичка, авторка на детски и кулинарни книги и политически деец Барбара Рютинг, допълва ТАСС. В изборите участват 42 партии, като 16 от тях участват за първи път. Сред партиите новобранците са Съюз за въвеждане на основен базисен доход, партията Немски център и Партията на промяната, на вегетарианците и на веганите. От тези общо 42 партии само четири бяха представени в досегашния парламент и това са ХСС/ХДС, ГСПД, Левите и Съюз 90/Зелени, обединила преди повече от 20 години двете отделни партии - Съюз 90 и Зелени. Кандидатите за изборите могат да бъдат издигани от партии или да бъдат независими. Във втория случай независимият кандидат трябва да представи 200 подписа в своя поддръжка. Досега в Германия е имало само три пъти предсрочни избори -1972 г., 1983 г. и 2005 г., допълва ТАСС. Изборите по принцип се произвеждат на четири години и датата се определя от президента. Жителите на столицата ще съчетаят гласуването на парламентарните избори с традиционния берлински маратон и с гласуване в референдум за съдбата на берлинското летище Тегел - дали то да продължи да работи паралелно с новостроящо се летище или да преустанови работа, припомнят ДПА и Франс прес.", "date": "2017.09.24", "title": "Германците избират нов парламент според система, даваща им право на двоен вот"}
{"url": "https://www.24chasa.bg/novini/article/6462402", "text": "Президентът на САЩ отново изрази съмнения в ефективността на ядреното споразумение с Иран, като критикува Техеран заради ракетно изпитание и го обвини в сътрудничество с КНДР, предаде ТАСС. \"Иран тъкмо изпита балистична ракета, способна да достигне Израел. Освен това те работят със Северна Корея. Голямо споразумение имаме, няма що!\", написа в Туитър американският президент, предава БТА. Иран съобщи в събота, че е изпитал успешно новата си балистична ракета Хорамшахр с обсег 2000 километра и със способност да носи няколко конвенционални бойни глави, за да може да поразява няколко цели едновременно. Техеран и \"шесторката\" (петте постоянни членове на Съвета за сигурност плюс Германия) подписаха на 14 юли 2015 г. историческо споразумение за уреждане на дългогодишния проблем с иранската ядрена програма.", "date": "2017.09.24", "title": "Тръмп критикува Иран за подкрепа на КНДР и изпитание на нова балистична ракета"}
{"url": "https://www.24chasa.bg/novini/article/6462404", "text": "Вулканът Попокатепетъл избълва облак пара и пепел на около два километра във въздуха, предаде Асошиейтед прес. Експертите смятат, че това не е свързано със земетресенията, разтърсили Мексико през последните дни. Броят на жертвите на силния земен трус във вторник с магнитуд 7,1 в Централно Мексико нарасна на 305 души, съобщи националният координатор на силите за гражданска отбрана Луис Фелипе Пуенте, предава БТА. Продължават спасителните дейности, които вчера бяха прекъснати за няколко часа заради нов трус със сила 6,1 в щата Оахака. Министерството на вътрешните работи на Мексико обяви извънредно положение в 75 общини на южния щат Оахака, пострадал при разрушителното земетресение на 19 септември, предаде ТАСС. Стъпката ще даде възможност да бъдат задействани средства от фонда за помощ при извънредни ситуации и властите ще получат ресурс да преместят пострадалото население и да му окажат помощ с хранителни продукти или медицинска грижа, уточни ведомството. По последни данни на властите броят на жертвите на земетресението във вторник е достигнал 307 души, включително един жител на Оахака. В столицата са загинали 169 души. Общият брой на жертвите на трите най-мощни труса превишава 400 души.", "date": "2017.09.24", "title": "Вулканът Попокатепетъл бълва пара и пепел (Видео)"}
{"url": "https://www.24chasa.bg/novini/article/6462407", "text": "Министерството на външните работи на Република България и посолството ни в Бразилия предупреждават сънародниците ни, които възнамеряват да пътуват до Рио де Жанейро, да се въздържат от посещение на града до нормализиране на обстановката. Онези, които се намират в града, да се въздържат от визита на Леблон, Ипанема и Копакабана, както и на райони, в които вчера вечерта (през нощта българско време) е имало сблъсъци между организирани наркобанди и силите на реда. Това съобщиха от пресцентъра на МВнР. В края на миналата седмица кризата със сигурността в града се изостри неимоверно. Ожесточени престрелки между организираните банди и полицията се водят в най-голямата фавела на Рио – Росиня. Тя е в непосредствена близост до най-посещаваните от туристи райони в южната част на града – Леблон, Ипанема и Копакабана. Междувременно войната между наркоклановете се разпространи и в другите осем големи фавели на града. Въпреки че на 28 юли армията излезе на улиците на Рио, за да подпомогне полицията в борбата с организираната престъпност, силите на реда не са в състояние към момента да овладеят ситуацията. Посолства и консулства в Бразилия започнаха да предупреждават своите граждани за ограничаване на пътуванията до Рио де Жанейро заради нарковойната. Българските граждани в Рио де Жанейро, които имат нужда от помощ във връзка със ситуацията, могат да се свържат с посолството ни в Бразилия на телефон +55 61 32236193, както и на дежурния телефон в извънработно време +55 61 86023360.", "date": "2017.09.24", "title": "МВнР предупреждава да не се пътува до Рио де Жанейро"}
{"url": "https://www.24chasa.bg/novini/article/6462409", "text": "Пет милиона туристи са посетили България за първите седем месеца на годината, увеличението е над 7%. Приходите за първата половина от годината са с 13 на сто повече в сравнение с миналата, обобщиха от туристическото министерство. От черноморските курорти вече обобщават и резултатите от активния летен сезон. Проблемите бяха общи за цялото крайбрежие - чистотата, концесиите, шума и кадрите, предава  . От черноморските курорти отчитат добър сезон, като подчертават, че той все още не е свършил. По южното крайбрежие ръстът спрямо миналата година е от 2.78 процента от май до август. „Макар и скромно, увеличението е факт\", отбелязват от Регионалната туристическа камара. На север отчетеният ръст е по-голям. Атанас Карагеоргиев, хотелиер в „Светите Константин и Елена\" прогнозира до 7 процента ръст, а в градските хотели при записванията дори за септември има увеличение спрямо миналата година от 15 на сто, отчита Павлин Косев, председател на Варненската асоциация на хотелиерите и ресторантьорите. Проблемът с кадрите остава един от най-сериозните, признават и двамата.", "date": "2017.09.24", "title": "5 милиона туристи са посетили България за първите седем месеца на 2017 г."}
{"url": "https://www.24chasa.bg/novini/article/6462423", "text": "Гръцката полиция съобщи, че 168 сирийски бежанци са преминали в Гърция през сухопътната граница с Турция, предаде Асошиейтед прес. Властите обръщат внимание, че макар нелегалните преминавания на границата да са често срещано явление, по-особеното в този случай е, че всички бежанци са семейства и че няма замесени трафиканти. Полицията съобщи в събота още за три нелегални пресичания на турско-гръцката граница от мигранти без документи, включително за случай на български шофьор, скрил в камиона си 10 мигранти, главно от Ирак, посочва АП.", "date": "2017.09.24", "title": "Десетки сирийски семейства са преминали в Гърция през Турция без трафиканти"}
{"url": "https://www.24chasa.bg/novini/article/6462427", "text": "Руският опозиционер Сергей Удалцов, който неотдавна бе пуснат на свобода, след като прекара над четири години зад решетките, отново е бил задържан преди неразрешен митинг в Москва, съобщиха руски медии, предаде Асошиейтед прес. Удалцов, лидер на движението \"Ляв фронт\", е бил сред 30-ина задържани във връзка с демонстрацията, според публикациите, предава БТА. Агенция Интерфакс цитира адвокатката на опозиционера Виолета Волкова, която заяви, че той ще се яви пред съда в понеделник по обвинения в нарушаване на обществения ред. По тези обвинения той може да получи 15 дни затвор. Удалцов бе освободен от затвора през август, след като излежа 4,5-годишна присъда за организиране на големите протести срещу президента Владимир Путин в Москва през 2012 г., прераснали в насилие", "date": "2017.09.24", "title": "Сергей Удалцов отново е бил задържан преди митинг в Москва"}
{"url": "https://www.24chasa.bg/novini/article/6462432", "text": "България ще се стреми да засили връзките си с успелите българи в чужбина, чиито професионални успехи са най-добрата реклама за страната ни в международните бизнес среди. Насърчаването на инвестициите в България трябва да бъде обща задача на институциите и на тези доказани експерти. Това заяви президентът Румен Радев на среща в Чикаго с наши сънародници, работещи за световни компании във финансовото Сити на града. Румен Радев беше категоричен, че страната ни се нуждае от нови стратегически инвеститори, които да помогнат за трансформирането на бизнес климата у нас. Това съобщиха от прессекретариата на президента. Държавният глава представи идеята за създаването на информационен портал който да свърже българите в чужбина с браншовите организации и компаниите, които развиват дейност в България или имат намерение да инвестират у нас и търсят професионалисти в конкретни области. Според президента подобна информационна платформа следва да съдържа данните както за личния опит и експертизата на даден професионалист, така и за сферите на дейност и проектите на инвеститора. „Подобен информационен портал може да съществува само на доброволна основа и за неговото изграждане и актуализация ще бъде необходима подкрепата на Министерството на външните работи, Българската агенция за инвестициите, българските посолства и консулски служби“, заяви Румен Радев. Държавният глава добави, че в редица европейски държави съществуват програми, които насърчават емигрантите в чужбина да се завърнат и да работят в своите страни. По думите на Румен Радев рекламирането на страната ни пред потенциалните инвеститори не трябва да залага на ниските разходи на труд, а на качеството на човешкия капитал, за което е необходимо засилването на връзките между образователните и научните институции и бизнеса. „Ако не виждат условия за развитието си в България, хората ще продължават да я напускат“, подчерта президентът. Младите професионалисти определиха осъществяването на реформите в правосъдието, ефективната борба с корупцията и намаляването на административната тежест като основни предизвикателства за инвеститорите в България. Те заявиха, че се наблюдават и позитивни промени, но са необходими мерки за подобряване на сигурността в страната и за спазването на върховенството на закона. По-рано президентът Румен Радев посети българското училище „Джон Атанасов“ в Чикаго. Държавният глава подчерта, че ако днес България съществува и ще я има и в бъдеще, то е защото дори и в най-тежки времена, българинът е полагал усилия за образованието. Президентът поздрави директора на училището Боянка Иванова за признаването на възможността българските ученици да полагат изпити по своя роден език в щата Илинойс чрез т.нар. печат за двуезичност и подчерта, че това е национална кауза, която ще продължи да бъде отстоявана. Румен Радев благодари на властите в САЩ, на учителите и на българската общност за усилията да бъде съхранен българският език в Чикаго и удостои Боянка Младенова с Почетния знак на Президента на Република България. България е авторитетен член на ООН и нейната балансирана външна политика и ролята на стабилизиращ фактор в нашия регион се ценят високо. Това заяви президентът Румен Радев пред български журналисти в Чикаго, в отговор на въпрос за резултатите от работата на 72-ата сесия на Общото събрание на ООН. Държавният глава подчерта, че България ще продължи да работи за утвърждаването на стабилността и европейската перспектива на нашите съседи от Западните Балкани, съобщи неговият прессекретариат. Това, че сме доказан лоялен член на Европейския съюз и НАТО, не означава, че страната ни не трябва да работи за развитието на своите отношения и с трети страни, подчерта още президентът в отговор на въпрос. Румен Радев припомни проведените в Ню Йорк редица двустранни срещи със свои колеги от Близкия изток и Централна Азия за възвръщането на традиционните позиции на страната ни на пазарите в тези региони и за възстановяването на образователния и културен обмен. Към България се демонстрира изключително добронамерено отношение и трябва да търсим възможности за постигането на взаимноизгодно сътрудничество, подчерта още президентът. Запитан дали усилията на страната ни за енергийна диверсификация няма да доведат до влошаване на отношенията с Русия, държавният глава посочи, че България отдавна е заявила намеренията си да диверсифицира както източниците, така и пътищата за доставки на природен газ. \"Колкото повече пътища и източници на природен газ, толкова по-добре за България. Това означава намален риск при самите доставки и конкурентни цени. В това е смисълът на диверсификацията\", заяви Румен Радев, цитиран от прессекретариата си. В отговор на въпрос за ескалацията на напрежението, породено от ядрената програма и ракетните изпитания на КНДР, държавният глава подчерта, че тази криза не може да има военно решение. \"Ако търсим да я решим с чисто военни средства, губещи са всички и много лидери вече се изказаха в тази насока\", заяви Румен Радев. Президентът изрази и надеждата си за намиране на дипломатически средства и за диалог, с който тази криза да бъде преодоляна. Никоя институция в България не може сама да върне българите от чужбина в родината, посочи още президентът и добави, че това изисква национални усилия и отговорност от цялото общество за превръщането на страната ни в много по-привлекателно място за живот. Попитан за предложеното от него създаване на регистър на българите в чужбина, държавният глава заяви, че става въпрос за информационен портал, в който търсещите работа в България наши сънародници зад граница да намират информация за възможностите за професионална реализация, в съответствие със своето образование, квалификация и опит, а бизнесът - подходящите кадри за своите проекти.", "date": "2017.09.24", "title": "Радев в Чикаго: Ще се стремим да засилим връзките си с успелите българи в чужбина"}
{"url": "https://www.24chasa.bg/novini/article/6462439", "text": "18 години затвор няма как да бъдат достатъчно наказание за акушерката, пребила новородено бебе. В това са напълно убедени родителите на малката Никол. Пред   те разказаха как продължава животът им след ужасяващото нападение. В студиото беше и самата Никол – днес едно съвсем нормално и любопитно 2-годишно момиченце. „Нещата бяха много тежки, особено първите 10 дни, през които не се знаеше дали Никол ще оцелее. Късмет беше, че беше много малка, възрастен при тези тежки травми няма как да оцелее. Това, което я спаси, беше, че е новородена, както и волята й за живот”, каза баща й Румен Димитров. „Аз ако съм и ми кажат „18 години”, там ще падна и ще умра. За да посегнеш на бебе трябва да си железен. Явно по тоя начин по-лесно са минавали дежурствата”, казва Румен. По време на процеса той и жена му се срещнали с „арогантността” на близките на акушерката, която отрича да е нападала детето: „Поредната нейна наглост беше когато Танчето даваше свидетелски показания. Тя зададе въпрос… Може ли да пребиеш детето на една майка и в съдебна зала да я попиташ „Аз имала ли съм проблеми с Вас?”. Станислава не иска извинението на акушерката, не смята и че има наказание, което да е достатъчно сурово: „Нито ще ни върне най-хубавите моменти, когато детето е трябвало да се върне вкъщи, нито ще ми върне вечно неспокойния сън”. Малката Никол се развива „повече от добре” на фона на понесените травми, но ще е под лекарско наблюдение може би през целия си живот заради опасения за посттравматична епилепсия. Въпреки това, родителите са оптимисти. Опора им е по-голямата дъщеря Вики, която в момента на инцидента е на 5, но никога не си позволява да се разплаче. След всичко преживяно, за родителите травмата остава. „Има случаи, в които вървя сам по улицата и плача, след такова преживяване няма как човек да остане нормален”, признава бащата Румен. Той се надява на едно – в България да има само една Емилия Ковачева и никое друго семейство да не преживява това, през което те са минали.", "date": "2017.09.24", "title": "Родителите на битата от акушерка Никол: Възрастен човек с тези травми не би оцелял"}
{"url": "https://www.24chasa.bg/novini/article/6462443", "text": "Президентът на САЩ Доналд Тръмп заплаши в Туитър днес севернокорейския външен министър И Йон-хо и лидера на страната Ким Чен-ун, че \"не след дълго тях може да ги няма\", ако министърът продължава да повтаря мислите на \"Малкия Човек Ракета\", очевидно визирайки Ким, предаде Ройтерс. Министър И заяви в речта си пред Общото събрание на ООН снощи, че обстрелването с ракети на цялата територия на САЩ става неизбежно, след като \"г-н президент Зло\" Тръмп нарече пхенянския лидер \"човекът ракета\", предава БТА. \"Току-що чух какво каза външният министър на Северна Корея пред ООН. Ако той продължи да препредава като ехо мислите на Малкия Човек Ракета, тях не след дълго няма да ги има\", писа Тръмп. Размяната на все по-заплашителни и лични обиди между Тръмп и Ким се засилва, докато Пхенян се надбягва с времето, за да постигне целта си да създаде ракета с ядрен заряд, способна да достигне континенталната територия на САЩ - нещо, което Тръмп се зарече да не допусне, отбелязва Ройтерс. В безпрецедентно изявление в петък Ким нарече американският президент \"изкуфял старец\" и се закани да го усмири с огън. Така той отвърна на заплахите на Тръмп в речта му пред ООН напълно да унищожи Северна Корея с нейното 26-милионно население. Не е ясно дали последният туит на Тръмп се отнася до И и Ким лично, или до Северна Корея като цяло, отбелязва Ройтерс. На 3 септември КНДР извърши най-мощния си досега я", "date": "2017.09.24", "title": "Тръмп с нова заплаха към лидерите на Северна Корея в туитър"}
{"url": "https://www.24chasa.bg/novini/article/6462446", "text": "Екипи на ПСС са оказали помощ на турист в Троянския Балкан. Това съобщиха за „Фокус“ от Планинската спасителна служба (ПСС) при БЧК. Туристът е тръгнал от хижа „Козя стена“ към хижа „Хайдушка песен“. Бил е леко облечен и без телефон. Родителите се притеснили, обадили се и отрядът от Троян е отишъл и го е прибрал. Туристът е в добро здравословно състояние, жив и здрав.", "date": "2017.09.24", "title": "Спасиха турист в Троянския Балкан, бил леко облечен и без телефон"}
{"url": "https://www.24chasa.bg/novini/article/6462459", "text": "8 души са пострадали при катастрофи през изминалото денонощие, съобщиха от пресцентъра на МВР. В страната са станали 6 произшествия. В София са регистрирани 53 леки и два тежки пътни инцидента. При тях двама души са пострадали.                                                                                                                                                                                                                                                                                                                       ", "date": "2017.09.24", "title": "8 пострадали при катастрофи за денонощие"}
{"url": "https://www.24chasa.bg/novini/article/6462471", "text": "София, 24 септември /Екатерина Тотева, БТА/ На българо-турската граница трафикът е интензивен на всички гранични контролно-пропускателни пунктове, на изхода на ГКПП \"Капитан Андреево\" има 2 км колона от изчакващи товарни автомобили, съобщи МВР по данни към 6.00 ч. На българо-сръбската, българо-румънската и българо-македонската граница трафикът е нормален на всички гранични контролно-пропускателни пунктове. Нормален е трафикът и на всички гранични контролно-пропускателни пунктове на българо-гръцката граница.", "date": "2017.09.24", "title": "На изхода на ГКПП \"Капитан Андреево\" има колона от изчакващи товарни коли"}
{"url": "https://www.24chasa.bg/novini/article/6462535", "text": "Започнаха парламентарните избори в Германия. Избирателните секции - общо 73 500 по цялата страна - бяха открити точно в 8 ч (9 ч бълг. време), предадоха ТАСС и ДПА. Очаква се германските избиратели да дадат четвърти мандат начело на правителството на канцлерката Ангела Меркел, а в същото време да изпратят за първи път в парламента и крайно дясната националистическа и антиимигрантска партия \"Алтернатива за Германия\" (АзГ), отбелязва ДПА. Право на глас имат 61,5 млн. души. Съгласно сложната избирателна система в страната всеки от тях има два гласа - един за партията, която желае да победи, и втори - за кандидат от своя едномндатен избирателен окръг. Наблюдателите отбелязват, че често избирателите гласуват за една партия, но за кандидат на друга в своя окръг, предава БТА. Очаква се консервативният Християндемократически съюз на Меркел да спечели между 34 и 36 на сто от гласовете според последните предизборни анкети от петък. ХДС се надяват на макар и малко мнозинство заедно с пробизнес ориентираната Свободна демократическа партия или със Зелените, или за трипартийна коалиция с тези две по-малки партии. Очаква се СвДП и Зелените да получат съответно 9 и 8 процента. Ако това се окаже невъзможно, ХДС ще трябва да продължи досегашната си \"голяма коалиция\" със социалдемократите от ГСДП, които се очаква да получат между 21 и 22 на сто. За АзГ се очаква да гласуват около 11-12 на сто от избирателите. Тази партия за малко не успя да преодолее изборната бариера от 5-те процента за влизане в парламента на предишните избори през 2013 г. За първи път в 60-годишната история на Германия крайнодясна партия ще бъде представена в Бундестага, посочва ДПА. Германският президент Франк-Валтер Щайнмайер призова гражданите да не пропуснат да гласуват. \"Гласуването е гражданско задължение. Отидете и гласувайте\", писа той в лично мнение в днешния неделен брой на популярния вестник \"Билд ам Зонтаг\". \"Всеки глас има значение, и вашият също. Хората, които не гласуват, позволяват на други да определят бъдещето на нашата страна\", посочва президентът. Щайнмайер е опитен политик, бивш външен министър, който някога бе кандидат за канцлер от ГСДП, отбелязва ДПА. Избирателните секции трябва да затворят в 18 ч (19 ч бълг. време), след което веднага ще бъдат обявени първите прогнозни резултати от екзит половете. Предварителни официални данни от избирателната комисия се очакват по-късно през нощта.", "date": "2017.09.24", "title": "Започнаха парламентарните избори в Германия"}
{"url": "https://www.24chasa.bg/novini/article/6462552", "text": "Ремонтът на Източната тангента на София започва от утре, съобщиха от Агенция \"Пътна инфраструктура\". Ще се ремонтира участъкът от АМ \"Тракия\" до Северната скоростна тангента. От 26 септември (вторник) ще започне поетапен ремонт на участъка от пътя София - Перник, през Владая. Ремонтът ще започне от отсечката между \"Черния кос\" и КПП \"Владая\". Ще се работи и в двете платна в посока София. Движението ще се пренасочи двупосочно в платната за Перник. За улеснение на трафика по време на строителните дейности от пътната агенция препоръчват на шофьорите да използват автомагистрала \"Люлин\" и третокласния път Голямо Бучино - Мало Бучино - Суходол. Ремонтните работи се предприемат за повишаване безопасността на движение през зимните месеци, информират от Агенцията. От пътноподдържащите дружества ще се изисква да работят с пълна мобилизация, за да може предвидените дейности да завършат в максимално кратък срок. Шофьорите ще бъдат уведомявани своевременно за всеки етап от извършваните строителни работи и временната организация на движение.", "date": "2017.09.24", "title": "От утре ремонтират Източната тангента на София и пътя през прохода Владая"}
{"url": "https://www.24chasa.bg/novini/article/6462563", "text": "Сензационни изобретения, превърнати в практични решения за индустрията и бита, ще бъдат показани на Международния технически панаир в Пловдив. Той ще се проведе от 25 до 30 септември 2017 г., участват над 600 изложители от близо 40 държави. Фирмите демонстрират модерни продукти и услуги от областта на електрониката и електротехниката, енергетиката и екологията, водния сектор, информационните технологии, роботиката и автоматизацията, транспорта и автосервизното оборудване, машиностроенето, строителството, химическата промишленост, автомобилната индустрия. Над 40 новости се състезават в Конкурса за златни медали. Сред тях е българска иновация от европейски мащаб, която може да спаси хиляди автомобили от спиране заради отделяните вредни газове. За първи път ще бъде показана мобилна машина за регенериране на филтри и катализатори на двигатели. Тя изважда натрупаните сажди и клей от замърсения DPF филтър на дизеловите леки коли, а по този начин се удължава животът на автомобила и се избягват преждевременни скъпи ремонти, казват от фирма \"Експертите\", автори на изобретението. От 2018 г. КАТ ще спира от движение неизправни автомобили, включително такива, при които вредните емисии са над нормите. Промяната влиза в сила в целия Европейски съюз, за да се повиши пътната безопасност и да се подобри състоянието на околната среда. Вече има изобретение, решаващо проблема, и то ще направи дебют на Есенния панаир, казва неговият създател д-р Любен Лалев. С новите екоизисквания е съобразена и гамата от зарядни станции за електромобили за домашно и обществено ползване, разработена от „Елпром ЕМЗ“. Оригинален подход е използван и при машините, които могат да изкачат стълби, да минат през врата и да се разгънат, за да работят във високи сгради, църкви и зали. Това са вишки, тип „паяк“, които са компактни, но работната им височина достига 31 метра. Те са експонати на „Стротех инженеринг“. Технологични атракции ще бъдат показани и на Международното гейминг състезание, където ще се конкурират над 600 участници. Зрителите ще видят турнири по League of Legends, CS:GO, Hearthstone, Fifa17, Tekken 7, Street Fighter V, Racing зона, VR зона, мърчъндайз и гейминг периферия. За първи път в България ще бъде показана уникалната машина Tower 900 на Thermaltake и с нея всеки желаещ може да стриймва на живо любимата си игра за 30 минути, обещават организаторите от GplayTV. TP-Link презентира първия в света 1.8GHz 64-битов четириядрен рутер, а Steelseries - продукти, проектирани специално за електронни спортове. Това са само част от иновациите в над сто бранша, които ще бъдат представени от участниците в ЕСЕН 2017. Очаква се близо 45 000 посетители от България и Европа да разгледат десетте специализирани изложби в Международен панаир Пловдив. Те ще бъдат отворени от 9 до 18 ч., в последния ден – до 14 часа. Билетът струва 5 лева, като за ученици, пенсионери и инвалиди има преференциална цена от 2 лева.", "date": "2017.09.24", "title": "Сензационни изобретения показват на Техническия панаир в Пловдив"}
{"url": "https://www.24chasa.bg/novini/article/6462584", "text": "Мартин Шулц, кандидат за германски канцлер, издигнат от тамошната Социалдемократическата партия, заяви в навечерието на изборите в неделя, че ще се бори до последната минута, пише европейската редакция на \"Политико\". Шулц е главният противник на сегашния канцлер Ангела Меркел, като повечето от прогнозите го класират на второ място, предава Фокус. На митинг в Аахен, Шулц заяви, че „това не е изборен ден като всеки друг. Трябва да предотвратим тази страна да получи правителство, което е студено в социален аспект, правителство, което не се интересува за хората“. Според прогноза на агенция INSA, Шулц ще получи 21% от гласовете на   като мнозинството от 34% ще даде подкрепата си за Съюза (ХДС/ХСС) и Ангела Меркел. Трети ще са „Алтернатива за Германия“ с 13%, прогнозира още агенцията.", "date": "2017.09.24", "title": "Мартин Шулц: Ще се боря до последната минута"}
{"url": "https://www.24chasa.bg/novini/article/6462583", "text": "Военен пенсионер е гръмнал в главата сина си наркоман, съобщи за \"24 часа\" шефът на пловдивската полиция старши комисар Атанас Илков. Трагедията се е разиграла вчера във вилна зона край Пловдив. Бащата и синът са били сами в къщата. Двамата са имали дългогодишни разправии заради зависимостта на по-младия мъж към дрогата. Във фаталния ден избухнал скандал по същата тема. След като убил сина си, бащата се обадил по телефона на полицията. На място е открито оръжието на престъплението, което е законно притежавано. В момента стрелецът е в ареста. Според Блиц жертвата е на около 40 г.", "date": "2017.09.24", "title": "Баща застреля с пистолет в главата сина си наркоман"}
{"url": "https://www.24chasa.bg/novini/article/6462599", "text": "Петима цивилни са ранени при атака с кола бомба срещу датски конвой от командваната от НАТО мисия \"Решителна подкрепа\"(Resolute support) в западната част на афганистанската столица Кабул, предаде Ройтерс, цитирайки афганистански представители по сигурността. Според ТАСС, която се позовава на афганистанската телевизия \"1 Ти Ви нюз\", атентатор самоубиец е задействал взривно устройство близо до военни автомобили на алианса в квартал на Кабул, при което са били ранени поне трима души, предава БТА. Полицията е отцепила района. За момента няма коментар от щаба на натовската мисия в Кабул и никоя терористична групировка не е поела отговорност за атаката.", "date": "2017.09.24", "title": "Кола бомба атакува датски конвой от силите на НАТО в Афганистан, петима са ранени"}
{"url": "https://www.24chasa.bg/novini/article/6462604", "text": "Генералният секретар на ООН Антониу Гутериш се срещна вчера с външния министър на Северна Корея И Йон-хо и призова ръководството на страната му да вземе мерки за деескалация на напрежението и да изпълнява резолюциите на Съвета за сигурност, забраняващи на Пхенян да разработва ядрено оръжие, предаде ТАСС. \"Генералният секретар изрази безпокойство от напрежението на Корейския полуостров и призова за деескалация и пълно изпълнение на резолюциите на Съвета за сигурност\", се казва в комюнике, разпространено след срещата, предава БТА. Гутериш е подчертал пред министъра, че е необходимо политическо решение на кризата и е много важно оказването на хуманитарна помощ на нуждаещите се в КНДР да продължи. Вчера севернокорейският външен министър посвети изказването си пред Общото събрание на ООН на нападки срещу американския президент Доналд Тръмп заради острите му изявления срещу севернокорейския лидер. И Йон-хо нарече президента \"психически неуравновесен човек, страдащ от мания за величие\" и заяви, че изречените от него оскърбления правят евентуален ракетен удар срещу САЩ \"още по-неизбежен\". Министърът каза още, че КНДР се стреми да постигне военен паритет със САЩ. Според него ядрените сили на Пхенян са само средство за военно сдържане, което има за цел да сложи край на ядрената заплаха от САЩ и да предотврати тяхно нахлуване в родината му. Според И Йон-хо, цитиран от ТАСС, КНДР е \"отговорна\" ядрена държава, която ще употреби оръжие за масово унищожение само срещу тези страни, които подкрепят евентуалните агресивни действия на САЩ против неговата страна. Останалите страни, добави той, няма от какво да се страхуват.", "date": "2017.09.24", "title": "Гутериш призова Северна Корея вземе мерки за деескалация на напрежението"}
{"url": "https://www.24chasa.bg/novini/article/6462615", "text": "Катастрофа в тунел „Железница“ затвори главен път Е-79 между Благоевград и Симитли. За щастие няма тежко пострадали, предава  . Към 10.35 ч. микробус „Форд“ с пернишка регистрация, движещ се от Симитли към Благоевград, навлиза в насрещната лента и се блъска в лек автомобил „Опел“. Причина за навлизането на микробуса е, че движещите се пред него автомобилите започват да спират. При удара има леко пострадала една жена, която по-скоро е с уплаха. На местопроизшествието пристигнаха две линейки. А в 10.50 ч. тунелът бе окончателно затворен за извършване на оглед. В момента движението в двете посоки се извършва по обходния около тунела път. Колоната от автомобили се увеличава, попаднали в тапата се увеличава много бързо. Днес се очаква засилен трафик в посока София. Пикът вероятно ще е в ранните следобедни часове.", "date": "2017.09.24", "title": "Катастрофа затвори тунел \"Железница\", жена е пострадала"}
{"url": "https://www.24chasa.bg/novini/article/6462618", "text": "10 мигранти, повечето от Ирак, са били открити вчера на турско-гръцката граница в камион, управляван от български гражданин, съобщи гръцката полиция. Гръцките власти съобщиха, че вчера са били предотвратени още три опита на мигранти да влязат нелегално в страната от Турция, предава  . В един от случаите група от 168 сирийски мигранти влязоха нелегално по суша от Турция в Гърция, съобщи гръцката полиция. Пристигането на нелегални чужденци от Турция не е необичайно в Гърция, но този път не става дума за водени от каналджии хора, а за десетки семейства, които се организирали сами и тръгнали пеша към ЕС.", "date": "2017.09.24", "title": "Български каналджия превозвал иракчани от Турция, спряха го в Гърция"}
{"url": "https://www.24chasa.bg/novini/article/6462611", "text": "Родината ни се нуждае от силни, непреклонни и отдадени на българското единение водачи. Това каза вицепрезидентът Илияна Йотова в събота на церемонията по откриване на първите Национални хайдушки празници „Капитан Петко Войвода“ в град Чепеларе. Това съобщиха от президентския пресцентър. „Величието и честта на страната ни се съизмерва с преклонението на света към българи като Капитан Петко войвода“, подчерта Илияна Йотова. Той е в ежедневието на всеки един наш сънародник – името му е на стотици улици и площади, подвигът му е на страниците на учебниците, а уважението към делото му е в паметта на поколенията, заяви още вицепрезидентът. Илияна Йотова благодари на всички родолюбиви чепеларци и на общинското ръководство, които осъществиха идеята за празници, посветени на Капитан Петко Войвода именно в дните, когато се чества българската Независимост. Преди да посети родопския град, Илияна Йотова се срещна на Рожен с млади астрономи и с д-р Никола Петров, директор на Националната астрономическа обсерватория.", "date": "2017.09.24", "title": "Йотова: Родината ни се нуждае от силни, непреклонни и отдадени на българското единение водачи"}
{"url": "https://www.24chasa.bg/novini/article/6462860", "text": "Лек автомобил и мотоциклет са се ударили на Е-79 Симитли – Благоевград, в посока Благоевград. Това съобщиха от Областно пътно управление – Благоевград, предаде \"Фокус\". Няма пострадали, нанесени са само материални щети. Движението се извършва в една пътна лента. От Областно пътно управление - Благоевград съобщиха, че трафикът е изключително интензивен и на места се образуват тапи.", "date": "2017.09.24", "title": "Кола и мотор са се ударили  в района на Симитли"}
{"url": "https://www.24chasa.bg/novini/article/6462823", "text": "Първите данни от гласуването за Бундестаг показват, че има висока избирателна активност в северния ханзейски град Хамбург и в най-голямата федерална провинция - Бавария, съобщава изданието Focus. От по-големите градове в Бавария се откроява столицата Мюнхен, където към 10 часа (местно време) избирателната активност е била 4,6 %. За разлика от 2013 г., този път в сутрешните часове на неделя 40,2 % от гражданите, заявили гласуване по пощата, са упражнили правото си на глас чрез пускане на бюлетина, предаде \"Фокус\". В Нюрнберг също има по-висока избирателна активност, отколкото през 2013 г. До 10 часа избирателните урни са привлекли 12.3% от избирателите. При предходният вот за Бундестаг избирателната активност е била 11,4 %. Около 9,5 млн. души в Бавария имат право да гласуват на изборите в Бундестага. Това означава, че около 15 % от всички допустими (61,5 млн.) избиратели са от провинцията, която се нарежда на второ място по брой гласоподаватели след Северен Рейн-Вестфалия. Хамбург също се отличава с по-голяма избирателна активност в сравнение с изборите отпреди четири години. Според данни от статистическите служби 37,4% от избирателите вече са упражнили правото си на глас. Преди четири години избирателната активност към 10 часа е била 35,4%. Общо 70,3% от избирателите гласуваха в Хамбург през 2013 г., а 71,3% - през 2009 г. В Шлезвиг-Холщайн избирателната активност към момента е по-ниска, в сравнение с вота през 2013 г. До 11 часа (местно време) са гласували 22,8 %. На предходните избори първите данни са показали избирателна активност от 24,0 %.", "date": "2017.09.24", "title": "Първите данни от гласуването за Бундестаг показват висока избирателна активност в Хамбург и Бавария"}
{"url": "https://www.24chasa.bg/novini/article/6462840", "text": "Земетресение с магнитуд 5,9 беше регистрирано днес на западния бряг на Мексико, съобщи Тихоокеанският център за предупреждения за цунами, цитиран от Ройтерс. Епицентърът е на 99 км югозападно от град Тонала, щата Чиапас, предаде БТА. Позовавайки се на Европейския средиземноморски сеизмологичен център, ТАСС съобщи, че трусът е бил с магнитуд 5,7 и епицентър на 157 км югозападно от град Тустла Гутиерес. Огнището е било на дълбочина 60 км. За момента няма данни за пострадали и за разрушения, нито за опасност от цунами. Във вторник мексиканската столица беше разтърсена от земетресение със сила 7,1, взело най-малко 307 жертви и изравнило със земята десетки сгради. Вчера населението отново преживя ужас заради нов трус с магнитуд 6,1.", "date": "2017.09.24", "title": "Трус с магнитуд 5,9 разлюля западния бряг на Мексико"}
{"url": "https://www.24chasa.bg/novini/article/6462869", "text": "Жители на община Септември днес се вдигнаха на пореден протест срещу управлението на кмета Марин Рачев, предаде  . Десетки хора пресичат бавно пътя в село Варвара и блокират движението по главния път Пазарджик – Велинград. Вече се образуват опашки от автомобили на прибиращи се след трите почивни дни. Протестиращите настояват главният прокурор Сотир Цацаров да влезе на проверка в общината и да инспектира обществените поръчки. Има 12 млн. лв., за които не се знае къде са отишли.", "date": "2017.09.24", "title": "Протестиращи от Септември блокираха пътя Пазарджик – Велинград"}
{"url": "https://www.24chasa.bg/novini/article/6462901", "text": "Депутатът от ВМРО Атанас Стоянов, в чиято кола се удари моторист, разказа подробности около пътния инцидент, станал преди близо час на Е-79 край Благоевград. \"Пътувах за София, за сватбата на Волен Сидеров. Карах моята кола \"Фолксваген\" с не повече от 30 км в час. Колоната от автомобили беше дълга и всички карахме бавно, един зад друг. Настигна ни група от 5-6 мотористи.Един от тях се удари в задната част на колата ми. Веднага спрях. Оказа се, че не е пострадал сериозно. Останах да дам кръвна проба и показания. Още няколко шофьори също дадоха обяснения. Категорично вината не е моя. Мотористите от Македония караха доста бързо. Промъкваха се между колите. Най-важното е, че момчето е добре.\" Това разказа депутатът от Сандански пред наш репортер. След като минала процедурата в полицията, той се обадил в болницата, за да пита отново какво е състоянието на моториста, но го уверили, че няма наранявания. По мотора му обаче имало материални щети. Депутатът също не е пострадал. \"Македонците разбраха, че техният колега има вина и се извиниха.Дори ме поканиха да им гостувам в Гостивар\", допълни Стоянов.", "date": "2017.09.24", "title": "Депутатът Стоянов: Карах бавно, мотористът се удари в колата ми"}
{"url": "https://www.24chasa.bg/novini/article/6463045", "text": "Гръцката опозиционна консервативна партия Нова демокрация води с 14 процента пред управляващата СИРИЗА в последното проучване на общественото мнение, съобщава вестник \"Катимерини\", цитиран от БТА. Анкета на Metron Analysis по поръчка на в. \"Та неа\" показва, че консерваторите на Кириакос Мицотакис биха получили 36,7 процента, ако предстояха избори, докато ориентираната в ляво СИРИЗА на премиера Алексис Ципрас би получила 22,7 на сто. 8,8 процента от участниците в анкетата са заявили, че биха гласували за Демократичния блок /ПАСОК-ДИМАР/, на който предстои избор на ново ръководство през ноември. Подкрепата за неонацистката партия Златна зора е 7,3 на сто, малко повече отколкото за Гръцката комунистическа партия, която би получила 7,1 процента. Съюзът на центристите получава 3,4 процента подкрепа, докато коалиционните партньори на СИРИЗА - Независими гърци, не биха получили достатъчно гласове, за да влязат в парламента. Същото важи и за центристите от Потами, за Народен съюз и за Курс към свобода. Според данните от анкетата лидерът на Нова демокрация Кириакос Мицотакис е най-подходящ за премиер (25 процента са на това мнение), следван от действащия премиер Алексис Ципрас, който получава одобрението на 13 на сто от участниците в допитването. Четиридесет и три процента са на мнение, че нито един от двамата не е подходящ за премиерския пост.", "date": "2017.09.24", "title": "Анкета в Гърция: Нова демокрация води с 14 процента пред СИРИЗА"}
{"url": "https://www.24chasa.bg/novini/article/6463048", "text": "От криминална история откритата край врачанското с. Ракево 7 дка нива с канабис е на път да се превърне в политическа разправия. Завареният от полицията на засаденото с коноп място общински съветник в Криводол от Реформаторския блок Христо Доков твърди, че той сигнализирал ченгетата за нивата и отишъл в четвъртък миналата седмица със свой информатор да види с очите си насажденията върху терена, в който влизат няколко парцела общинска собственост. Там проверяващите полицаи го задържали и след разпит в криводолския участък го освободили. Чрез адвокатката си пък Доков обяви, че съпричастни към насажденията с индийски коноп са близки на други общински съветници от самото с. Ракево, но не уточни кои от колегите си в местния парламент визира. Полицията пък не потвърждава неговата версия и съобщи лаконично три дни след разкритието, че по случая е заведено досъдебно производство срещу неизвестен извършител. От ОД на МВР във Враца уточниха единствено, че прибраното от нивата количество канабис не надхвърля 50 кг. Според непотвърдена официално информация сред разпитваните от криминалистите са били изгоненият наскоро от ДПС общински съветник Юри Кацарски и Иван Иванов от БСП, брат на сегашния червен депутат и бивш кмет на Криводол и Враца Николай Иванов. Общинският съветник Иванов изригна в личния си профил във фейсбук и обвини полицията в тенденциозност и прикриване на фактите. \"Марихуаната е отглеждана от хора от село Ракево! Жителите на селото знаят за това от 4-5 години, но се страхуват да кажат... Те се грижат за правата и свободите на с. Ракево и община Криводол вече доста време. Благодарение на тях вече не остана също и неотсечено дърво в общината! Познавате ги и по това, че купуват вашите гласове на всеки избор\", написа Иван Иванов.", "date": "2017.09.24", "title": "Нивата с канабис край Ракево скара съветници от Криводол"}
