{"url": "https://www.24chasa.bg/novini/article/7242562", "text": "В много италиански градове вече започнаха да санкционират шофьорите, използващи неправомерно чужди номера на колите си. Няма седмица, в която да не се съобщава за глоби, наложени включително и на българи. Според т.нар. Указ за сигурност, който влезе в сила на 3 декември, гражданите с жителство в Италия от над 60 дни са задължени да регистрират автомобилите си на Ботуша. Целта е да се удари по онези хитреци, често италианци, които регистрират колите си фиктивно в страни като България и Румъния, за да вършат безнаказано нарушения на Апенините и за да пестят от застраховки и такси. В Тренто още на 11 декември беше санкциониран българин, жител на Италия от 2010 г., който карал “Мерцедес”, регистриран на името на дядо му в България. Внукът получил глоба от 712 евро. В Италия ако глобата се плати до 5 дни, се намалява с 30 %, т.е.става 498 евро. В Неапол, където е пълно с коли с български и полски номера, вече бяха спрени от движение първите три, които попаднаха на мушката на властите. Мотор “Ямаха” с български номер се оказа, че минал близо 1400 пъти по магистралата на Неапол, без да плати такса. В Бари беше запорирана кола с български номер на чужденец, жител на Ботуша над 60 дни. Той бил пиян, заради което ще отговаря и по обвинение за шофиране в нетрезво състояние. Според в.“Кориере дела сера” първата глоба от 712 евро в Милано е направена тези дни на шофьор на кола с румънски номер. Глобата може да достигне обаче и 2848 евро. Освен това колата се спира от движение моментално за 180 дни - през това време собственикът ѝ трябва да приведе в ред документацията ѝ- да я регистрира в Италия или да я върне в чуждата страна с временен документ. В противен случай колата се конфискува. Единственият законен начин да се кара в Италия кола с чужд номер, на която не сте собственик, е, ако тя е взета на лизинг в чужбина. И то при положение че шофьорът е в работни отношения с чуждата фирма, която му е отдала колата, и ако фирмата има седалище в Италия. Шофьорът е задължен да носи със себе си и договора, доказващ това, в противен случай глобата е от 250 до 1000 евро. През 2017 г. е имало 106 000 глоби на коли с чужди номера. В челото на класацията са румънците, следвани от швейцарци, французи и българи (7775). ", "date": "2019.01.13", "title": "В Италия заваляха глоби за хитреците с BG номера на колите"}
{"url": "https://www.24chasa.bg/novini/article/7242496", "text": "Средства от тези, определени за издръжка на Националния институт по метеорология и хидрология, са били използвани, за да се плащат заплатите на метеоролозите. Това става ясно от писмен отговор на образователния министър Красимир Вълчев на депутатски въпрос за одитния отчет на НИМХ за периода 2015 - 2018 г., извършен от просветното министерство. От Нова година институтът, който бе към Българската академия на науките, мина под шапката на МОН след редица протести от страна на метеоролозите. Основно те недоволстваха от ниски заплати и липса на пари за прогнози. Още докато течаха преговорите между академията и министерството Вълчев обеща да се направи одит в НИМХ “за да няма усещане, че действията на БАН имат наказателно отношение”. Научният съвет на НИМХ е приел само разпределението на бюджетната субсидия, но не е приел бюджета на института за 2017 г. и 2018 г., става ясно още от одита. Директорският съвет, който е и консултативен орган на шефа на института, пък е вземал решения за увеличаване на основните работни заплати и е определял месечни лимити на възнагражденията. Въз основа на това директорът е утвърждавал поименни разписания на длъжностите и работните заплати. Според правилника за устройството и дейността на института обаче той няма тези правомощия. За юли 2018 г. пък е установено, че заплатите на четирима служители са повишени така, че превишавали със 120% основната работна заплата за съответната категория персонал, определена от споразумение с БАН за трудовите възнаграждения. Установени са и разлики в наличностите на НИМХ в СЕБРА и подадената за тях информация към БАН.", "date": "2019.01.13", "title": "Метеоролозите вземали заплати от средствата за издръжка на НИМХ"}
{"url": "https://www.24chasa.bg/novini/article/7242556", "text": "“Бош софтуер иновейшънс” отваря скоро център за създаване и развитие на автомобилен софтуер в “София Тех парк”, научи “24 часа”. Компанията е започнала да набира екип от началото на годината. Изпълнителният директор на “София Тех парк” Тодор Младенов потвърди, че софтуерното поделение на немската “Бош” е техен наемател от 1 януари тази година. “Заявиха, че им трябва пространство за около 120 човека и са настанени в инкубатора, тъй като има такава възможност и за подобни фирми”, каза той. В кратко съобщение на сайта на тех парка се казва, че “Бош” разчита в развойния център да продължи със създаването и развиването на софтуер за автомобилния сектор. Компанията работи за всички големи немски автомобилопроизводители, доставяйки им навигационен и диагностичен софтуер, както и такъв, подпомагащ управлението на автомобила, и други компоненти като хидравликата, горивната част и др. Отделно произвежда и оборудване за автосервизи, включително и диагностична техника за изгорелите газове. Очаква се през тази или следващата седмица от “Бош” да подпишат договор, по силата на който държавата ще им даде клас за инвеститор и ще имат възможност да получат преференции по Закона за насърчаване на инвестициите. Според източници от сектора за производство на авточасти у нас идването на автоподелението на “Бош” у нас е свързано с евентуално привличане на голям производител на автомобили. Преди около половин година генералният директор на “Робер Бош” ЕООД Михай Болдижар намекна в интервю за “24 часа”, че компанията оглежда терени и площи за развиване на дейност в България, но без да спомене за какво става дума. Отделно от това “Бош” има развоен център в София, който разработва софтуер за домакински уреди, сгради и за енергетиката.", "date": "2019.01.13", "title": "“Бош” с център за автомобилен \nсофтуер в София"}
{"url": "https://www.24chasa.bg/novini/article/7242710", "text": "Федералната служба за автомобилен транспорт (KBA) планира да нареди да бъдат изтеглени повече автомобили на Фолксваген (Volkswagen) заради замърсяващите им емисии, съобщава в. \"Билд ам зонтаг\", цитиран от Ройтерс. Службата е започнала разследване, за да установи дали осъвременяването на софтуера на автомобили с 1,2-литров двигател, включително популярните Поло (Polo), е позволило на автомобилостроителя да манипулира тестовете за вредните емисии, предава БТА. Изданието допълва, че прокуратурата възнамерява да повдигне обвинения за предполагаеми измами срещу някои ръководители на Фолксваген, които не посочва поименно. Според публикацията през 2016 година групата уверявала, че 1,2-литровите й двигатели не използват незаконен софтуер, позволяващ да се фалшифицират резултатите от тестовете за замърсяващи емисии. След избухването на скандала дизелгейт в САЩ през 2015 година Фолксваген беше принуден да изтегли стотици хиляди автомобила в цял свят. Федералната служба за автомобилен транспорт планира да забрани за движение 30 000 коли в Германия, но е доста по-вероятно да нареди осъвременяване на софтуера им, изтъква германският всекидневник. От проблема са засегнати общо 370 000 автомобила Фолксваген в Европа. Германското министерство на транспорта, което оглавява Федералната служба за автомобилен транспорт, заяви, че неговото разследване не е приключило. Говорител на Фолксваген заяви, че вътрешните проверки за качество на дизелови коли с 1,2-литров двигател модел ЕА189, са разкрили нередности, които са в процес на анализиране. Той допълни, че Фолксваген е информирал властите за това и че компанията е в постоянен контакт с тях.", "date": "2019.01.13", "title": "Може да се наложи \"Фолксваген\" да изтегли още дизелови автомобили"}
{"url": "https://www.24chasa.bg/novini/article/7242714", "text": "Една страна започва да получава дивиденти от Брекзит и това е България, пише британският в. \"Гардиън\". Според изданието Брекзит води до изненадващо засилване на потока на британски туристи в български курорти. Британски семейства търсят алтернативни туристически дестинации, затова все повече правят резервации в курорти в югоизточна Европа. Причина за това е, че традиционно популярните сред британските туристи места в еврозоната са станали по-скъпи, след като лирата рязко спадна спрямо еврото от вота за Брекзит през 2016 г., предава БТА. Сега британските семейства обмислят начини за действие срещу бъдещи колебания на курса на лирата в случай на липса на споразумение за Брекзит. По време на най-натоварените сезони за резервации през годината туристически агенции съобщават, че все повече хора избират варианта за ол инклузив сделки, където има по-изгодни цени за храна, напитки и настаняване. България, евтина дестинация както за онези, които търсят слънце, така и за онези, които търсят ски писти, извлича ползи от нестабилността на валутата. Асоциацията на британските туристически агенти съобщава за увеличаване с почти една трета на броя на резервациите за ваканция в страната за настоящата година в сравнение с 2018 г. През 2018 г. резервациите също са били повече в сравнение с предходната година.", "date": "2019.01.13", "title": "\"Гардиън\": Изненадващо увеличаване на британските туристи в бг курорти заради Брекзит"}
{"url": "https://www.24chasa.bg/novini/article/7242346", "text": "18 души, сред които сина на Йоско Костинбродския - Иван, ще бъдат дадени на съд за участие в банда за разпространение на дрога и подготовка на убийства на полицаи и на 2-ма спецпрокурори. Обвинителният акт вече е готов, но още не е внесен по технически причини. Като лидери на групата на съд ще бъдат дадени Иван Йосифов и Петко Пендака. Още не е ясно колко от членовете на бандата ще отговарят за заговора за убийства. Според анонимен свидетел пъкленият план бил обсъждан в кафене в столичния кв. \"Надежда\", но до реализация не се стигнало. Останалите обвинени ще бъдат съдени само за дейности, свързани с наркотици и контрол на дилъри. В спецсъда под стража миналата седмица бяха доведени Димитър Божанов и Кристиян Дойчинов. Там бе и Красимир Петров, който е под домашен арест. Тримата поискаха по-леки мерки за неотклонение с аргумента, че не са свързани с наркогрупата. Петров наскоро подал документи за работа по интернет и получил отговор, че е одобрен. \"Нищо не налага той да бъде изолиран и да не работи. Семейството му има финансови затруднения. Баща му е загинал при катастрофа. Бабата е на преклонна възраст с ампутиран крак. Жена му е с ниска заплата и изплаща кредит. Не остават средства за отопление и храна\", каза адвокатът на Петров - Огнян Стойчев. Според прокуратурата Петров бил \"силовак\" в групата на сина на Йоско, но според защитата обвинението се основавало само на показанията на 2-ма братя, които го разпознали по снимки. \"Единият е наркозависим и осъждан за грабеж, страда от параноидна шизофрения\", посочи защитникът. Той цитира заключение на д-р Тодор Костов, според което свидетелят имал халюцинации и от юношеска възраст чувал гласове, на моменти дори не разпознавал близките си. Според експертизата на този етап той може да участва в делото, но състоянието му трябвало да се следи. Съдия Вилислава Ангелова отказа да замени домашния арест на Петров с подписка или гаранция. Не пусна и другите двама с мотива, че на свобода може да извършат друго престъпление. По делото срещу бандата имало не само явни, но и 4-ма анонимни свидетели, както и два тома от записи със СРС. След арестите в първите дни на юли 2018 г. бе огласено, че членове на бандата са обсъждала ликвидирането на 2-ма оперативни работници и служителка на СДВР. Сред нарочените за мишени били още спецпрокурорите Емил Галипонов и Георги Мойсев. Поръчката дошла от мъж, който искал да си отмъсти, че го разследват и обещал награда от 10 кг хероин. Той е подсъдим по друго дело срещу организирана престъпна група за дрога. ", "date": "2019.01.13", "title": "Бандата на сина на Йоско на съд, готвела покушения срещу спецпрокурори"}
{"url": "https://www.24chasa.bg/novini/article/7242577", "text": "Агенти на венецуелското разузнаване освободиха опозиционния лидер и председател на парламента Хуан Гуайдо, след като го задържаха за кратко на път за политическо събиране, каза днес парламентарен представител, цитиран от Ройтерс. По-рано съпругата на Гуайдо и опозиционни депутати заявиха, че той е бил задържан от агенти на разузнаването, предава БТА. Гуайдо каза в петък, че е готов да поеме президентските функции, след като опозицията обяви за нелегитимен втория мандат на президента Николас Мадуро. Гуайдо, който беше избран за председател на парламента на 5 януари, заяви, че ще поеме президентските функции единствено с подкрепата на армията. Мадуро встъпи в длъжност за втори мандат в четвъртък, противопоставяйки се на критиците в САЩ и Латинска Америка, които го определиха като нелегитимен узурпатор на Венецуела, където икономическият хаос предизвика хуманитарна криза.", "date": "2019.01.13", "title": "Венецуелски опозиционен лидер беше задържан от агенти на разузнаването"}
{"url": "https://www.24chasa.bg/novini/article/7242616", "text": "Митническа мобилна група е задържала нелегален тютюн в куриерски пратки в Пловдив, съобщиха от пресцентъра на Митница \"Пловдив\". Това са 120 кг нарязан тютюн за пушене без документи за платен акциз. Митнически служители извършили проверката в офис на куриерска фирма в Пловдив, където са открили 39 опаковани пратки, съдържащи суха кафеникава нарязана листна маса с мирис на тютюн. Уточнено е, че пратките от Пловдив били предназначени за различни населени места в страната. Установен е изпращачът на стоката. Образувано е досъдебно производство по описа на териториалния отдел \"Митническо разследване и разузнаване - Тракийска\", което е под надзора на Районната прокуратура в Пловдив.", "date": "2019.01.13", "title": "Задържаха 120 кг нелегален тютюн в куриерски пратки в Пловдив"}
{"url": "https://www.24chasa.bg/novini/article/7242638", "text": "Тежка спасителна акция се провежда в момента в Пирин, съобщиха наши източници. Петима македонци са излезли да карат ски и сноуборд извън пистите над Банско и са попаднали в един от демянишките улеи. Около 18 часа е подаден сигнал, че македонците са в улея и не могат да излязат. Веднага към мястото са се отправили планински спасители от Банско. Преди малко са ги открили и започват извеждането им с помощта на въжета през улея. Теренът е много тежък и акцията е рискована, но спасителите се надяват всичко да е с успешен край.  Очаквайте подробности.", "date": "2019.01.13", "title": "Първо в \"24 часа\": 5-има македонци заклещени в улей в Пирин, спасяват ги с въжета"}
{"url": "https://www.24chasa.bg/novini/article/7242644", "text": "Земетресение с магнитуд 5,4 беше регистрирано днес край американския град Анкъридж, щата Аляска, съобщи Геофизичният институт на САЩ, цитиран от Ройтерс. Засега няма данни за жертви или разрушения. Трусът е бил с епицентър на 11 километра югозападно от Пойнт Маккензи и на дълбочина 40 километра, предава БТА. През ноември близо до Анкъридж имаше силно земетресение с магнитуд 7, което повреди пътища, наруши телефонните връзки и причини леки щети.", "date": "2019.01.13", "title": "Силно земетресение в най-големия град в Аляска"}
{"url": "https://www.24chasa.bg/novini/article/7242665", "text": "Бившият италиански крайноляв активист Чезаре Батисти, осъден на доживотен затвор в Италия за убийства, е лъхал на алкохол при задържането си вчера в боливийския град Санта Крус. При ареста той е имал по-малко от два долара в джоба, предаде Франс прес, позовавайки се на източник от разследването. При задържането у 64-годишния Батисти имало и документи за самоличност, издадени в Бразилия, 10 боливианос (1,4 долара) в джоба си, а дъхът му миришел на алкохол, предава БТА. В момента италианецът е в полицейския арест в Санта Крус, най-големият град в Боливия с 1,5 милиона души население, на 900 км от Ла Пас, в очакване на решение на миграционните власти. Очаква се в близките часове той да бъде експулсиран за Бразилия, откъдето да бъде екстрадиран към Италия. Батисти има доживотна присъда в Италия за четири убийства през 1970-те години. Той живееше в изгнание в Бразилия от 2004 година, след като прекара 15 години във Франция. След дълъг съдебен процес за евентуалната екстрадиция на италианеца, тогавашният бразилски президент от левицата Луиз Инасио Лула да Силва /2003 - 2011 г./ реши през 2010 г. да не го предава на Италия. Новият президент на Бразилия Жаир Болсонаро от крайната десница обаче реши той да бъде предаден на Рим. Италия е изпратила самолет тази сутрин, с който да докара Батисти. Батисти ще бъде екстрадиран със самолет от Санта Крус директно до Рим, посочва Конте във Фейсбук. Той отбелязва, че току-що се е чул по телефона с бразилския президент Жаир Болсонаро, на когото благодарил от името на италианското правителство за ефикасното сътрудничество, довело до залавянето на Батисти. Конте благодарил и на боливийските власти. Очаква се Чезаре Батисти да пристигне на италианска земя утре в ранния следобед, според информирани източници, цитирани от агенция Аджи. Самолетът ще направи междинно техническо кацане. По-рано беше съобщено, че Батисти ще бъде екстрадиран от Боливия в Бразилия, а оттам - в Италия.", "date": "2019.01.13", "title": "Италианският терорист Чезаре Батисти лъхал на алкохол при ареста му в Боливия"}
{"url": "https://www.24chasa.bg/novini/article/7242445", "text": "Бургаският окръжен съд остави в ареста 56-годишният Антоан Подмолов, по прякор Подмола, по обвинение за разпространение на наркотици. Мярката бе поискана от прокуратурата заради опасение, че може да извърши друго престъпление. Подмола, който навремето е имал контакти с Димитър Желязков-Очите, поиска да бъде пуснат под домашен арест или подписка. Съдът обаче не се трогна на обяснението от защитата, че живее с болна майка на 81 г., която е прекарала тежък инсулт. Според адвокат Петя Арнаудова обвинението се базирало само на свидетелските показания на двама души - Мустафа и Ахмед, които били защитна теза, тъй като и те са обвиняеми за задържане на наркотични вещества. Подмола бе задържан на 10 януари след като в къщата му в поморийското село Каменар бяха открити 51 ловни патрона без да има разрешително, а канабис под формата на 4 топчета, скрити в цигарена кутия, дал на единия от свидетелите - Мустафа.", "date": "2019.01.13", "title": "Оставиха в ареста авер на Очите заради трафик на наркотици"}
{"url": "https://www.24chasa.bg/novini/article/7242456", "text": "Доставките на чуждестранно оръжие за Украйна не трябва да водят към задълбочаване на вътрешната криза в страната, заяви говорителката на руското външно министерство Мария Захарова в интервю за вестник \"Комерсант\", информира БТА. \"Проблемът е в това, че Украйна преживява вътрешна криза, всъщност гражданска война. Тази вътрешна криза има международно измерение, тъй като посредници за разрешаването й са редица страни и международни организации, които единодушно се обявиха за изключително мирен начин на разрешаването й. Затова доставките на въоръжения на режима в Киев не трябва да трябва да водят към задълбочаване на вътрешната криза в страната\", каза Захарова, коментирайки споразумението между Турция и Украйна за доставката на безпилотни самолети турско производство.", "date": "2019.01.13", "title": "Захарова: Доставките на оръжие за Украйна не трябва да задълбочават кризата в страната"}
{"url": "https://www.24chasa.bg/novini/article/7242467", "text": "Френският президент Еманюел Макрон ще публикува утре писмо до сънародниците си, за да ги призове да участват в големия национален дебат за излизането от кризата с \"жълтите жилетки\", които от два месеца подлагат на натиск правителството, предаде Франс прес. Макрон \"ще намери думите, сигурен съм, за да направи така, че диалогът да се поднови по време на този невиждан във френската история дебат\", заяви днес френският министър за връзки с парламента Марк Фено. Макрон обеща този дебат още в началото на декември в допълнение на мерките, обявени от него в отговор на исканията на \"жълтите жилетки\" и касаещи покупателната способност на французите, предава БТА. В писмото до сънародниците си Макрон има намерение да ги покани да използват тази възможност за диалог. Той ще посети във вторник Нормандия, за да постави началото на дебата. Утре се очаква френският премиер Едуар Филип да даде подробности за начина на протичане на дебата. Много \"жълти жилетки\" обаче се обявиха срещу идеята и казаха, че \"дебатът е на улицата, а не се води в зала или в интернет\". Четири теми засега са избрани за дебата - покупателната способност, фискалната политика, демокрацията и околната среда. От дебата са изключени всякакво подлагане на въпрос на абортите, на смъртното наказание и на брака на хомосексуалните двойки.", "date": "2019.01.13", "title": "Макрон призовава французите в писмо да участват в дебата за кризата с \"жълтите жилетки\""}
{"url": "https://www.24chasa.bg/novini/article/7242482", "text": "Правозащитните организации внушиха на циганите, че са над закона – преди 1989 г. имаше задължително образование и задължителен труд, а сега живеят от социални помощи, от детски надбавки и ако откраднат нещо. В гетата няма българска държава. Това заяви в студиото на „120 минути” по   историкът акад. Георги Марков. Той е един от   след изказването на националиста, че „циганите станаха много нагли”, дошло след нападение над командос. „Това, което се случи, да се посегне на български войник, да бъде пребит, това означава, че и самият командос не е посмял да се защити. Толкова е смачкана държавата”, заяви акад. Марков. Той отбеляза, че купуването на гласове в махалите е станало „нещо нормално” и затова партиите не смеят да посегнат на контролирания вот. На въпрос защо тогава подкрепя намиращия се вече 2 години във властта Красимир Каракачанов, историкът посочи, че лидерът на ВМРО е „надигнал глас”, който трябва да бъде чут в управляващата коалиция. Липсата на какъвто и да е коментар от страна на премиера акад. Марков си обяснява „може би с оглед хелзинкските комитети”. Според него ромите в чужбина „излагат България” и „цялата политика рухва само от един негодник”, като в крайна сметка българите са тези, които се чувстват дискриминирани. В същото време той подчерта, че съжалява за „децата, които са затворени в тези гета – остават неграмотни и не виждат бъдеще”.", "date": "2019.01.13", "title": "Акад. Георги Марков: Толкова е смачкана държавата, командосът не е посмял да се защити"}
{"url": "https://www.24chasa.bg/novini/article/7242505", "text": "Турските власти задържаха тази сутрин 13 души, заподозрени, че са членове на джихадистката групировка Хаят Тахрир ал Шам\"(ХТШ), бивш сирийски клон на Ал Каида, съобщи Анадолската агенция. Джихадистите били задържани в апартаментите им в южния турския град Адана, където полицията издирвала 16 заподозрени в членство в организацията. Те са обвинени в оказване на логистика, финансиране и набиране на бойци за ХТШ, както и за участие в извършвани от нея атаки в Сирия, предава БТА. През август Турция призна Тахрир ал Шам, по-рано известна като Фронт Ан Нусра, за терористична организация. ХТШ вече контролира цялата сирийска провинция Идлиб по силата на постигнато споразумение за примирие с бунтовнически групи. Споразумението слага край на продължили няколко дни кървави сблъсъци между ХТШ и бунтовниците от подкрепяната от Турция коалиция Национален фронт за освобождение.", "date": "2019.01.13", "title": "Турските власти задържаха 13 заподозрени\nв членство в джихадистка групировка"}
{"url": "https://www.24chasa.bg/novini/article/7242360", "text": "Папа Франциск каза днес на родителите, че е напълно нормално да се карат, но да не го правят пред децата си, заради \"силната болка\", която се причинява по този начин, предаде Асошиейтед прес. Главата на Римокатолическата църква поиска разрешение днес да даде съвет на родителите по време на церемонията за кръщаването на 27 новородени - годишна традиция, която изпълва Сикстинската капела с новородени, техните родители и кръстници, предава БТА. Сред плач и гукане Франциск каза на родителите, че те поемат нова важна роля по предаването на вярата на техните деца - работа, която според него, започва вкъщи. Той спонтанно посъветва родителите: нормално е съпрузите да се карат (...) би било странно да не го правят. Правете го, но така че децата да не чуват и виждат.\"", "date": "2019.01.13", "title": "Папата посъветва родителите да не се карат пред децата"}
{"url": "https://www.24chasa.bg/novini/article/7242381", "text": "Тялото на четвърта жертва бе извадено от сградата в Париж, в която вчера стана газова експлозия, предаде ДПА. Засега официални източници не потвърждават дали това е тялото на жената, която се водеше за изчезнала в експлозията и за която имаше съмнения, че е затрупана някъде в сградата. Сайтът на телевизия Бе Еф Ем Те Ве обаче съобщава, че тялото е именно на изчезналата млада жена. Тя е живеела в жилище, намиращо се точно над мястото на експлозията, предава БТА. Същевременно днес започна набирането на дарения за семействата на двамата загинали във взрива пожарникари - Натанаел Жослен и Симон Картанас. Онлайн инициативата вече събра 73 000 евро. Вчера имаше противоречиви данни за броя на жертвите. След като първо съобщиха за четири, властите после ги понижиха на загинали двама пожарникари. След това стана ясно, че има още една жертва - испанска туристка.", "date": "2019.01.13", "title": "Тялото на четвърта жертва извадено от взривилата се в Париж хлебарница"}
{"url": "https://www.24chasa.bg/novini/article/7242385", "text": "Сериозно ще разгледаме инициативата на опозиционната ВМРО-ДПМНЕ за предсрочни парламентарни избори, има много аргументи в полза на такава инициатива, заяви днес македонският вицепремиер и министър на отбраната Радмила Шекеринска, цитирана от агенция МИА. Според Шекеринска ВМРО-ДПМНЕ излезли с инициативата веднага след гласуването в парламента за конституционните промени за Преспанския договор, с което искали да сменят темата и да се забрави, че Македония е успяла да реши един проблем, предава БТА. Според вицепремиера по европейските въпроси Буяр Османи Демократичният съюз за интеграция би постигнал на избори сега 2,5 пъти по-добри резултати от тези през декември 2016 г. Сега обаче цялата политическа енергия трябва да се насочи към решаване на членството в НАТО, започване на преговорите с ЕС и на прилагане на идеята 2019 г. да бъде година на икономиката, каза Османи. Всеки нормален и честен македонец е разочарован заради продажбата на националните интереси и загубата на името, идентичността, историята и куртурата, се казва в съобщение на ВМРО-ДПМНЕ, разпространено в отговор на пресконференцията на управляващия Социалдемократически съюз. Само престъпният картел начело със Зоран Заев се гордее и празнува, че е преименувал собствената си страна, Република Македония. Тази власт няма никаква връзка с европейските ценности, а още по-малко има капацитет да доведе до икономически просперитет. Фалшивите обещания, които дават отново, за 15 процента връщане на ДДС, по-високи заплати, по-висок стандарт, по-добро образование, здравеопазване и социална защита можеха да изпълнят и без да променят името, ако знаеха как и ако държаха на думата, дадена преди избори. Очевидно е, че повторенията на същите лъжи означава, че планират да продължат с черната краска в Република Македония, заедно с всички неуспехи, безотговорност и черните рекорди в икономиката. Еденственият начин това да се спре е да се насърчи СДСМ да се изправи пред народа на парламентарни избори. Народът ще им каже какво мисли за всичките им вредни и погрешни политики, се казва в съобщението на ВМРО-ДПМНЕ.", "date": "2019.01.13", "title": "Македонски вицепремиер: Има много аргументи в полза на предсрочни избори"}
{"url": "https://www.24chasa.bg/novini/article/7242393", "text": "Иран извика във външното министерство най-високопоставения полски дипломат в страната, за да протестира срещу решението на Варшава да приема среща на високо равнище, организирана от Вашингтон и определена като антииранска от Техеран, предаде Франс прес, като се позова на говорителя на иранското външно министерство Бахрам Гасеми. Полският шарже д'афер Войчех Унолт беше извикан във външното министерство в знак на протест срещу антииранската конференция, която организаторите твърдят, че е посветена на темите за сигурността и мира, каза Гасеми, предава БТА. Пред полския дипломат беше подчертано, че конференцията е враждебен акт на САЩ към Иран и че иранските власти очакват от Полша да се въздържи да приема организирането на тази конференция, допълни говорителят. В интервю в петък за телевизия \"Фокс нюз\" американският държавен секретар Майк Помпейо обяви, че на 13 и на 14 февруари в Полша ще има министерска среща с участието на десетки страни. Срещата ще бъде посветена на стабилността, мира, свободата и сигурността в Близкия изток, уточни тогава Помпейо и допълни, че \"това включва и важен елемент, а именно да се гарантира, че Иран няма дестабилизиращо влияние\". Полският представител в Иран от своя страна е посочил при привикването си във външното министерство, че конференцията не е антииранско заседание и че неотдавнашните забележки на Вашингтон срещу Иран не се споделят от Варшава, разказа Гасеми. Иранският външен министър Мохамад Джавад Зариф каза, че тази позиция е била недостатъчна и подчерта, че Техеран ще бъде принуден да отговори, ако Полша не отстъпи. Зариф припомни, че Иран е спасил поляци по време на Втората световна война, а сега Полша приема \"един антиирански цирк\". Той допълни, че полското правителство няма да успее да изтрие срама от това свое деяние. Зариф визира факта, че Иран е приел 100 000 граждани от Полша по време на Втората световна война. По повод протестите на Иран полското външно министерство заяви, че Полша има правото да участва в обсъждането на стабилността в Близкия изток, предаде ТАСС. \"Ние стоим на позицията, че международната общност има правото да обсъжда разни регионални и глобални проблеми, а Полша - да участва в организирането на конференции с цел разработването на план за действие за стабилността и благополучието в района на Близкия изток\", се казва в изявление на полското външно министерство.", "date": "2019.01.13", "title": "Иран протестира срещу Полша заради\nсреща във Варшава, била антииранска"}
{"url": "https://www.24chasa.bg/novini/article/7242395", "text": "Европейският съюз би трябвало да обмисли регулация, за да спре страните членки да си крадат една от друга лекари и други специалисти, заяви германският министър на здравеопазването Йенс Шпан, цитиран от Ройтерс. \"Мога да ги разбера. Швейцария е богата страна. Но едно е ясно - в Германия има недостиг на такива специалисти. А след това полските доктори идват да работят в нашата страна, което води до недостиг на лекари в Полша\", отбелязва министърът пред швейцарския таблоид \"Блик ам зонтаг\", предава БТА. \"Това не може да е правилно. Затова трябва да помислим дали има нужда от създаване на нови правила за привличането в чужбина на хора с определени професии от ЕС, но без да поставяме фундаментално под въпрос свободното движение в Европа\", изтъква той. Шпан допълва, че в момента има такива споразумения със Световната здравна организация (СЗО), които могат да послужат като модел, но не посочва кои са те, нито как биха могли да се прилагат в рамките на ЕС. На въпрос дали Германия може да поиска обезщетения от Швейцария, която не е член на ЕС, за обучението на германски доктори, отишли да работят в конфедерацията, министърът отговаря: \"Не, не планирам такова нещо\".", "date": "2019.01.13", "title": "Германският здравен министър: ЕС има нужда от правила, които да спират лекарите да емигрират"}
{"url": "https://www.24chasa.bg/novini/article/7242401", "text": "Група критично настроени британски депутати от всички партии, включително бивши министри консерватори, планират да лишат правителството на Тереза Мей от способността да управлява, съобщава в днешния си брой в. \"Сънди таймс\". Според публикацията те планират \"много британски преврат\" (според определението на високопоставен представител на Камарата на представителите), ако Мей изгуби ключовия вот по нейното споразумение за Брекзит във вторник, предава БТА. Най-малко две групи настроени за бунт депутати планират да променят правилника на Камарата, така че резолюциите, предложени от редовите членове, да имат предимство пред правителствените предложения, преобръщайки вековните отношения между изпълнителна и законодателна власт, посочва \"Сънди таймс\". Според \"Даунинг стрийт\" това може да позволи на депутатите да суспендират член 50 и да забавят Брекзита, а това може дори да доведе до преобръщане на резултата от референдума.", "date": "2019.01.13", "title": "\"Сънди таймс\": Група депутати планират \"британски преврат\" срещу кабинета на Мей"}
{"url": "https://www.24chasa.bg/novini/article/7242405", "text": "Руският радиотелескоп \"Спектър-Р\" не реагира на команда да включи предавателя си по време на днешния сеанс за връзка, съобщи ТАСС. Опитите за възстановяване на управлението на спътника ще продължат в понеделник вечерта, когато ще е зоната на радио видимост. Тогава ще бъдат подадени сигнали от две руски наземни станции, предава БТА. В понеделник сутринта ще има зона на радио видимост от \"Спектър-Р\" към американска наземна станция, която трябва да приеме излъчените от телескопа научни данни. Ако това стане, ще означава, че системите на спътника работят, с изключение на командната радиолиния. Радиотелескопът \"Спектър-Р\" е изстрелян през 2011 г. Първоначалната продължителност на мисията е била до 2014 г.", "date": "2019.01.13", "title": "Руският радиотелескоп \"Спектър-Р\" все още не отговаря на сигнали от Земята (Видео)"}
{"url": "https://www.24chasa.bg/novini/article/7242415", "text": "Председателят на Сръбското движение за обновление Вук Драшкович заяви днес, че не подкрепя становището на опозицията против споразумение между Белград и Прищина, защото смята, че това противоречи на жизнените интереси на Сърбия и сръбския народ, съобщи вестник \"Блиц\". Драшкович заяви за телевизия Пинк, че трябва колкото може по-скоро да се стигне до обвързващо споразумение между Белград и Прищина, предава БТА. \"Няма какво да се чака, замразен конфликт е замразена агония и провал на Сърбия. Този проблем трябва да бъде решен\", каза Драшкович. Той посочи, че има и предложение на ЕС по какъв начин да бъде решен въпросът, да се уважи позицията на Сърбия да не признава независимостта на Косово, а проблемът да се реши по модела на двете Германии, които не се признаха взаимно, но поддържаха всестранни отношения и двете бяха членки на международни организации. \"Първо трябва да изхвърлим от употреба тези приказки, че не можем да се разграничим сами със себе си. Това е приятно за ушите, но е далече от действителността. Косово бе територия в състава на сръбската държава до 1999 г.\", каза Драшкович. По думите му, ако от косовската жарава се разгори огън, той много лесно може да обхване Босна и Македония и има само една сила, която ще гаси този огън и това е НАТО. Драшкович се обяви за влизане на Сърбия в НАТО и предупреди, че повечето граждани не знаят, че най-голямата опасност за Сърбия в сферата на сигурността и развитието е игнорирането на геополитическата действителност. \"Сърбия днес е малък остров в океана на ЕС и НАТО и няма криле да прелети до Русия и да влезе в икономически и военен съюз с Русия\", подчерта Драшкович, според когото гражданите са решително против НАТО предимно поради незнанието си и до голяма степен и от инат и омраза. Народът трябва да бъде образован, добави той. \"Сигурно е, че Сърбия би решила повечето от проблемите си със сгурността и развитието като се присъедини към НАТО\", смята Драшкович като подчерта, че по някои въпроси от национален и държавен интерес държавата не бива да слуша мнозинството, незнанието, ината и страстите, а решенията трябва да се взимат рационално, в съответствие с националните интереси на Сърбия.", "date": "2019.01.13", "title": "Сръбски политик предлага косовският въпрос да се реши по модела на двете Германии"}
{"url": "https://www.24chasa.bg/novini/article/7242414", "text": "Крайнодясната германска партия \"Алтернатива за Германия\" (АзГ) реши днес да води кампания за излизане на страната от ЕС, но в краен случай, ако блокът не се реформира из основи. Това е записано в партийна резолюция, приета от делегати на партията, предаде Франс прес, цитирана от БТА. С приемането на резолюцията на партийния конгрес в град Риза в Саксония, в която се говори за излизане от ЕС, АзГ разчупи едно следвоенно табу в Германия, отбелязва Франс прес. Досега нито една германска партия не беше стигала до това да обмисля, дори и по едни предпазлив начин, опцията за излизане на Германия от ЕС (така нареченото Декзит, от Дойчланд и екзит). Резолюцията, приета днес от мнозинството от делегатите от АзГ - основната опозиционна партия в германския федерален парламент - се обявява в подкрепа на Декзит, ако исканията за дълбоки реформи в ЕС, отправени от страна на АзГ, не бъдат изпълнени в разумен срок. В такъв случай ние смятаме за необходимо, като краен вариант, излизане на Германия, или разпускане на ЕС и създаването на негово място на обикновена европейска икономическа общност, се казва в текста на резолюцията. Призивът, съдържащ се в резолюцията, трябва да влезе напълно в сила с приемането на програмата на партията, предвидено за тази вечер, отбелязва Франс прес. Сред исканията за реформи на ЕС, отправени от АзГ, има такива за премахване на Европейския парламент, на еврото или за края на \"ислямизацията\" на Европа. В началото АзГ планираше резолюцията да е още по-твърда като формулировка и да призовава за излизане на Германия от ЕС след края на мандата на следващия ЕП, тоест през 2024 г., ако няма конкретизирани реформи. Съпредседателят на АзГ Александър Гауланд обаче предупреди партията си да не настоява за точен срок, в който Германия да напусне ЕС, припомня ДПА. \"Не мисля, че е мъдро да се участва в избори с максимални искания\", каза той пред делегатите в Риза. И в крайна сметка партийните делегати се отказаха от намерението да поставят краен и обвързващ срок. Много от лидерите на партията се притесняват да стигнат прекалено далеч, за да не изплашат поддръжниците в навечерието на европейските избори и това да не се отрази на доверието в АзГ, отбелязва Франс прес. На форума в Риза, който продължава и утре, 500 делегати се подготвят за европейските избори през май. Ще бъдат избрани кандидати за изборите и ще се определи партийната позиция по ключови въпроси, предаде ДПА.", "date": "2019.01.13", "title": "Крайнодясната \"Алтернатива за Германия\" е за излизане на страната от ЕС"}
{"url": "https://www.24chasa.bg/novini/article/7242428", "text": "Френската крайнодясна партия Национален сбор на Марин Льо Пен постави днес началото на кампанията си за изборите за Европейски парламент, предадоха Франс прес и сайтът Ер Те Ел. Льо Пен заяви, че нейната партия е единствената сила, която може да победи Еманюел Макрон. Тя обвини Макрон, че не се държи като държавник, ако ръководител на някой клан и допълни, че той е неспособен да върне реда в страната. Льо Пен заяви, че след 18 месеца Макрон преживява нещо като край на царуването си, предава БТА. Лидерката на Национален сбор похвали бунта на жълтите жилетки и заяви, че правителството обижда протестното движение, с което би трябвало да разговаря. Според нея властите са избрали пътя на конфронтацията, на полицейския отговор, на опасната ескалация. Според Льо Пен, която се класира на втория тур на президентските избори през 2017 г. срещу Макрон, решението на кризата минава пред разпускането на френския парламент. Марин Льо Пен представи и част от листата на Национален сбор за европейските избори. Начело й е 23-годишния Жордан Бардела. Той от дълго време е активист на партията и привърженик на нейната лидерка. С Бардела начело на листата Национален сбор се представя като защитник на идеята за \"Европа на народа\", каза Марин Льо Пен, която определи партийната листа като \"голям съюз на френските патриоти\", противопоставящи се на глобалистите. Допитванията до общественото мнение показват, че Национален сбор има подкрепата на 24 процента от французите, пред движението на Макрон. Самият Бардела смята, че европейските избори трябва да се превърнат в референдум за политиката на Макрон. \"Европейските предизвикателства ще присъстват силно в този вот, но националният контекст ще предопредели избора\", твърди Бардела. В ЕП сега Национален сбор има само 15 депутати. На изборите през 2014 г. бяха избрани 24 души, но след провала на партията на президентските избори през 2017 г., редица избранници се оттеглиха. Същевременно днес допитване на института ИФОП за вестник \"Журнал дю Диманш\" показва, че голямо мнозинство от французите не искат появата на съюз между Национален сбор, крайнолявата партия Непокорна Франция и движението на \"жълтите жилетки\". Едва 20 процента от французите смятат, че е вероятно трите движения да се обединят, а 43 процента смятат, че това изобщо не е възможно. На въпрос \"Искате ли подобен съюз да има?\", 82 процента от анкетираните отговарят негативно.", "date": "2019.01.13", "title": "Марин Льо Пен: Само моята партия може да победи Макрон, той не може да върне реда в страната"}
{"url": "https://www.24chasa.bg/novini/article/7242434", "text": "Автомобил се обърна странично на централен столичен булевард, съобщава  . Инцидентът стана на булевард \"Мадрид\" днес следобяд. При катастрофата колата е ударила няколко паркирани автомобила. За щастие няма пострадали пешеходци. Шофьорът на автомобила е настанен в болница. По обърнатия странично автомобил са нанесени сериозни материални щети. Колата не създава проблеми при движението по булеварда. На място има служители на полицията. Трамвайното движение се осъществява нормално.", "date": "2019.01.13", "title": "Джип се обърна върху паркирани коли на столичен булевард, шофьорът е в болница"}
{"url": "https://www.24chasa.bg/novini/article/7242436", "text": "Екипът по националната сигурност на Белия дом е поискал през есента Пентагонът да му представи варианти за удар срещу Иран, след като свързани с Техеран бойци са обстрелвали с миномети район в Багдад, където се намира американското посолство, съобщи в. \"Уолстрийт джърнъл\", цитиран от Ройтерс и БТА. Според изданието, което се позовава на настоящи и бивши американски служители, искането на Съвета за национална сигурност, оглавяван от Джон Болтън, е предизвикало сериозна тревога в Пентагона и Държавния департамент. Пентагонът е изпълнил искането, но не е ясно дали вариантите за удар срещу Иран са били представени също така на Белия дом или дали президентът Доналд Тръмп е знаел за това. Решението да се търсят варианти за удар срещу Иран е било предизвикано от случай през септември, при който три минометни снаряда са били изстреляни по дипломатическия квартал в иракската столица. Снарядите са паднали на открито място и никой не е пострадал. Държавният секретар Майк Помпейо не коментира въпроса, след като беше попитан от репортери, а говорителка на Държавния департамент отказа коментар. Говорител на Пентагона нямаше коментар по темата, а Белият дом и Съветът за национална сигурност не можаха да бъдат намерени за коментар. Говорител на Съвета за национална сигурност, цитиран от \"Уолстрийт джърнъл\", обаче заяви: \"Ние продължаваме да правим преглед на положението на нашия персонал след опити за нападения срещу нашето посолство в Багдад и консулството ни в Басра и ще обмислим пълна гама от варианти за опазване на тяхната безопасност и нашите интереси.\"", "date": "2019.01.13", "title": "\"Уолстрийт джърнъл\": Белият дом е поискал от Пентагона варианти за удар срещу Иран"}
{"url": "https://www.24chasa.bg/novini/article/7242270", "text": "Получих уверение, че гръцкото правителство е силно посветено да завърши работата с Преспанския договор, заяви македонският външен министър Никола Димитров, предадоха медиите в Скопие. Димитров разговарял с гръцкия втори външен министър Йоргос Катругалос след изявлението на министъра на отбраната Панос Каменос, че той и министрите от Независими гърци напускат правителствената коалиция заради националния въпрос за името Македония, предава БТА. \"Мисля, че по-полезно е да отправим послание, че е време двете съседни държави, които споделят общи интереси, да направят тази стъпка към близко стратегическо приятелство\", каза Димитров.", "date": "2019.01.13", "title": "Никола Димитров: Време е Македония и Гърция да направят стъпка към близко стратегическо приятелство"}
{"url": "https://www.24chasa.bg/novini/article/7242288", "text": "Посланикът на Съединените щати в Германия отправи писмено предупреждение към германските компании, участващи в спорния руско-германски проект за газопровода \"Северен поток 2\", че са застрашени от американски санкции, предаде Франс прес. \"В писмото се припомня на всички компании, участващи в сектора на газопроводите за износ на руска енергия, че са изложени на опасност от американски санкции\", посочи пред АФП говорител на посолството. Така той потвърди информация в днешното издание на в. \"Билд\". Говорителят подчерта, че тази опасност от санкции е предвидена в Закона за \"санкциите за борба с противниците на Америка\" (CAATSA), приет през 2017 година и насочен срещу Иран, Северна Корея и Русия, предава БТА. Писмото, изпратено по искане на американската администрация във Вашингтон, \"не цели да бъде възприето като заплаха, а като ясно послание за американската политика\", подчерта говорителят. По думите му единственият възможен \"шантаж\" в тази връзка би бил, ако в бъдеще Кремъл контролира газовите доставки за Европа. В центъра на разногласията е проектът за газопровод Северен поток-2 за доставка на руски газ за Германия направо през Балтийско море и заобикаляйки Украйна, която досега беше основна транзитна страна. Този проект дублира и следва същия маршрут като първия такъв газопровод, Северен поток-1, през териториалните води на пет страни - Русия, Финландия, Швеция, Дания и Германия. Целта е да се удвоят мощностите за подаване на газ. В проекта \"Северен поток 2\" участват, освен руският гигант Газпром, и няколко европейски компании: германските Винтерсхал (Wintershall) и Унипер (Uniper), британско-холандската Шел (Shell), френската Анжи (Engie) и австрийската О Ем Ви (OMV). САЩ многократно критикуваха проекта, но сега прекрачват още един етап, обръщайки се директно към съответните германски компании, за да ги предупредят за опасността от санкции. Според Германия, която има подкрепата на Франция и Австрия, проектът ще позволи да се осигурят по-надеждни и по-евтини доставки. Украйна обаче гледа на проекта като на средство Москва да я \"задуши\" в енергийно отношение и така да засили политическия натиск срещу нея. Двете страни са в конфликт заради анексирането на Крим от Русия и руската подкрепа за сепаратистите в източната част на Украйна. Според сп. \"Шпигел\", цитирано от ТАСС, управляващият елит в Германия по всякакъв начин се старае да избягва посланика на САЩ в Германия Ричард Гренел и той на практика се намира в политическа изолация. ", "date": "2019.01.13", "title": "САЩ заплашва германски компании, работещи по \"Северен поток 2\", със санкции"}
{"url": "https://www.24chasa.bg/novini/article/7242291", "text": "Дипломат номер едно на САЩ Майк Помпейо заяви днес, че ще настоява пред саудитския престолонаследник принц Мохамед бин Салман да бъде потърсена сметка на всички отговорни за убийството на журналиста Джамал Кашоги, предаде Франс прес. Помпейо заяви това по време на визита в Катар, която е част от обиколката му в Близкия изток. \"Ще продължим да обсъждаме с престолонаследника и със саудитците въпроса, така че на всички да бъде потърсена сметка във връзка с неприемливото убийство на Джамал Кашоги\", каза Помпейо. По-късно той ще отпътува за Рияд, уточнява БТА. Американският Сенат смята принц Мохамед за \"отговорен\" за това убийство, станало в началото на октомври в саудитското консулство в Истанбул. Правителството на Доналд Тръмп обаче не го обвини директно, отбелязва агенцията. В Катар Помпейо каза още, че спорът между Катар и неговите съседи от Персийския залив е продължил прекалено дълго, предаде Ройтерс. \"Ние сме по-силни, когато работим заедно и споровете са ограничени. Когато имаме общо предизвикателство, споровете между страните със споделени цели никога не са от полза\", подчерта той. Бахрейн, Египет, Саудитска Арабия, Обединените арабски емирства започнаха бойкота на Катар през юни 2017 г. Те твърдят, че Катар финансира екстремистки групировки и е прекалено близък до Иран. Катар отрича обвиненията за финансиране на екстремисти, но Доха споделя големи офшорни полета с природен газ с Техеран, което осигурява на гражданите му най-високия доход на глава от населението в света. Катар възстанови дипломатическите връзки с Техеран след избухването на кризата, което беше удар за Саудитска Арабия, възприемаща Иран като основен регионален съперник, отбелязва Асошиейтед прес по темата. В Катар Помпейо предупреди, че създаването на стратегически близкоизточен алианс изисква връщане на единството между страните от Персийския залив, предаде ТАСС. По време на визитата на Помпейо Катар и САЩ се договориха за разширяването на военната авиобаза Ел Уейд в Доха, предаде ТАСС. \"Тази база е много важна за нас и ние сме благодарни на Катар, че тя е приела нашите сили на своя територия\", заяви Помпейо след подписването на двустранното споразумение за разширяване на базата. Тя е най-голямата американска база в региона. В базата, намираща се в столицата на Катар, са разположени 11 000 военнослужещи на САЩ и на страни от антиджихадистката коалиция. Тя има голямо значение за операцията срещу Ислямска държава. Миналата година Катар каза, че е готов да оттегли 1,8 милиарда долара за плана за реконструкцията на базата. Преди визитата в Катар Помпейо беше в Йордания, Египет, Бахрейн и ОАЕ. Предстои той да посети Саудитска Арабия, Оман и Кувейт, припомня ТАСС.", "date": "2019.01.13", "title": "Помпейо: На всички трябва да им бъде потърсена сметка за убийството на Кашоги"}
{"url": "https://www.24chasa.bg/novini/article/7242297", "text": "Бразилци от селскостопанския щат Минас Жераис станаха свидетели на неприятно, но безобидно явление - от небето \"валяха\" паяци, съобщи в. \"Гардиън\". Паяците всъщност висят във въздуха, но изглежда сякаш \"валят\". Те изплитат гигантска паяжина, за да ловят плячка, обясни арахнологът Адалберто дос Сантос. Видът Parawixia bistriata е социален и изплита обща паяжина. Човешкото око обаче не я вижда. През деня паяците са сред растенията. Вечер те се издигат и изграждат \"таван\" между дърветата и храстите, широк до 4 м и дебел около 3м. Сутрин пируват, а след това се скриват, предава БТА. Плячката им обикновено са насекоми, но понякога улавят и малки птички. За хората не са опасни, защото отровата им не е токсична, а ухапванията причиняват само минимален дискомфорт. Явлението е типично за района в горещо и влажно време. В Бразилия \"валяха\" паяци и през 2013 г. - в Санто Антонио да Платина, в южната част на страната. ", "date": "2019.01.13", "title": "Паяци \"валяха\" над Бразилия (Видео)"}
{"url": "https://www.24chasa.bg/novini/article/7241970", "text": "Бившият служебен премиер на България Стефан Софиянски гостува в студиото на \"Денят започва с Георги Любенов\" по   с коментар за икономическото състояние на страната ни и перспективата да бъдем приети в еврозоната. \"Политиката на излишъка е изключително вредна - дават се пари в края на годината, които не генерират адекватен, реален Брутен вътрешен продукт\", категоричен е Софиянски. \"Ако тези пари бъдат разпределени равномерно през годината, ще се свърши повече работа, но за това се изисква една много по-дългосрочна стратегия\", допълни той. Според него България не е подготвена за влизане в Еврозоната заради слабото ни икономическо развитие. \"Икономиката трябва да бъде буфер при въвеждането на еврото, защото няма как да минем без сътресения. Пенсионер с нормална пенсия 350 лв, как ще живее той със 170 евро в Европа? Икономиката трябва да има много по-силен растеж, да поеме удара, радикално да се качат пенсиите и тя да поеме сътресенията\". Според Софиянски, България е в пълен икономически застой от 1 януари 2007 г. (когато сме приети за пълноправен член на ЕС) с леви правителства - на Станишев, Борисов, частично на Орешарски. \"Много съм изненадан, че липсва амбиция в това правителство да мръдне. Ние сме единствената държава в Европа, чието БВП, тоест всичко, което тя произвежда, е под 10 000 евро на глава от населението. За мен некадърността е по-страшна от корупцията\". Софиянски е категоричен, че страната има нужда от нов социален и политически проект, за да бъде изградена като една модерна европейска държава.", "date": "2019.01.13", "title": "Стефан Софиянски: Икономиката ни не е готова за буфер на еврото"}
{"url": "https://www.24chasa.bg/novini/article/7241982", "text": "„Трябва да се инвестира в сигурност и тази българска армия, която изстрада и не беше финансирана толкова много години, да бъде подкрепена. Алтернативата е безвремие“. Това каза пред   ген. Константин Попов – председател на парламентарната комисия по отбрана и депутат от ГЕРБ. Следващата седмица за обсъждане в парламента влиза предложението на правителството – страната ни да започне преговори със САЩ за 8 изтребителя Ф-16. „Националната сигурност би трябвало да е приоритет и би трябвало да се инвестира в нея. Това, че започваме преговори съвсем не означава, че има договор. Има последваща ратификация. За да се стигне до нея, правителството трябва да извърши огромна работа и в края на краищата да предложи нещо на парламента. Така че процесът изобщо не е завършил“, обясни той в предаването „Неделя 150“. Според него „драматизирането“ на темата може да доведе до отлагане на целия процес и може да има сериозен ефект не само върху този проект, но и върху всички останали проекти за модернизация на българската армия. Ген. Попов посочи какво предстои следващата седмица в парламента: „Ще има дебати. Те ще са на политическо ниво. Политиците ще вземат решение, но то ще е на базата на експертизата, която е извършена“. Депутатът подчерта, че предложението може и да не мине в парламента, но ако се приеме, това ще даде увереност и единство на България за продължаване по пътя на модернизацията: “Сигурен съм, че българското правителство, което трябва да бъде поздравено за смелостта и за това, че иска да продължи модернизацията, ще си свърши добре работата и няма да предаде националните интереси“. „Ние не казваме, че отпадат основните изисквания. Казваме, че правителството – това, което е предложило и сме го приели, ще трябва да носи своята отговорност, когато дойде отново за ратификация на предложен договор или дойде с предложение за преговори със следващия кандидат. Ф-18 също участва с една много по-сериозна сума и това не ги отказва. Така че всеки, който имаше желание, можеше да участва“, отбеляза ген. Попов и подчерта, че има избор, а не конкурс. Щом няма конкурс, не виждам как ще бъде опорочен и защо точно опорочен, коментира той критиката на президента по темата. „Параметрите, заложени в математическия модел, не са гласувани от депутатите – това е отговорност на правителството и по-специално на Министерството на отбраната. Ние връщаме отговорността в правителството. На МС няма да му е по-леко, ако с 5 лв. бъде надхвърлена максималната цена“. „Основната цел е ние да придобием бойни способности, които обявявахме гръмогласно, че липсват. Трябва да се преследва целта. Трябва да има комплексен подход и България трябва да извлече максимална полза във всички възможни сфери – и в сферата на индустриалното сътрудничество“, категоричен е ген. Константин Попов. Той се надява в страната да има и повече работни места, свързани с високи технологии.", "date": "2019.01.13", "title": "Ген. Попов за изтребителите: Българската армия трябва да бъде подкрепена"}
{"url": "https://www.24chasa.bg/novini/article/7241984", "text": "НАП започва проверки на дружества, чийто предмет на дейност е покупко-продажба на криптовалути, съобщиха от приходната агенция. Целта е да се установи дали фирмите и техните клиенти спазват данъчното и осигурително законодателство. Данъчните ще изследват също принципа на работа на платформите за покупко-продажба на такива активи. Според НАП тъй като транзакциите, свързани с търговия с виртуални валути, са анонимни, има риск от укриване на приходи и неплащане на данъци. От приходната агенция е направено проучване на български дружества, които притежават уеб сайтове за покупко-продажби на криптовалути, и вече са възложили контролни действия спрямо 9 дружества. След приключване на проверките, данъчните ще анализират събраната информация и за клиентите на тези платформи, за да установят дали са декларирали доходите от извършените от тях сделки. От НАП напомнят, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10 процента). Доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане. Срокът за подаване на годишните декларации за облагане на доходите на физическите лица, придобити през 2018 г., изтича на 30 април. В същият срок трябва да се плати и дължимият данък за довнасяне. Срокът, в който фирмите подават годишни декларации за облагане с корпоративни данъци, е 31 март.", "date": "2019.01.13", "title": "НАП започва проверки на търговците с криптовалути"}
{"url": "https://www.24chasa.bg/novini/article/7241990", "text": "Трима германски скиори бяха убити от лавина в австрийските Алпи, а четвърти е в неизвестност, съобщи Асошиейтед прес, като се позовава на германската полиция. Телата на тримата мъже, на възраст 57, 36 и 32 години, били открити снощи близо до курорта Лех, няколко часа след като съпругата на единия съобщи за изчезването им, предава БТА. Полицията във Форарлберг, най-западната австрийска провинция, заяви днес, че трябвало да прекъсне издирването на друг германец, на 28 години, поради силния снеговалеж и опасност от лавини.", "date": "2019.01.13", "title": "Лавина помете трима германски скиори в австрийските Алпи, четвърти е изчезнал"}
{"url": "https://www.24chasa.bg/novini/article/7241993", "text": "Заместник -министърът на регионалното развитие и благоустройството и ръководител на Управляващия орган на ОПРР Деница Николова и кметът на София Йорданка Фандъкова ще подпишат утре от 10.30 часа в Столичната община договора за изпълнение на проект \"Подкрепа за деинституционализация на социалните услуги за възрастни и хора с увреждания\". Това съобщиха от пресцентъра на МРРБ. Проектът, финансиран от МРРБ чрез Оперативна програма \"Региони в растеж\" 2014-2020 г., предвижда ново строителство за осигуряване на подходяща и ефективна социална инфраструктура в 2 обекта, чрез които ще бъдат създадени 9 нови социални услуги за пълнолетни хора с увреждания и възрастни хора в район \"Витоша\" и район \"Нови Искър\". Стойността на предвидените дейности е над 5 млн. лв.", "date": "2019.01.13", "title": "Утре подписват договор за нов проект в помощ на възрастни и хора с увреждания"}
{"url": "https://www.24chasa.bg/novini/article/7241978", "text": "Един човек е загинал при ПТП през изминалото денонощие у нас, съобщава пресцентърът на МВР. Общо на територията на страната са станали 14 пътни инцидента с 20 ранени. За София са регистрирани 30 леки ПТП и едно тежко. Един човек е ранен.                                                                                                                                                                                                                                                                                                                       ", "date": "2019.01.13", "title": "14 катастрофи в страната за денонощие, има загинал"}
{"url": "https://www.24chasa.bg/novini/article/7242026", "text": "Нямам никакви амбиции, нито бих искал да участвам в европейския вот, заяви пред   председателят на парламентарната група на ГЕРБ Цветан Цветанов. Партията си постави за цел минимум 6-ма евродепутати на предстоящите избори. Участващите в листата ще бъдат избрани след номинационни събрания, но при всички случаи ще има и нови лица. Цветанов посочи на какво ще заложат в предстоящите през май избори. „Евроизборите са сериозен тест за цяла Европа. Трябва да има повече Европа в България и повече България в Европа. Това ще го направим от ГЕРБ с т.нар. граждански диалог „Европа в нашия дом“, за да можем да покажем, че заедно европейските, националните и местните политики успяваме да променяме средата за живеене и всеки може да инвестира и да получи своята лична и професионална реализация. Образованието ще бъде един от акцентите ни в тази кампания“. Оценката гражданите ще могат да я направят на предстоящите избори – европейски и местни, подчерта депутатът. Според него промяната в начина на живот през годините е осезаема. Той припомни и последния евродоклад за страната ни, който ни дава за пример. За противопоставянето между президент и правителство Цветан Цветанов изказа мнение: „Всички конфликти и реплики в публичното пространство са свързани само с инициативата за подобно противопоставяне от президента. Ние нямаме абсолютно никакви такива изказвания. Никога не сме залагали на противопоставяне. ГЕРБ доказа, че правим кампанията лице в лице, държим да има диалог, ние сме тези, които можем да направим необходимия консенсус и да защитим националния интерес“. Депутатът упрекна президента Радев, че не намира време да отиде в парламента. Той смята, че държавният глава провокира разделение и омраза. Въпреки това Цветанов призова за повече консенсус, както и да има интензивен политически дебат в европейския и българския парламент: „Нека прагматизмът да заглуши популизма и политическите аргументи да вземат връх над заклинанията, които чуваме през последните няколко месеци от опозицията, БСП. Трябва да имаме повече каузи, върху които да се обединяваме“. Като такава кауза, около която се обединиха българските евродепутати и правителството, Цветанов посочи темата за мобилния пакет: \"Това, което бихме настоявали като най-неотложното условие, е пакетът \"Мобилност\" да не влезе в ЕП в сегашния му мандат. Полагат се максимални усилия за това. Цветанов посочи, че Пловдив като Европейска столица на културата ни кара да сме горди като българи. Вчера видях едно истинско приятелство между министър Банов и кмета на Пловдив, каза той по повод изказването на пловдивския кмет, че не чувства подкрепата на министерството. „Това е ключовото събитие, с което започна 2019 г. Смятам, че всичко, което се случва в Пловдив и цялата 2019 г., ще ни направи много по-силни и ще може да представи страната по най-добрия начин. Пловдив го заслужава, България го заслужава“.", "date": "2019.01.13", "title": "Цветан Цветанов: Нямам никакви амбиции да съм евродепутат"}
{"url": "https://www.24chasa.bg/novini/article/7242021", "text": "Голяма зимна буря се движи бавно над САЩ. Петима души загинаха при различни инциденти, предизвикани от лошото време. Фронтът започна с дъждове в Мексико и ще премине близо 3 000 км в страната - от Колорадо до Атлантическото крайбрежие, предава  . Валежите предизвикаха катастрофи и големи забавяния по пътищата, закъснения на влакове и полети, прекъсване на електричеството и локални наводнения. В Сейнт Луис натрупа над 40 см сняг. Очаква се да бъде счупен рекордът за най-обилен снеговалеж. Кметът на Индианаполис призова хората да се запасят с продукти преди бурята да е дошла. „В късната сутрин или ранния следобед пътуването ще стане рисково занимание. Заледени пътища, ниска видимост. Ще има и много снегорини. По-добре стойте далеч от тях”, каза метеорологът Ашли Браун.", "date": "2019.01.13", "title": "Зимната буря в САЩ взе 5 жертви"}
{"url": "https://www.24chasa.bg/novini/article/7242038", "text": "Волтова дъга буквално е изхвърлила детето от покрива на вагона. В късния следобед вчера Божидар решил да си прави екстремно селфи и отишъл на гарата с приятели. Всичко станало за секунди, разказва едно от децата – 11-годишният Минко. На помощ се притекли хора от селото, които извикали линейка. 14-годишното момче е транспортирано в тежко състояние в клиниката по изгаряния в Пловдив. Момчето е с 60 % изгаряния, а следващите часове са критични за живота му, предаде  . Това е поредният трагичен случай у нас с дете, което се качва на влак, за да си направи селфи. За две години при подобни инциденти са пострадали шест деца.", "date": "2019.01.13", "title": "14-годишният, пострадал след опит за селфи на жп гара, е с 60% изгаряния"}
{"url": "https://www.24chasa.bg/novini/article/7242040", "text": "Цените на продоволствените и други стоки в Северна Корея отчитат съществен растеж заради международните икономически санкции срещу Пхенян, съобщи ТАСС, позовавайки се на японското издание \"Асахи\". Вестникът пише днес, че по данни на дезертьори от Северна Корея през последните няколко месеца царевицата, която е основна прехрана за голяма част от населението, е поскъпнала 1,7 пъти, пшениченото брашно - около 1,4 пъти. Двойно са поскъпнали внасяните от Китай телевизори и електрически батерии, предава БТА. На този фон, пише \"Асахи\", като се позовава на документи на Корейската трудова партия, в Северна Корея се развива масово движение за затягане на дисциплината в потреблението. Осъждат се надеждите за икономическа помощ от Южна Корея и \"болезнената привързаност към вносни стоки\". \"Ако се опитваме да продължим революцията, като получаваме помощ от Юг, ще се провалим както СССР и Източна Европа\", според един от документите, цитирани от изданието. Срещу Северна Корея в момента действат строги санкции, приети от Съвета за сигурност на ООН, заради провежданите по-рано ядрени и ракетни опити. По-конкретно са ограничени или забранени доставките на много видове стоки, наложени са лимити за предоставянето на Пхенян на петрол и петролни продукти. Освен това действа забрана за купуването на почти всички основни експортни стоки на Северна Корея.", "date": "2019.01.13", "title": "Японско издание: В Северна Корея храните \nпоскъпват значително"}
{"url": "https://www.24chasa.bg/novini/article/7242047", "text": "Нова година по стария Юлиански календар или т.н. Сръбска нова година ще бъде отбелязана днес с фойерверки пред белградския храм Свети Сава, съобщи Танюг. Много граждани се очаква да се съберат на площадите, където ще има концерти на открито. Вечерта в църквите са предвидени празнично бдение и молебен, който се отслужва в края на всяка година, а по стар обичай през нощта ще се предлагат греяна ракия, вино и понички, предава БТА. Във всички общини в Косово със сръбско мнозинство тази вечер ще има организирано посрещане на Нова година. Издигат се сцени за концерти и представления, които ще бъдат организирани през деня и тази вечер. Председателят на община Грачаница заяви, че очаква богата програма с печено месо, греяна ракия и греяно вино.", "date": "2019.01.13", "title": "Сърбия посреща Нова година днес"}
{"url": "https://www.24chasa.bg/novini/article/7242054", "text": "Бус \"Фолксваген\" е изпепелен напълно, след като пламна в движение на автомагистрала \"Тракия\". От пловдивската полиция съобщиха, че сигналът е бил подаден в 11, 40 ч. Няма пострадали хора. Шофьорът е успял да се измъкне невредим. Инцидентът е станал преди разклона за с. Цалапица в посока Пловдив. Трафикът по аутобана не е затруднен, тъй като возилото се е намирало в аварийната лента.", "date": "2019.01.13", "title": "Бус изгоря на магистрала \"Тракия\""}
{"url": "https://www.24chasa.bg/novini/article/7242056", "text": "Министърът на отбраната на Гърция Панос Каменос подаде оставка днес в знак на протест срещу споразумението, което слага край на дългогодишния спор с Македония за нейното име, помрачавайки бъдещето на коалиционното правителство месеци преди общите избори, съобщи Ройтерс. Панос Каменос, чиято партия Независими гърци крепи правителството на премиера Алексис Ципрас, отдавна се противопоставя на споразумението със съседна Македония, подписано от двете правителства миналата година. Въпросът за името на Македония не ми позволява да не жертвам поста си на министър, заяви Каменос след като се срещна с премиера Ципрас днес сутринта, предава БТА. На срещата с Ципрас е била обсъдена съдбата на кабинета след одобряването от парламента на Македония на промените в конституцията, предвиждащи промяна на името на страната в Северна Македония. Каменос посочи, че ще извади от правителството и шестима други министри от неговата партия. Той каза, че ще съобщи подробности на пресконференция, която ще даде в скоро време в един от централните атински хотели.", "date": "2019.01.13", "title": "Гръцкият министър на отбраната Панос Каменос подаде оставка"}
{"url": "https://www.24chasa.bg/novini/article/7242072", "text": "Над десетина военни плановици са изпратени от британското министерство на отбраната в ключови министерства във връзка с подготовката на страната за излизане от ЕС, съобщава днес в. \"Обзървър\", цитиран от ДПА. Шестима военни плановици са изпратени в правителствения секретариат, четирима в пограничната служба на страната, трима в министерството на външните работи и един в министерството на транспорта, уточнява неделното издание. Запознати с въпроса казват, че някои министерства са поискали помощ с планирането за сценарий, при който Великобритания напуска Евросъюза без сделка, предава БТА. Ако на 29 март страната излезе от ЕС без споразумение за търговията и границите, правилата на съюза няма вече да се прилагат за Великобритания, която също така няма да бъде обхваната от общите споразумения като например общите правила за въздушния трафик или търговските споразумения с трети страни. По-рано тази седмица министерството на транспорта изпробва неизползваемо летище като спешен паркинг за камиони, който да се използва в случай на хаос по границите. През декември министерството подписа споразумения на стойност 108 милиона британски лири (137 милиона долара) за допълнителни преминавания с ферибот за товарни превози. Сухопътната граница със Северна Ирландия и Република Ирландия също ще представлява голям проблем, ако не се постигне споразумение. Усилията тази граница да остане отворена са един от акцентите на преговорите по Брекзита.", "date": "2019.01.13", "title": "\"Обзървър\": Британски военни готвят ключови министерства за Брекзит без сделка"}
{"url": "https://www.24chasa.bg/novini/article/7242068", "text": "Израелският премиер Бенямин Нетаняху заяви днес, че израелската авиация е нанесла в петък удар по \"ирански оръжейни складове\" на международното летище в сирийската столица Дамаск, съобщиха Франс прес и ТАСС. \"Преди 36 часа нашата авиация атакува ирански складове, пълни с ирански оръжия на международното летище в Дамаск\", заяви Нетаняху на седмичното заседание на правителството. \"Израелските отбранителни сили стотици пъти са атакували цели на Иран и /ливанското шиитско движение/ Хизбула. Последните удари доказват, че ние сме твърдо решени да действаме против Иран в Сирия\", добавил Нетаняху, цитиран от израелското радио \"Кан\" и БТА. \"Резултатите от агресията бяха ограничени до удар по един от складовете на летището на Дамаск\", заяви сирийски военен представител. По данни на телевизия \"Ал Хадас\" израелските самолети атакували ирански военни складове в района на столичното летище, използвани от \"Хизбула\", която воюва на страната на сирийската правителствена армия.", "date": "2019.01.13", "title": "Нетаняху: Преди 36 ч. нашата авиация атакува ирански складове с оръжия"}
{"url": "https://www.24chasa.bg/novini/article/7241997", "text": "Ако пътуване по линия 11 на градския транспорт в Търговище, задължително си пригответе дребни жълти стотинки за билетчето - от Нова година по маршрута от квартал \"Запад 3\" до гробищния парк се стига на цена от 1 стотинка. С тази оферта местен превозвач спечели обществена поръчка за тази линия. По нея микробусите правят по 2 курса само в събота и неделя, като часовете им на тръгване са в 8,30 и 9,30 часа. Линията пресича целия град в посока от запад на изток и обслужва всички спирки по маршрута. Шофьорите, които продават билетите за тази автобусна линия в Търговище, със сигурност ще се затруднят, ако някой пътник се опита да плати с по-едра банкнота. От общината, която организира поръчката за 28 линии от общинската, областната и републиканската транспортна схема, обясниха, че фирмата-превозвач е спечелила линия 11 тъкмо със социалната цена от 1 стотинка. Това било жест към възрастните хора, които най-често ползват градски автобусен траспорт до гробищния парк. До края на 2018 г. по същата линия билетчето струваше 1 лев. Засега договорът с превозвача е за 1 година. Той обяснил, че ще компенсират сигурните си загуби от рейсовете до гробищата с държавните компенсации, които му се полагат за това, че покрива курсове и до планинските села на общината. На обществената поръчка в края на миналата година тази фирма спечели най-много линии - общо 11. В Търговище все пак са любопитни колко време ще издържи тази цена. Тук припомнят, че до края на миналата година друг превозвач таксуваше пътниците си до недалечното село Момино с билетче на цена от 4 стотинки, но след новата процедура друга фирма спечели с 10 пъти по-скъпа оферта и сега вече до Момино се стига с градски автобус за 40 стотинки.", "date": "2019.01.13", "title": "Една стотинка в автобуса до гробищата в Търговище"}
{"url": "https://www.24chasa.bg/novini/article/7241868", "text": "Двама пожарникари и испански турист станаха жертви  , предаде ДПА, цитирайки говорителка на френското вътрешно министерство. Броят на жертвите нарасна до три по-късно снощи. Първоначално френският вътрешен министър Кристоф Кастанер съобщи погрешни данни за четири жертви, припомня ДПА. Той съобщи също, че при взрива са били ранени 47 души, от които 10 са в тежко състояние, а 37 са пострадали по-леко, уточнява БТА. Експлозията стана вчера сутринта на улица \"Тревиз\", недалеч от Парижката опера. По първоначални данни става дума за нещастен случай. Полицията каза, че преди взрива пожарникари са се отзовали на сигнал за изтичане на газ в пекарната. Експлозията стана в момент, когато Париж беше под засилени мерки за сигурност заради деветата поредна събота от протестите на \"жълтите жилетки\", отбелязва Ройтерс.", "date": "2019.01.13", "title": "Двама пожарникари и испанска туристка са загинали при взрива в хлебарница в Париж"}
{"url": "https://www.24chasa.bg/novini/article/7241862", "text": "Изграждането на Новата зона „Сюнан\", която ще се превърне в подцентър на Пекин, напредва и се извършва съобразно най-високите стандарти за градско планиране, заяви на пресконференция Лин Ниенсиу, зам.-председател на Държавната комисия за развитие и реформи, предава  . През април 2017 г. Китай обяви, че започва строителството на зоната „Сюнан\", която се простира на територията на три провинции и е на около 100 км от центъра на Пекин. Главната цел на зоната е да стане дом на част от централната администрация, освобождавайки натиска, свързан с жилищата и транспорта в централната част на столицата. В края на миналата седмица четири ключови органа на градската администрация също бяха преместени в предградието Тунджоу – друг проект за освобождаване центъра на Пекин.", "date": "2019.01.13", "title": "Напредва изграждането на Новата зона „Сюнан\""}
{"url": "https://www.24chasa.bg/novini/article/7241876", "text": "Австралийски военен кораб конфискува над три тона хашиш на стойност около 155 милиона австралийски долара (112 милиона долара) по време на операция в Арабско море, предаде ДПА, цитирайки информация, публикувана вчера от министерството на отбраната на Австралия. Фрегата \"Баларат\" е открила 3,1 тона от незаконния наркотик, след като на 8 януари австралийски военни се качили на борда на плаващо в международни води риболовно дау (вид платноходен кораб - бел. ред). Австралийският кораб участвал в операция за гарантиране на сигурността в Близкия изток, в която участваха 33 страни, предава БТА. Командир Пол Джонсън, капитан на \"Баларат\", заяви, че австралийските военни са открили наркотика скрит в кухини в дауто. Случаят показва продължаващата търговия с незаконни наркотици, която може да се финансират терористични групи в целия регион, подчерта той. Това е шестият голям товар с наркотици, заловен по време на международната операция за последните шест седмици. Фрегатата \"Баларат\" е заловила три товара от ноември. По време на коледните празници фрегатата залови над 900 кг хероин на стойност над 279 милиона долара, след като претърси две даута. Всички наркотици бяха унищожени.", "date": "2019.01.13", "title": "Австралийски военен кораб конфискува над 3 тона хашиш при операция в Арабско море"}
{"url": "https://www.24chasa.bg/novini/article/7241883", "text": ", все още е в тежко състояние. Инцидентът стана на жп гарата до село Калитиново. За живота на Божидар вчера първо се бориха в болницата в Стара Загора, а след това е транспортиран в Пловдив, каза пред   кметът на Калитиново Иван Енев. Пострадалото момче е ученик от Музикалното училище в Стара Загора. Живее с баба си, защото родителите му са в чужбина. Божидар и още две деца вървели вчера пеш два километра от Стара Загора до гарата специално, за да си направят селфи. Първи на един от вагоните се качил Божидар и веднага бил поразен от волтова дъга. Другите две деца започнали да викат за помощ, чули ги хора от селото и подали сигнал на тел.112. Това е пореден инцидент с дете при опит за селфи върху вагон, въпреки кампанията на БДЖ срещу тези опити, които завършват фатално или с тежки наранявания.", "date": "2019.01.13", "title": "Детето, пострадало от волтова дъга при опит за селфи, още е в тежко състояние"}
{"url": "https://www.24chasa.bg/novini/article/7241871", "text": "21 миньори загинаха при срутване на въгледобивна мина в северната китайска провинция Шенси, предадоха Асошиейтед прес и ТАСС. Мината Лицзягоу, собственост на Байцзи майнинг, се срути в 16:30 ч. вчера (8:30 ч. по Гринуич). По време на инцидента под земята са работели 87 души. 66 от тях бяха евакуирани. Води се разследване за изясняване на причините на аварията, предава БТА. Броят на смъртните случаи в китайските мини намаля рязко през последното десетилетие, но въгледобивна индустрия в Китай все още е най-опасната в света, отбелязва АП. ", "date": "2019.01.13", "title": "21 загинаха при срутване в китайска мина за въглища"}
{"url": "https://www.24chasa.bg/novini/article/7241878", "text": "Индексът на тръжните цени /ИТЦ/, който отразява цените на хранителните стоки на едро, се повиши тази седмица с 1,03 на сто до 1,453 пункта, съобщава Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. Доматите от внос поскъпват през тази седмица с 6,03 на сто до 2,03 лева за килограм, а краставиците от внос поскъпват с 4,3 на сто и се търгуват по 1,83 лева за килограм. Картофите поевтиняват с 4,7 на сто и се продават по 0,81 лева за килограм на едро. Морковите поскъпват с 6,7 на сто и се търгуват по 0,80 лева за килограм. Зелето поскъпва със 7,1 процента до 0,75 лева за килограм. Ябълките поевтиняват с 8,4 на сто до 0,94 лв./кг. Цената на портокалите се понижава с 4,9 на сто до 1,20 лева за килограм. Мандарините се търгуват по 1,36 лева за килограм. Бананите поскъпват с 0,5 на сто до 1,92 лева за килограм. Лимоните поевтиняват с 5,8 на сто до 1,80 лева за килограм. Кравето сирене поскъпва с 0,2 на сто и се търгува по 5,90 лв./кг; кашкавалът, тип \"Витоша\", се купува по 10,06 лв./кг, а олиото се купува по 1,92 лева за литър. Каймата се търгува по 4,73 лева за килограм. Пакетче краве масло от 125 грама струва 2,33 лева. Пилешкото замразено месо поевтинява с 1,3 на сто и се продава по 3,82 лева за килограм на едро в края на седмицата. Захарта се търгува по 1,11 лв./кг, а брашното тип \"500\" се продава по 0,85 лева. Яйцата се продават по 0,20 лева за брой.", "date": "2019.01.13", "title": "Цените на стоките на едро се повишиха тази седмица"}
{"url": "https://www.24chasa.bg/novini/article/7241890", "text": "Британската премиерка Тереза Мей предупреди депутатите, че евентуално отхвърляне на предложения от нея план за напускане на Европейския съюз би имало катастрофални последствия за страната, предаде Ройтерс. Мей отправи призива си за подкрепа само два дни преди гласуването в парламента, което се очаква да загуби. През декември правителството отмени насрочено гласуване по договореното с Брюксел споразумение, след като стана ясно, че то няма да получи подкрепата на достатъчен брой депутати. Няма признаци премиерката да е много по-близо до спечелването на необходимата й подкрепа, предава БТА. Депутатите не трябва да разочароват хората, които гласуваха за Брекзита, заяви Мей в статия във в. \"Сънди експрес\". \"Подобно нещо би накърнило катастрофално и непростимо доверието в нашата демокрация\", пише тя. \"Затова моето послание към парламента този уикенд е просто: време е да забравим игрите и да направим това, което е добро за страната\". В петък външният министър Джереми Хънт заяви, че ако споразумението бъде отхвърлено, може изобщо да не се стигне до Брекзит. Според в. \"Сънди таймс\" недоволни депутати смятат през идната седмица да се опитат да прекъснат или отложат Брекзита.", "date": "2019.01.13", "title": "Мей предупреди за възможна катастрофа, ако споразумението за Брекзита бъде отхвърлено"}
{"url": "https://www.24chasa.bg/novini/article/7241889", "text": "След успеха на мисията за меко кацане на обратната страна на Луната, Китай ще засили изследванията си на земния спътник и дълбокия Космос, заяви У Уейжън от Китайската академия за инженерни науки и главен конструктор в програмата на Пекин за лунни изследвания, предава  . В момента китайската програма включва три фази: влизане в орбита на сонда, кацане на спътника и връщане на Земята. Първите две фази бяха завършени, а следващата стъпка е да бъде изпратена сондата „Чанъ-5\", която да събере 2 кг проби и да ги донесе на Земята, съобщи У Уейжън. По думите му, все още има много неизвестни, свързани с Луната и бъдещите мисии там ще бъдат все по-вълнуващи. Програмата, същото така ще превърне Китай в голям играч в космическите проучвания. „Обсъждаме план за четвърта фаза в програмата за изследване на Луната, включително мисии до нейните полюси. Надяваме се да изградим станция за научни изследвания в района на южния полюс на Луната. Тя ще функционира автоматично и ще бъде посещавана от хора за кратки периоди\", добави ученият. През 2020 г. Китай планира да изстрела сонда, която да влезе в орбита и кацне на Марс през следващата година.", "date": "2019.01.13", "title": "Китай планира изграждането на изследователска станция на южния полюс на Луната"}
{"url": "https://www.24chasa.bg/novini/article/7241885", "text": "Във връзка с ниските температури в София са извършени обработки със смеси срещу заледяване на опасни и стръмни участъци, съобщи пресцентърът на Столична община. Общо 77 снегопочистващи машини са работили през нощта в райони като Нови Искър, Панчарево, Овча купел и др.Обработена е и Южната дъга на Околовръстен път. В планината Витоша е извършено опесъчаване на пътищата Драгалевци Ц Алеко и Бояна Ц Златни мостове. В момента градският транспорт се движи навсякъде по обичайните си маршрути. В Кризисните центрове за хора, останали без дом, са настанени 156 души. Осигурен е непрекъснат режим на работа на центровете. Гражданите могат да подават сигнали за нуждаещи се на тел. 070017310 или на 112.", "date": "2019.01.13", "title": "77 снегорина са почиствали улиците в София през нощта"}
{"url": "https://www.24chasa.bg/novini/article/7241900", "text": "Японското правителство взе решение да разработи собствени ударни самолети за електронна война, способни да неутрализират радарите и средствата за комуникация на предполагаем противник, предаде ТАСС, цитирайки информация на в. \"Йомиури\". Според цитирани от вестника официални източници оборудването за електронна война ще се монтира на съществуващи транспортни и патрулни самолети от военновъздушните и военноморските сили. Очаква се първите от тях да постъпят на въоръжение през 2027 финансова година, предава БТА. Япония вече разполага със средства за водене на електронна война, съобщава в. \"Йомиури\". Те обаче имат пасивен отбранителен характер, като целта им е да изваждат от строя системите за насочване на вече изстреляни балистични ракети на противника. Сегашният проект предвижда създаването на настъпателни оръжия за електронна война. Смята се, че това е преди всичко мярка за противодействие на въоръжените сили на Русия и Китай, отбелязва вестникът. ", "date": "2019.01.13", "title": "Япония ще прави ударни самолети за електронна война"}
{"url": "https://www.24chasa.bg/novini/article/7241904", "text": "Казусът с либийския кораб трябва да се реши в съда. Това е спор от частно-правен характер и той по никакъв начин не бива да повлияе на двустранните отношения. Това, което Министерството на външните работи прави, е да помогне този казус да бъде решен час по-скоро. Това заяви вицепремиерът и външен министър Екатерина Захариева пред  . Както \"24 часа\" съобщи българска фирма твърди, че Либия й дължи пари и задържа техен кораб на бургаското пристанище. На 21 декември частен съдебен изпълнител, \"Гранична полиция\" и \"Морска администрация\" смъкват либийска праг. Това предизвика напрежение между България и Либия, като двете държави са на прага на търговска война, след като според публикации арабската страна се е заканила да задържа всеки кораб под български флаг, който влезе в нейни териториални води. Захариева уточни, че МВнР не е успяло да открие подобна заповед в нито един от публичните либийски канали. На срещата с либийския представител, който беше у нас заради скандала, на въпрос дали има такава заповед, той отрекъл. Относно пакета \"Макрон\" Захариева беше категорична, че той разделя Европа на нови и стари и не помага за единението на ЕС. \"Българският интерес по темата \"Брекзит\" е по никакъв начин да не се нарушат правата на българите, които учат и живеят във Великобритания. По официални данни това са 80 000 души. За нас е важно да продължи свободната търговия, пътуванията да са безвизови, да се гарантира обменът на информация в сферата на сигурността и др.\", обясни Захариева. МВнР и посолството на САЩ у нас ще работят за по-добра информираност на българите, които кандидатстват за визи, за да са по-добре подготвени документите и да се намали процентът на отказите. Захариева обаче не се ангажира със срок кога ще отпаднат визите. \"Националният интерес на България е стабилна, сигурна и предвидима съседка. А това може да стане само, когато Македония стане член на НАТО и ЕС. За да стане това обаче има условия, които тя трябва да изпълни. Без компромиси по тези условия - добросъседски отношения, да не се краде историята на съседите, да не се отрича общото историческо минало и др. България е поставила много ясно тези условия\", подчерта Захариева.", "date": "2019.01.13", "title": "Екатерина Захариева: Казусът с либийския кораб трябва да се реши в съда"}
{"url": "https://www.24chasa.bg/novini/article/7239960", "text": "Три коренно различни типажа в българската политика, белязали нейните възходи и падения през последните две десетилетия, пресичат своите орбити в годината на тройния ретрограден Меркурий. Корнелия Нинова на 50, Бойко Борисов на 60, Иван Костов на 70! А като добавим и достолепния 80-годишен юбилей на първата дама на българската музика Лили Иванова и още няколко кръгли годишнини на други звезди на българската театрална и музикална сцена, 2019-а определено се очертава тържествена. Първа по време е червената председателка. Още преди да събере конгреса на социалистите, за да даде старт на решаващата за партията изборна година, Нинова ще черпи на 16 януари. На 50 години човек трябва да е посадил дърво и да е съградил дом, казва българинът. А ако е политик, да е създал партия, биха добавили експертите. Серт дамата не създаде БСП наново, но определено промени изцяло социалистическата партия, която наследи от Сергей Станишев и Михаил Миков. Изтупа, проветри, премете дома, даже направо я пренареди. Получавайки първата в историята си жена начело, столетницата получи и първата твърда ръка, която я управлява. Но какво да очакваш от дама на прага на 50-те, която малко след 20-ата си годишнина вече е купила външнотърговско предприятие, малко преди 40 е зам.-министър и в управата на ключово дружество като “Булгартабак”, а после амбициозно и последователно се налага като депутат и член на партийното ръководство. Единственият ѝ порок са цигарите. А удоволствие ѝ доставя да слуша любимия си Висоцки. Тя е действена, прагматична и говори ясно и рационално. Което я направи любимка на актива. Като стана лидер, обеща за да направи столетницата истинска алтернатива на сегашното управление и да втвърди тона към ГЕРБ. И наистина - БСП днес е в по-добра предизборна кондиция от всякога в сравнение с последните 10-ина години. Но допусна и немалко грешки. Опроверга например максимата, че жените обединяват по-добре от мъжете, на която залагаха много от хората, застанали зад нея на конгреса преди 3 г., когато стана лидер. Тя превърна в свои явни врагове много от знаковите лица на БСП. Днес има може би най-силната вътрешнопартийна опозиция, която е имал соцлидер от Жан Виденов насам. Но оцелява, защото противниците ѝ не са обединени. Тежка година чака Нинова. Ще трябва да се доказва и в партията, и пред електората, на два избора - за евродепутати и за местна власт. А вътрешната ѝ опозиция само я чака да загуби, за да ѝ поиска още по-шумно главата. Мненията за нея са от “Осанна!” до “Разпни я!” Привържениците ѝ я определят като Желязната лейди, която с твърда ръка налага волята си в партията в името на идеи и цели, в които вярва. Противниците ѝ я наричат Жената хамелеон - в един момент може да е усмихната, да те изслушва тихо и да кима в знак на съгласие. Само минути по-късно обаче може да бъде видяна как фучи, а от уж постигнатото съгласие по определени теми няма и помен. Тази емоция често ѝ помага, но и често ѝ играе лоши шеги. Ненапразно на онзи конгрес, когато я избраха, един от най-доверените ѝ хора в БСП - Стефан Данаилов, я предупреди Но пък показа, че има интуиция и усет за настроенията на хората. Нещо, по което между другото много си прилича с Бойко Борисов, чийто основен критик е. Често може да бъде видяна сред хората - реагира бързо на проблемите, обува ботуши, за да гази из наводнените села, ходи по протести, брани здравото семейство от джендърите, гали козички, не пропуска да демонстрира, че е част от народа, а не от плебса. А за юбилея си сега не иска подаръци, а ще събира пари за даровити деца. И макар че едва ли е яла филии с мас, не пропуска да покаже, че сама си меси питката за празници. И да не забравяме, язди кон по Тодоровден! Оприличавана е от свои и чужди на “Борисов в пола” - вече нейната дума решава всичко в БСП, така както това става в ГЕРБ по волята на Борисов. И колкото и двамата да са люти един към друг в споровете си, така и са показвали, че в ключови моменти намират начин да комуникират и предадат посланията си. Като джентълмен в политическите спорове обикновено Понеже стана дума за хляба и месенето, да отбележим, че премиерът Бойко Борисов, който на 13 юни ще празнува 60-годишнина, хляб не яде, с изключение само на Бъдни вечер. Тогава той се снима с питката и публикува снимката във фейсбук, но само ако на него се е паднала паричката. Не е ясно кой замесва питата - Борисов още не е изпълнил заканата към себе си (не е ясно дали я казва на сериозно), че един ден ще се ожени, но трябва вече да не е министър-председател, защото иначе жената до него “ще я разкъсат”. Ето защо премиерът продължава да живее “сам като куче” в Бояна. Откакто дъщеря му Венета се върна от Америка, а още повече - след като го дари с двама внуци, в Банкя той вече не е самотен. Но, за жалост, на премиера му се налага да живее именно така в резиденцията в Бояна. Дали има кой да шета, извън охраната, е въпрос от личното му пространство. Но още в ранните си години като политик Борисов е признавал, че Понеже е вглъбен и изключително устремен към целта, Борисов е постигнал много за своите почти 60 лета. На 23 буквално влиза в огъня и бързо се издига до командир на ротата. На 26 почва и да преподава във ВИПОНД, където даже завежда катедра. На 30 пази Тодор Живков, на 40 - царя, като влиза под кожата и попива ценни уроци и от двамата. На 42 става висшата професионална фигура в полицията, на 43 - генерал, а на 46 вече е кмет на столицата. На 47 създава най-голямата партия, в която вече 12 години никой не смее да кривне от правата линия, на 50 става министър-председател и вече е счупил всички български рекорди по заемането на тази позиция от един и същи човек. Освен това само на него не му пука да си дава оставката и да връща властта на народа и е единственият у нас, изкарал повече от 1 мандат като премиер. Когато бе избран за кмет на София, обеща на пресконференцията в НДК, че “много ще се мъчи” да реши проблемите на столицата. Може да звучи като анекдот, но е истината - Така, както бе обещал, че това ще е първата му работа. Надмина обаче всички очаквания, понеже никой не си представяше, че ще го направи в първите няколко часа след избирането си, и то по тъмна доба. Освен амбицията да е винаги първи (неслучайно едно от любимите му парчета е “Кой сега е номер 1?”), Борисов има и доста качества, които му помагат да е най-дълголетният ни управник. “Сканира” хората през погледа. На никого обаче не вярва 100 процента. Я кривне някой, реже. Дори провинението да не е доказано. При Борисов сантимент няма, нито грам. Той почти не спи - почва да върти телефони, да контролира и да възлага по ранни петли, след като преди това е изгледал и късните емисии. По времето, когато другите стават, той вече е изпил поне две кафета с мед. Не закусва и не обядва (в обедната си почивка ходи да рита, макар че още след първата операция на менискуса докторът му забрани, а той вече е с три!). Както сам се шегува със себе си, той е като конете - по цял ден препуска и само вечер сяда на масата, където го очаква телешка пържола. Иван Костов е човекът, който коренно промени навиците си, докато бе в активната политика. Командира спря месото и алкохола и стана дотам ревностен, че в присъствието му никой от подчинените не смееше да помирише дори ни мръвка, ни чашка. На юбилея си на 23 декември, а и въобще - и в делник, и в празник, Костов със сигурност не гладува, понеже съпругата му Елена е майстор на постните гозби.", "date": "2019.01.13", "title": "2019 г.: Нинова на 50 г., Борисов на 60 г., Костов на 70 г., Лили Иванова на 80 г."}
{"url": "https://www.24chasa.bg/novini/article/7241369", "text": "Компанията „Хуауей\" обяви вчера вечерта, че прекратява трудовите си правоотношения със своя служител Уан Уейдзин, който бе задържан от полските власти по подозрения в шпионаж. Действията, за които китаецът бе арестуван нямат връзка с „Хуауей\", посочват от компанията, цитирани от  . „Взехме това решение в съответствие с условията в трудовия договор, тъй като инцидентът компрометира „Хуауей\". Ние спазваме изцяло законите на страните, в които работим и изискваме това от нашите служители\", пише в съобщението на технологичния гигант. Според информации в полски медии, миналия петък службите са задържали във Варшава служителят на „Хуауей\" Уан Уейдзин и друг високопоставен служител на полското разузнаване, по подозрение в шпионаж.", "date": "2019.01.13", "title": "„Хуауей\" уволни задържания в Полша неин служител"}
{"url": "https://www.24chasa.bg/novini/article/7241896", "text": "Държавният секретар на САЩ Майк Помпейо изрази оптимизъм, че САЩ и Турция ще постигнат споразумение за защита на кюрдските бойци в Сирия, предаде ДПА. \"Уверени сме, че можем да постигнем резултат, който включва тези две цели: защитава турците от реални терористични заплахи, и предотвратява всякакъв значим риск за хората, които не представляват терористична заплаха за Турция\", заявил е Помпейо според публикувани вчера от Държавния департамент на САЩ негови забележки, направени по време на посещение в Обединените арабски емирства. Държавният секретар не уточнява как ще бъде постигната тази защита. Помпейо добавя, че е разговарял с турския външен министър Мевлют Чавушоглу по-рано вчера и че има много подробности, които трябва да се изяснят, предава БТА. Кюрдите в Северна Сирия, които са съюзници на Вашингтон, се опасяват, че изтеглянето на войските на САЩ ще ги остави уязвими при турска военна офанзива. Анкара смята кюрдските бойци за терористи и за клон на Кюрдската работническа партия (ПКК), която е забранена в Турция. Във вторник турският президент Реджеп Тайип Ердоган заяви, че неговата страна \"скоро ще предприеме действия за неутрализиране на тези терористични групи на сирийска територия\", припомня ДПА. В четвъртък Чавушоглу добави, че Анкара ще приложи плановете си за офанзива, ако САЩ забавят прекалено дълго изтеглянето си. През последните две седмици Турция засилва военните си постове по границата със Сирия, според държавната новинарска агенция Анадолу.", "date": "2019.01.13", "title": "Помпейо се надява на споразумение с Турция за защита на кюрдските бойци"}
{"url": "https://www.24chasa.bg/novini/article/7241913", "text": "Бившият крайноляв италиански активист Чезаре Батисти, издирван от бразилските власти от декември, беше заловен в Боливия, съобщиха Франс прес и ДПА. \"Италианският терорист Чезаре Батисти беше арестуван в Боливия тази нощ /събота срещу неделя/ и ще бъда докаран скоро в Бразилия, откъдето вероятно ще бъде екстрадиран в Италия, за да изтърпи присъдата си доживотен затвор, съгласно решението на италианското правосъдие\", написа в Туитър Филипи Мартинс, специален външнополитически съветник на новия бразилски президент Жаир Болсонаро. Бразилски медии съобщиха, че 63-годишният Батисти бил заловен в град Санта Крус де ла Сиера. \"Батисти и задържан! Демокрацията е по-силна от тероризма\", написа в Туитър посланикът на Италия в Бразилия Антонио Бернардини, предава БТА. Синът на новия бразилски президент, депутатът Едуардо Болсонаро също приветства арестуването на Батисти, като написа на италиански в Туитър: \"Бразилия вече не е страна на бандити. Матео Салвини, /италианският вътрешен министър - бел.ред./ \"малкият подарък\" ще пристигне\". В средата на декември тогавашният бразилски президент Мишел Темер подписа заповедта за екстрадиция, за която от години настояваше Италия. През 1993 г. Чезаре Батисти беше осъден задочно в Италия на доживотен затвор за убийството на четирима души и съучастие в убийства в края на 70-те години на миналия век, когато членувал в крайнолявата групировка \"Въоръжени пролетарии за комунизма\". Батисти твърди, че е е невинен. След като бяга от италиански затвор през 1981 г., Батисти отива във Франция, после в Мексико, преди да се установи в Бразилия през 2004 г. След дълъг съдебен процес за евентуалната екстрадиция на италианеца, тогавашният бразилски президент от левицата Луиз Инасио Лула да Силва /2003 - 2011 г./ реши през 2010 г. да не го предава на Италия.", "date": "2019.01.13", "title": "Хванаха издирвания италиански терорист Чезаре Батисти в Боливия"}
{"url": "https://www.24chasa.bg/novini/article/7241911", "text": "В психиатриите у нас се лекуват и хората, които се борят с алкохолизъм – хронично, рецидивиращо, прогресивно и потенциално смъртоносно заболяване. Световната здравна организация (СЗО) го определя за по-тежко от шизофренията. Според неофициални данни у нас живеят над 200 хил. алкохолици, предава  . У нас също има групи за взаимопомощ „Анонимни алкохолици”. В тях членуват хора на различна възраст, с различен социален статус и образование. Всички те са обединени от обща цел - да останат трезви и да помогнат на други да победят алкохола. „Анонимни алкохолици” не е религиозна структура, но се уповава на вярата. Началото поставят борсов посредник и хирург през 1935 г. в САЩ – тогава безнадеждни алкохолици. Сега мрежата съществува в 150 държави и се посещава от над 2 млн. души. СЗО определя като злоупотреба всяко количество алкохол над една малка ракия, една чаша вино или една малка бира на денонощие. Но не всеки, който пие, става алкохолик. Алкохолиците са генетично предразположени. Това е болест на мозъка, която засяга психичното и телесното състояние, социалното функциониране и ценностната система. „Това, което отключва целия този механизъм, е употребата на алкохола с биологичното предразположение. Тогава вече алкохолът се включва в самия обмен на клетката и когато вие спрете алкохола, клетката започва да страда”, коментира д-р Владимир Николов, директор на Държавна психиатрична болница за лечение на алкохолизъм и зависимости. Настъпилите биологични промени на клетъчно ниво карат човек да продължава да пие. Когато човек системно губи представа за количеството изпит алкохол и губи контрол над ситуацията, е време да потърси помощ. Между 5% и 8% от пиещите в световен мащаб развиват алкохолизъм. Много знаменитости по света признаха, че имат проблем с алкохола – като звездата от сагата „Междузвездни войни” Кари Фишър, любимецът от сериала „Приятели” Матю Пери и манекенката Наоми Кембъл. У нас рядко се говори открито за болестта заради общественото заклеймяване. Опитът на психиатрите показва, че повечето, които тръгват по пътя на възстановяването, успяват. Условията са 3: човек да признае, че има зависимост, че не може да се справи сам и да потърси помощ. Възстановяването не приключва със спирането на алкохола – то е само първата стъпка. Нужна е рехабилитация и ресоциализация. Борбата продължава до края на живота.", "date": "2019.01.13", "title": "По неофициални данни: В България има над 200 000 алкохолици"}
{"url": "https://www.24chasa.bg/novini/article/7241917", "text": "Най-малко 17 души загинаха и 12 бяха ранени при пожар в клиника за рехабилитация на наркозависими в Еквадор вчера, съобщи Ройтерс. Пожарът избухнал, след като пациентите запалили дюшеци в опит да избягат от клиниката, която нямала лиценз за лечение на наркомани, заявила Таня Варела, началник на полицията в бедния район на град Гуаякил, където станало произшествието, предава БТА. Подобни импровизирани лечебни центрове са нещо обичайно в латиноамериканската страна, отбелязва агенцията. Полицията издирва собствениците и ръководството на клиниката.", "date": "2019.01.13", "title": "Най-малко 17 загинаха в опит да избягат от незаконна клиника за наркомани в Еквадор"}
{"url": "https://www.24chasa.bg/novini/article/7241937", "text": "Съдебният изпълнител Тотко Колев, срещу когото беше образувано досъдебно производство по казуса със задържания у нас либийски танкер, заяви в ефира на  , че не е превишил правата си и не е извършил нищо незаконно. Казусът предизвика напрежение между България и Либия, след като корабът БАДР беше задържан от българските власти и предаден във владение на българска фирма, която претендира, че либийската държава й дължи 10 милиона долара. Собственик на танкера е либийска държавна компания. Според прокуратурата частният съдебен изпълнител Тотко Колев не се е съобразил с решение на Бургаския районен съд, което изрично спира действията му. \"Във връзка с тиражираните в много медии публикации, че се е извършило незаконно отнемане на чужд кораб, свалянето на флага и приемането на кораба като едва ли не абордаж, мога да потвърдя, че такива неща не са се случвали, не съм присъствал и никой не е искал от мен подобно действие. Наистина има такъв кораб, той е бил продаден на публична продажба, но това, че съдебен изпълнител се е качил на борда на кораба, че е свалил екипажа, че е свалил знамето, са откровени лъжи. Тези неща не бива да продължават. Това не е вярно, аз не съм бил в Бургас, още по-малко в страната. До момента нямам нито едно изпълнително действие, което да е отменено от съда, въпреки многобройните жалби от либийската фирма”, заяви Колев. Адвокатът му Димитринка Радева обясни, че Районният съд в Бургас преди близо година е разпоредил спиране на изпълнителните действия, а не прекратяване на производството. „Тепърва ще се води разследване по казуса. Още в петък Икономическа полиция посети офиса на моя клиент”, каза още адвокатът.", "date": "2019.01.13", "title": "Съдебният изпълнител за скандала с либийския танкер: Не съм извършил нищо незаконно"}
{"url": "https://www.24chasa.bg/novini/article/7241953", "text": "Израелската армия обяви днес, че открила шестия и последен тунел под границата с Ливан, прокопан от ливанската шиитска групировка \"Хизбула\", за да извършва нападения на израелска територия, съобщиха световните агенции. Последният тунел с дължина неколкостотин метра, прокопан на дълбочина 55 м, е най-големият и най-добре оборудваният, открит досега. Входът му се намира в ливанското селище Рамие, на 800 м от границата с Израел, а изходът му е на няколко десетки метра в израелска територия, се посочва в комюнике на израелската армия, предаде БТА. Тунелът ще бъде унищожен в близките дни, с което ще приключи започналата на 4 декември м.г. операция \"Северен щит\" по откриването и разрушаването на трансграничните тунели на \"Хизбула\" на границата с Ливан. Според Израел тунелите трябвало да бъдат използвани от \"Хизбула\" за отвличания или убийства на израелски военни и цивилни или за превземане на части от територия в случай на враждебни действия, отбелязва Франс прес.", "date": "2019.01.13", "title": "Израел откри и последния тунел под границата с Ливан"}
{"url": "https://www.24chasa.bg/novini/article/7241949", "text": "За първи път в историята \"Хебър\" може да спечели купата на България по волейбол. Отборът на Пазарджик стигна до финала на турнира, който се провежда в неговата зала \"Васил Левски\". Възпитаниците на Атанас Петров сразиха с 3:0 \"Левски София\" пред екзалтираната публика, която бе изпълнила залата до краен предел. Днес \"Хебър\" ще спори за купата с носителя на трофея \"Нефтохимик 2010\". Очаква се местата за интересния сблъсък да се запълнят доста преди началото на двубоя, което е в 18,30 ч. Още след полуфинала с \"Левски София\" дикторът в залата призова в неделя феновете да дойдат възможно по-рано. \"Нефтохимик 2010\" вече има четири купи в клубната си витрина, а през миналия сезон направи златен требъл. Воденият от Найден Найденов тим привлече наскоро Николай Учиков и Теодор Тодоров, който обаче не участва във финалния турнир заради изкълчен глезен. Финалът ще бъде предаван пряко по \"Диема спорт\". ", "date": "2019.01.13", "title": "Истерия преди волейболен финал"}
{"url": "https://www.24chasa.bg/novini/article/7241929", "text": "Внесеното в Народното събрание предложение на правителството за започване на преговори за закупуване на изтребители Ф 16 във вторник следобед ще бъде разгледано в Комисията по отбрана, а в сряда - в пленарна зала, каза Емил Христов, заместник председател на Народното събрание, по Би Ти Ви. Досега процедурата е изпълнявана стриктно съгласно приетия проект от Народното събрание. В него на първо място е посочен геополитическият фактор, на второ място военно-техническата експертиза, следват финансови, икономически и правни фактори, припомни Христов, който бе председател на временната комисия за проучване изпълнението на процедурата по избор на нов боен самолет. Според Христов Ф16 се оказва значително по-добър в много отношения. \"Той е многоцелеви. \"Грипен\" предлагат една платформа и ни казват: направете си останалото до многоцелеви. Т.е трябва да водим разговори с производителя на съпътстващо оборудване и въоръжение, в случая САЩ, да ни продадат това, което след покупка на Грипените ще бъде монтирано на тях, А ако САЩ откажат - какво получаваме?\". Ф 16 има възможност да работи и по въздушни и по земни цели благодарение на новия радар пето поколение. Има и два пъти по-голям боен радиус, изтъкна Христов. Запитан дали е имало натиск от американците той отговори - не вярвам, в такива сделки натиск на такова ниво не се прави. Президентът се стреми да ни внуши, че нещо не е направено - каза Христов. \"Какво се стреми? Да върнем процедурата обратно? Да забавим процедурата? Да не се сключи сделка? Това влияе на две неща. Цената се увеличава. Ако бяхме направили покупката преди 2 г. цената щеше да бъде друга. От друга страна забавяйки модернизирането на ВВС ние не работим за постигане на оперативна съвместимост с другите в НАТО. Кой печели от това? Просто казвам последствията, които могат да възникнат ако не продължим в тази посока, в която вървим\", заключи Христов.", "date": "2019.01.13", "title": "Емил Христов, зам.-шеф на НС: Ако се забави процедурата за изтребител, цената се качва"}
{"url": "https://www.24chasa.bg/novini/article/7241959", "text": "Регионалната инспекция по опазване на околната среда и водите /РИОСВ/ в Бургас ще извърши повторна проверка на увредените дюни на къмпинг \"Смокиня\" край Созопол. Това ще се случи на 14 януари, съобщиха от пресцентъра на РИОСВ. В понеделник ще бъдат определени точните координати от засегнатия имот, добавиха от екоинспекцията. От там информираха, че на проверката ще бъде поканен концесионерът или наемателят на плажа. Той ще бъде подведен под административно-наказателна отговорност. Първата проверка бе извършена на 12 януари след постъпил сигнал за разкопаване на дюните на плажа. От РИОСВ казаха, че нарушеният терен представлява дюнни местообитания, попадащи в Защитената територия \"Природна забележителност пясъчни дюни местност \"Каваци\". Към момента не е установен извършителят на деянието. Увреденият имот е изключителна държавна собственост. Дюните са част от морския плаж \"Смокини-север\". Ивицата е отдадена на концесия или под наем от Министерство на туризма.", "date": "2019.01.13", "title": "Правят повторна проверка на увредените дюни на къмпинг \"Смокиня\""}
{"url": "https://www.24chasa.bg/novini/article/7241966", "text": "При всеки един опит за посегателство върху права на хора, моята намеса е очаквана и неизбежна. Това заяви в студиото на \"Денят започва с Георги Любенов\" по   омбудсманът Мая Манолова. На въпрос на водещия дали ще се кандидатира за втори мандат, Манолова каза, че мандатът й на поста изтича през юли 2020 г. От друга страна, тъй като с екипа й били максимално откровени и безкомпромисни към нехайството на институциите и към техните опити да посягат на човешки права, едва ли щяла да получи подкрепата им за втори мандат. \"А и не знам в каква кондиция ще бъда след година и половина, тази работа изисква много труд, усилия и концентрация\", допълни настоящият омбудсман. В крайна сметка има много други възможности, винаги един край е възможност за ново начало, каза още Манолова. Тя коментира увеличението в цената на водата от началото на годината, която тя смята да атакува с жалба в Конституционния съд. \"КЕВР вече традиционно защитава монополистите за сметка на гражданите. Обикновено, ощетени са потребителите заради лошо законодателство, което свежда реформата във ВиК сектора само до повишаване цената на водата, без никакви реални ползи за гражданите. Това е основният проблем\", заяви омбудсманът. Според Манолова, текстът в променения закон е грабителски, особено по отношение на малките населени места. \"Трябва да има обвързаност между повишаването цената на водата и повишаването на качеството й\", допълни Манолова. Манолова заяви още, че се е обърнала за съдействие към европейския омбудсман по повод законодателния пакет \"Мобилност\" на френския президент Макрон, който ощетява българските превозвачи. 150 000 български граждани и техните семейства ще бъдат засегнати от закона на Макрон. Изпратих писма и до председателите на Европарламента и Европейската комисия. Надеждата за победа на българския интерес показва, че когато всички работят заедно, може да има резултати. Нека с повече респект европейските институции да гледат на правата на българските граждани, категорична е Манолова. По темата с напрежението в село Войдиново след побой от роми над военнослужещ, омбудсманът е категорична, че в ромските гета цъка бомба и това е резултат от отлагани действия на правителство след правителство. Едва ли не се създава очакване че чрез други правонарушения, каквото е незаконното строителство, се наказват криминални престъпления, каквото е побоят над военнослужещ, обясни Манолова. \"Бих призовала с цялата си строгост властите да накажат виновниците. Чувството, че можеш да пребиеш човек и просто да ти се размине, това просто взривява гражданите\", коментира омбудсманът. Ще съсредоточим нашите усилия в битката срещу монополите, банките и бързите кредити през новата 2019 г.\", каза още Манолова. Тя отправи призив всички производители и търговци да подкрепят нейната инициатива за социална кухня, в която абсолютно всичко е доброволно и безвъзмездно. \"В църквата на Женския пазар \"Св. Св. Кирил и Методий\" всеки ден храним вече над 500 души, които получават топъл обяд, пространство, отношение, подкрепа\". Омбудсманът аргументира и критичната си позиция относно новия закон за горивата, който предизвика протести у нас. \"В него няма никакви текстове, които биха преборили корупцията или биха спомогнали за изсветляване на икономиката. Има текстове, които въвеждат регистрационен режим - на мен не ми е известно контрабандист, който да отива да се регистрира. Ако не бъдат подхванати от НАП, МВР, прокуратурата, съда, контрабандистите ще продължат да вършат престъпления. Законът поставя невъзможни изисквания към дребни и средни търговци на горива.\", допълни омбудсманът.", "date": "2019.01.13", "title": "Мая Манолова: Не мисля, че ще имам втори мандат като омбудсман"}
{"url": "https://www.24chasa.bg/novini/article/7241972", "text": "Хиляда и петстотин касови апарати вече работят според новите изисквания на Наредба Н-18/2006г., съобщиха от НАП. Близо 40 000 касови бележки са издадени до момента от работещи в търговски обекти 1500 касови апарати и фискални принтери. Всеки фискален бон вече се предава в реално време към сървърите на НАП и съдържа данни в специален QR код. До месец от НАП ще пуснат специално мобилно приложение, чрез което клиентите ще могат да проверяват дали касовата им бележка е истинска и да я регистрират автоматично в лотарията с касови бележки на НАП www.kasovbon.bg От приходната агенция припомнят, че срокът да сменят софтуера за управление на продажбите си в търговските обекти и касовите си апарати за регистрираните по ДДС търговци изтича на 31 март 2019, а за фирмите без ДДС регистрация - до края на юни 2019 г.", "date": "2019.01.13", "title": "НАП: 1500 касови апарати вече работят според новите изисквания"}
{"url": "https://www.24chasa.bg/novini/article/7242074", "text": "\"Поздравявам българската филмова общност с професионалния празник. През последните години вие печелите международно признание, достигайки високи световни отличия, с което прославяте София и България\". Това заявява кметът на София Йорданка Фандъкова по повод отбелязването на Деня на българското кино, цитирана от пресцентъра на Столичната община. Фандъкова пожелава на кинодейците да са здрави и вдъхновени в пътя на творчеството, с което да продължават да ни радвате и да ни карат да се гордеем. Честването на Деня на българското кино е част от Календара на културните събития на Столичната община. София е Творчески град на киното на ЮНЕСКО, припомнят от пресцентъра на Столичната община. Градът носи тази престижна титла от 2014г. София е пример за развитие на филмовата индустрия, която има забележителен принос към икономиката на града. На територията на столицата са разположени най-големите студия в България за филмово производство. Тук живеят, творят и се развиват много от професионалистите в бранша. София е домакин на световноизвестни филмови фестивали като \"София филм фест\", \"Киномания\", се посочва в съобщението. Визията за София като творчески град на киното е утвърждаване на града като водещ център на филмовата индустрия в Европа. Филмовата индустрия в София е втора (след софтуера и видео игрите) по прираст на добавена стойност за последните осем години, показват данните на изследването на Обсерватория по икономика на културата. Изкуствата, културните и творческите индустрии, културното наследство и културния туризъм са на 4-то място по добавена стойност в икономиката на София с 8,5 на сто. Филмовата индустрия в София показва развитие, като в този сектор са ангажирани над 800 организации. През последните години чрез столичната програма \"Култура\" и чрез филмовата комисия са подкрепени близо 90 филмови проекти, а само за миналата година - 12 документални и игрални филма. Сред тях са \"Соня Йончева - пътят на една дива\" за световноизвестната оперна прима, \"Пет минути София - градът\", \"Какъв цвят е този свят\", \"Смартфонът беглец\", \"Дъвка за балончета\", \"Вездесъщият\" и др. От Столичната община припомнят, че, по повод навършването на 80 години от рождението на Невена Коканова, е организирана изложба с фотоси в галерията на открито в Градската градина. В чест на празника Националният филмов център в партньорство със Столичната община и Националния дворец на културата организира прожекции на български филми в пет софийски киносалона - \"Одеон\", \"Дом на киното\", \"Люмиер-Лидл\", G8, \"Евросинема\", както и във ФКЦ - Варна и Lucky Дом на киното - Пловдив. През 2018 г. българското кино спечели много международни награди, участия в конкурсни програми. Филмът \"Ага\" на Милко Лазаров беше селектиран да закрие 68-ото издание на Берлинале и спечели голямата награда \"Златна роза\" във Варна. Копродукцията с българско участие \"Не ме докосвай\" на Адина Пинтилие получи \"Златна мечка\" в Берлин, копродукцията \"Дивата круша\" на Нури Билге Джейлан беше част от конкурсната програма на фестивала в Кан. \"Ирина\" на Надежда Косева беше селектиран във Варшава и спечели много отличия. Новият документален филм на Тонислав Христов \"Тайният живот на Вера\" ще се състезава в престижния конкурс на фестивала в Сънданс.", "date": "2019.01.13", "title": "Фандъкова поздрави българската филмова общност за професионалния празник"}
{"url": "https://www.24chasa.bg/novini/article/7242079", "text": "Премиерът на Гърция Алексис Ципрас заяви днес, че е приел  , предаде ТАСС. Той каза, че министерството на отбраната ще бъде ръководено от началника на генералния щаб адмирал Евангелос Апостолакис. Ципрас заяви също, че правителството ще поиска от парламента вот на доверие.", "date": "2019.01.13", "title": "Ципрас прие оставката на Панос Каменос"}
{"url": "https://www.24chasa.bg/novini/article/7242089", "text": "Африканските слонове еволюират, като бивните им изчезват, за да се спасят от бракониерите, съобщи в. \"Сънди телеграф\". Почти една трета от женските слонове в националния парк \"Горонгоза\" в Мозамбик са без бивни. Обикновено така се раждат до четири процента от популацията. Тъй като бракониерите не обръщат внимание на такива животни, те са получили биологическо предимство, намерили са партньор и са създали поколение, в което гените им са се запазили. Дори когато слоновете се раждат с бивни, често те са по-малки от обичайното, защото бракониерите пренебрегват и тях. Бивните на слоновете в Южна Кения също са се смалили. В националния парк \"Адо\" в Южна Африка 98 процента от женските са без бивни, предава БТА. Учени от университета на Кент правят генетични изследвания, за да научат повече за новите черти. Те са сложили и проследяващи яки на 10 женски от различни стада, за да разберат дали липсата на бивни се отразява на способността им да намират храна и да се размножават. До 90-те години на миналия век в националния парк \"Горонгоза\" са живели около 2500 животни. 90 процента от тях обаче били избити по време на гражданската война от 1977 г. до 1992 г., като парите от бивните им са използвани за купуване на оръжие. Изследователите в парка \"Горонгоза\" са забелязали също, че женските са станали по-агресивни и не проявяват търпимост към превозни средства и хора. Това вероятно се дължи на желанието им да защитят стадото си, но може да е свързано и с липсата на бивни, която ги прави по-уязвими. Слоновете използват бивните, когато копаят земята, за да стигнат до вода. С тях те белят кората на дърветата, за да си осигурят целулозна храна. Мъжките ги използват, когато се бият за женски.", "date": "2019.01.13", "title": "Африканските слонове се раждат без бивни, за да се спасят от бракониери"}
{"url": "https://www.24chasa.bg/novini/article/7242096", "text": "Швейцария съобщи, че шестима нейни граждани са загинали  , предаде Асошиейтед прес. Швейцарското външно министерство обяви, че представител на швейцарското консулство е изпратен в района, за да помогне на семействата на жертвите, но не даде повече подробности. Ведомството уточни, че един човек е ранен при катастрофата. Шведски медии съобщиха вчера, че камион на минна компания се е сблъскал с микробус, при което са загинали шестима от общо седемте пътници, припомня БТА. Шведската минна компания Каунис айън (Kaunis Iron) съобщи, че един от камионите й се е сблъскал с превозно средство в община Кируна близо до границата с Финландия вчера сутринта.", "date": "2019.01.13", "title": "Швейцарци са загиналите в катастрофата между камион и микробус в Швеция вчера"}
{"url": "https://www.24chasa.bg/novini/article/7242146", "text": "Дясноцентристката партия \"Независими гърци\" ще гласува в парламента против доверието в правителството, заяви в неделя на пресконференция лидерът на тази партия Панос Каменос, съобщи ТАСС. Преди това Каменос, който бе министър на отбраната, се срещна с премиера Алексис Ципрас и го уведоми, че Независими гърци излизат от правителството. Нашата партия реши да каже \"не\" на гласуването на доверие на правителството, каза Каменос, припомня БТА. По думите му макар да става дума за кабинет, който за пръв път се бореше с корупцията и даде надежда на гърците, ако \"Независими гърци\" гласуват за доверие, това ще означава, че сякаш одобряват споразумението със Скопие. Ние ще продължим да изпълняваме мандата, който получихме от народа, подчерта Каменос и отбеляза, че неговата партия иска да бъде проведен всенароден референдум за споразумението със Скопие. \"Искам от премиера на Гърция да проведе референдум за Преспанското споразумение заедно с изборите за Европарламент. Това не е споразумение, а капитулация\", подчертал Каменос. Лидерът на \"Независими гърци\" е категорично против използването на думата \"Македония\" в наименованието на съседната страна. Той се позовава на социологически проучвания, според които 55-80 процента от гърците не подкрепят споразумението между Атина и Скопие за промяната на името на бившата югославска република в Северна Македония.", "date": "2019.01.13", "title": "Панос Каменос: \"Независими гърци\" ще гласуват против доверие в правителството"}
{"url": "https://www.24chasa.bg/novini/article/7242201", "text": "Италианският дефицит ще бъде държан под контрол дори ако не се сбъднат прогнозите за икономическия растеж, посочи днес в интервю за в.\"Кориере дела сера\" министърът на икономиката Джовани Триа. Има опасения за рецесия в Италия, след като страната отчете спад на икономиката през третото тримесечие на 2018 година и по-лошо от очакваното понижение на промишленото производство за ноември, отбелязва ДПА. Да изчакаме данните за последното тримесечие на 2018 година. Не виждам рецесия, виждам стагнация, посочи Триа в интервюто. След тежки преговори с Европейската комисия Италия се съгласи миналия месец да намали заложения за тази година бюджетен дефицит до 2,04 процента от брутния вътрешен продукт. Забавянето на икономиката обаче ще направи по-трудно изпълнението на тази цел, предава БТА. Бюджетните планове на правителството се основават на растеж на брутния вътрешен продукт с 1 процент за тази година. Дефицитът във всеки случай ще бъде държан под контрол с внимателно следени действия, предвидени и затегнати от специални норми, каза Триа. Бюджетното разточителство на Италия се следи с притеснение от Брюксел, тъй като страната има едно от най-високите равнища на дълг в света - над 130 процента от брутния вътрешен продукт.", "date": "2019.01.13", "title": "Италианският министър на икономиката: Не виждам рецесия в Италия, виждам стагнация"}
{"url": "https://www.24chasa.bg/novini/article/7242309", "text": "Служители на полицията от Созопол започнаха проверка преди минути на разораните пясъчни дюни в къмпинг \"Смокиня\", видя екип на \"24 часа\" Стана ясно, че днес полицията се е самосезирала по публикации в медиите.   на територията на къмпинга в близост до известния комплекс \"Грийн лайф\". На място се вижда, че някои от пясъчните дюни са издълбани, а около тях пясъкът е заравняван с помощта на верижна техника. Още вчера от РИОСВ Бургас обявиха, че действително става въпрос за унищожени пясъчни дюни, защитени от закона. Само на метри от разораната зона има поставена информационна табела, на която подробно е описано, че на територията на къмпинга има такива защитени дюни и какви са санкциите за нарушители. В понеделник предстои нова проверка на РИОСВ Бургас. Все още официално няма данни за нарушителя. ", "date": "2019.01.13", "title": "Полиция влезе в разораните дюни на къмпинг \"Смокиня\" (Видео, снимки)"}
