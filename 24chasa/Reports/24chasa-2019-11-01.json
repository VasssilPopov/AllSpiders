{"url": "https://www.24chasa.bg/novini/article/7742198", "text": "      Сериозен е рискът Николай Банев да избяга от страната, ако е извън ареста. Това пише в определение на Апелативния специализиран наказателен съд от петък, с което окончателно се отказва свобода на подсъдимия за данъчни престъпления и пране на пари бизнесмен. Два са рисковите фактора, сочат магистратите. Първият е намереният телефон в килията му и комуникацията през него - разговори с негови приятели от Русия, в които искал политическо убежище там. Банев е председател на евразийския клуб в България, който основа през 2015 г. Вторият рисков фактор е укриването му във Франция и Европейската заповед за ареста му. Освен това според съдиите Банев може да извърши друго престъпление “с оглед многообразието, наказуемостта и обществената нетърпимост на повдигнатите му обвинения”. Делото срещу Николай Банев, съпругата му Евгения и майка му Мария започна преди 2 седмици в Специализирания наказателен съд. Следващото заседание е насрочено за 20 ноември. Има дати до март 2020 г. Тримата са подсъдими за данъчни престъпления с щета за бюджета за над 4 млн. лв. Срещу тях ще има и второ дело - за присвоявания на 84 млн. лв. от 4 приватизирани и фалирали предприятия, за което още тече разследване. Банев ще чака развитието на делото в ареста. Съпругата и майката на бизнесмена са на свобода.", "date": "2019.11.01", "title": "Съдът: Има сериозен риск Банев да избяга в Русия"}
{"url": "https://www.24chasa.bg/novini/article/7742005", "text": "Панихида по повод Архангелова (мъжка) задушница ще бъде отслужена утре, 2 ноември, от 11.00 ч. във Военния мавзолей-костница на Централните софийски гробища, съобщиха от пресцентъра на министерството на отбраната. На този ден отдаваме признателност и почитаме паметта на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната служба ще отслужи Негово Преосвещенство Белоградчишкият епископ Поликарп. На ритуала в София ще присъстват министърът на отбраната Красимир Каракачанов, началникът на отбраната генерал Андрей Боцев, представители на ръководството на Министерството на отбраната, висши офицери от въоръжените сили, членове на военнопатриотичните съюзи. Панихида по повод Архангелова (мъжка) задушница ще бъде отслужена и в градовете Асеновград, Благоевград, Бургас, Варна, Карлово, Пловдив и Плевен . В ритуалите в памет на загиналите воини ще участват военнослужещи от Националната гвардейска част, Сухопътните войски, Военновъздушните и Военноморските сили и 68-а бригада „Специални сили“. На 2 ноември ритуалът по повод Архангелова задушница в Пловдив ще започне в 11.00 ч. в Централния гробищен парк, в Плевен - в 11.00 ч. пред паметника на 4-ти пехотен полк, в Карлово – в 11.30 ч. пред паметника на загиналите във войните 1912 - 1918 г. в района на 61-а механизирана бригада, в Асеновград - в 12.00 часа пред паметника на загиналите в Балканската и Междусъюзническата войни в района на 4-ти артилерийски полк, в Бургас - в 11.30 ч. пред паметника на загиналите от 24-ти Черноморски пехотен полк пред военния клуб в града. На ритуала в град Варна, организиран съвместно от Варненска и Великопреславска Света митрополия, Община Варна и командването на Военноморските сили, ще участват Представителният духов оркестър и почетен караул от Висшето военноморско училище „Н. Й. Вапцаров”. От 11.00 часа в района на Старите гробища в гр. Варна пред „Паметника на загиналите офицери, подофицери и войници във войните 1912-1918 г.” ще бъде отслужена панихида и ще бъдат поднесени венци и цветя. Военнослужещите от Бригадно командване – Благоевград участваха днес, 1 ноември, в панихидата по повод Архангелова (мъжка) задушница пред Паметника - костница на 580- те войници и офицери, загинали при защитата на Горна Джумая Ритуалът в памет на загиналите български воини се провежда от 1924 г. Традицията е прекъсната през 1946 г. Възстановена е през 1992 г. от Министерството на отбраната и Съюза на военноинвалидите и военнопострадалите.", "date": "2019.11.01", "title": "На Архангелова задушница се прекланяме пред загиналите воини"}
{"url": "https://www.24chasa.bg/novini/article/7742002", "text": "Италия подновява автоматично меморандума си с Либия за ограничаването на миграционния поток, подписан през 2017-а година. През следващата седмица в парламента предстои обсъждане на някои промени в него. В резултат на споразумението миграционната вълна към Италия осезателно намаля. Вътрешното министерство отчита, че от началото на годината досега са пристигнали 9648 имигранти или с 91% по-малко от 2017-та година и с 56% по-малко от миналата година. Задържани са 86 трафиканти на хора, а само за месец октомври са репатрирани над 200 тунизийци, уточнява в интервю за ежедневника „Република” вътрешният министър Лучана Ламорджезе, цитиран от  В него тя изрично подчертава, че на Апенините няма инвазия от имигранти. В споразумението може да бъдат направени промени, които италианският парламент ще обсъди следващата седмица. В тази посока министър Ламорджезе смята, че трябва да се подкрепя доброволното репатриране организирано от Международната организация по миграция и Върховния комисариат на ООН за бежанците, позволили връщането на 25 000 мигранти у дома, а центровете за пребиваване да се опразват чрез европейските хуманитарни коридори. Меморандумът подписан от тогавашния вътрешен министър Марко Минити задължава Италия да обучава либийската брегова охрана, да осигури ресурси и средства. Според неправителствената организация „Оксфам“ за 3 години те възлизат на 150 милиона евро, към които трябва да се добавят също толкова предоставени от Европейския съюз.", "date": "2019.11.01", "title": "МВР на Италия: В страната няма имигрантска инвазия"}
{"url": "https://www.24chasa.bg/novini/article/7742015", "text": "Три нерегламентирани сметища в община Трън и две на територията на община Брезник са установени при извънредни проверки на експерти от РИОСВ - Перник и представители на общините. Това съобщи РИОСВ, цитиран от БТА. При направения обход в община Трън са констатирали няколко землища, на които са изсипани битови и строителни отпадъци и са се образували нерегламентирани сметища. Едното от тях е на черен път без изход в землището на с.Туроковци. Второто е в района на село Вукан,а третото се намира на пътя към закритото депо за твърди битови отпадъци в град Трън. Съставен е констативен протокол, по силата на който проблемните зони трябва да се изчистят от общината със срок до 16 ноември. При проверките в община Брезник е констатирано нерегламентирано сметище в землището на село Видрица на площ около 10 декара. Снети са координати, за да се установи собствеността на имота. Нерегламентирано сметище е установено и в село Кошарево, където също са снети координатите. Имотът е общинска частна собственост. На кмета на община Брезник е дадено предписание до 16 ноември да се разпореди на собствениците на имота в село Видрица да почистят отпадъците.", "date": "2019.11.01", "title": "Откриха 5 нерегламентирани сметища в Трънско и Брезнишко при извънредни проверки"}
{"url": "https://www.24chasa.bg/novini/article/7742026", "text": "Веселин Жечев е на 44 години, семеен. Както сам казва за себе си 4-то поколение подуянчанин e, затова се кандидатира за кмет на района. В неделя ще се бори на балотаж. С номер 56 в бюлетината. Наясно е с най-големите проблеми на “Подуяне'”. Сред тях нарежда лошото състояние на улиците. ‘'Работи се на парче, има улици, на които не е правен ремонт от 30 години’’, споделя Жечев. Като баща той е наясно, че материалната база на училищата и детски градини е занемарена. Нещото, което най-много му тежи е липсата на места за масов спорт. Споделя, че си спомня, как като малък е прекарвал времето си навън в игри на футбол, което сега е почти невъзможно за децата. “Друг голям проблем е липсата на сигурност. Около 130-то училище често има случаи на нападения’’, добавя той. ‘'Нещо лесно и бързо, което ще има ефект е смяна на оградите на детски градини, те не са сменяни от 40 години. Не е сложно, трябва просто да се започне от някъде’’, предлага Веселин Жечев. Той е убеден, че решения на проблемите има. “Липса имиджов проект от типа на “Спортна София“, липсват инициативи под формата на различни спортни събития или културни събития, администрацията отсъства от културата. Това трябва да се промени, културата не е само за центъра на столицата”, категоричен е той. Според него се правят неща, но се правя без никакъв план. Всичко се прави на парче, а за да се развива район или община трябва да има ясна дългосрочна визия, която да се следва. “Хората искат по-добра околна среда, повече удобство и уют за живот. Проблемът на хората идва от неправилно стопанисване’’, добавя Веселин Жечев. Когато стане дума за нещата, които го отличават от неговия опонент на балотажа, Жечев е убеден, че има предимство, защото е част от реалния сектор и търси практични решения на проблемите, а не чисто административно отчитане на дейност. “Аз съм широко скроен диалогичен човек. Сега хората се дразнят, защото няма чуваемост за елементарните неща от ежедневието’’, добавя кандидатът за районен кмет. Като жител на София и на “Подуяне” той не харесва занемаренети места, които може да се превърнат в красиви паркове. На него му се налага да ходи с детето си в чак в парка „Заимов” или Докторската градина. “Липсват детски площадки и места за свободно време. Ние проблем с паркирането нямаме, но имаме други”, казва Жечев. Когато трябва да се опише с няколко думи той се определя на диалогичен. За него диалогът между хората е много важен във всички сфери. Като особено важен определя диалога между кмета и гражданите, които са го избрали, защото той работи за тях. Веселин Жечев много харесва района си и го определя като “идилично място с много зеленина, но много занемарен’’. ‘'Много ми се иска в бъдеще кварталът да има много красиви пространства за отдих и свободно време. Да имаме подобрена инфраструктура на малките улици и междублоковите пространства. На места тротоарите изобщо ги няма’’, споделя той. Категоричен е, че на балотажа хората трябва да помислят за промяна на сегашната ситуация. Призовава ги да му се доверят, като гласуват за него. Жечев обича да ходи на риболов. Друго, което често прави е да засажда дръвчета, за да разкрасява околните пространства. “В градинските центрове вече ме познават, подаряват ми чинарчета и други дръвчета”, добавя той. Веселин Жечев отново се връща на темата с училищата. Според него трябва да има училищни програми децата да спортуват, да има по-добра материална база. Той счита, че училищата трябва да се заключват след определен час, когато приключат занятията. За да няма на следващата сутрин счупени бутилки и други неща, които притесняват родителите. Кандидатът на БСП за кмет на „Подуяне“ се ангажира да даде цялата си енергия и да се вслушва в гласа на хората. “Ще взимаме общи решения, ще работя с обществени съвети, с хората, с училищните настоятелства, с домоуправителите. Администрацията трябва да слуша хората”, категоричен е Веселин Жечев.", "date": "2019.11.01", "title": "Веселин Жечев: С хората в „Подуяне“ ще взимаме общи решения"}
{"url": "https://www.24chasa.bg/novini/article/7742022", "text": "Отношението, на което е подложен Джулиан Асандж, обвинен от Вашингтон в шпионаж и заплашен с екстрадиция в САЩ, излага живота му на риск. Това констатира докладчикът на ООН по въпросите на мъченията Нилс Мелцер, предаде Франс прес, цитирана от БТА. В изявление на Мелцер е изразено безпокойство от продължаващото влошаване на здравето на Асандж след задържането му в началото на тази година. Според докладчика, ако Великобритания не промени това отношение, то произволът и нарушението на човешките права, на които той е изложен, може да му костват живота. В изявлението на Мелцер ситуацията, в която се намира Асандж, е определена като нехуманна. Мелцер, който е независим експерт на ООН и преподавател по международно право, посети Асандж в ареста през май заедно с лекари. След това каза, че Асандж страда от физически болки и при него се наблюдават всички типични симптоми на продължително подлагане на психологически тормоз, на хронична уплаха и интензивни психологически травми. Оттогава Мелцер не е виждал Асандж, но получава информации за здравето му. Асандж продължава да е държан изолиран от външния свят, в условия на потискане и наблюдение, които не могат да бъдат оправдани само с положението му на арестант, се казва още в изявлението на Мелцер, разпространено днес. На 21 октомври Асандж се яви в лондонски съд по делото за екстрадиция и това беше първата му публична поява от шест месеца. Той изглеждаше дезориентиран, говореше неясно и изглежда имаше трудности да си спомни рождената си дата. В края на заседанието той каза, че не знае какво се е случило и се оплака от условията на ареста си в строго охранявания лондонски затвор Белмарш. През 2012 г. Асандж, който беше съден в Швеция за изнасилване, потърси убежище в посолството на Еквадор в Лондон, за да бъде екстрадиран в скандинавската страна или в САЩ заради това, че Уикилийкс изнесе секретни американски документи. След 7 години в посолството той беше изведен оттам от полицията на 11 април със съгласието на Кито. Незабавно бе пратен в ареста и на 1 май осъден на 50 седмици затвор за нарушаване на правилата на условното си освобождаване от английски арест преди 7 години. Асандж може да получи до 175 години затвор в САЩ, където е обвинен, че е изложил на опасност някои от източниците си в момента на публикуването през 2010 г. от Уикилийкс на 250 000 дипломатически грами и на около 500 000 поверителни документа за дейностите на американските военни в Ирак и Афганистан. В края на май американското правосъдие добави още няколко обвинения, сред които нарушаване на законите срещу шпионажа, което породи критики от страна на защитниците на свободата на словото.", "date": "2019.11.01", "title": "ООН е обезпокоена за здравето и правата на Асандж в затвора"}
{"url": "https://www.24chasa.bg/novini/article/7742040", "text": "В Русия влиза закон за независим от световните мрежи интернет. Според властите така се осигурява защита на руските доставчици в случай на срив на световната мрежа. Според правозащитници обаче, така управляващите си гарантират пълен контрол над интернет-пространството. Законът предвижда създаването на инфраструктура, която да осигури работата на руските интернет ресурси, в случай че руските оператори изгубят възможността да се свързват с интернет сървърите в чужбина, предаде Франс прес, цитирана от  Освен това занапред руските интернет доставчици ще трябва да се уверят, че на мрежите им са инсталирани \"технически средства\", осигуряващи \"централизиран контрол върху трафика\", за да се парират евентуални заплахи. Законът е критикуван като опит за контрол на интернет съдържанието и дори за постепенно изолиране на руския сектор от световната мрежа - едно от последните свободни пространства за опозицията и критиците на властта в Русия, отбелязва Франс прес. \"Сега правителството може пряко да цензурира съдържанието или дори да превърне руския интернет в затворена система, без да осведоми хората какво прави и защо го прави\", заяви в комюнике \"Хюман райтс уоч\". Според правозащитната организация законът, предизвикал протестни демонстрации през март, \"поставя в опасност правото на свобода на словото и правото на онлайн информация на хората в Русия\" и отваря път към \"масово следене\". Редица правозащитни организации заявиха през април в общо комюнике, че се страхуват от нови ограничения, засягащи бездруго ограничаваните медии и интернет в Русия. Кремъл обаче заявява, че няма намерение да изгради в Русия местно подобие на китайската \"Велика информационна стена\" и че желанието му, напротив, е да брани руския интернет. Законът бе критикуван и с оглед очакваните големи разходи, които ще наложи на руските интернет оператори, а някои може и да фалират. През последните години руските власти постоянно затягат контрола върху националния сектор от интернет, като блокират съдържание и цели сайтове, свързани с опозицията, както и ресурси, отказали да им сътрудничат - например видеоплатформата \"Дейлимоушън\", социалната мрежа \"Линктин\" и комуникационното приложение \"Телеграм\", напомня АФП.", "date": "2019.11.01", "title": "В Русия влиза закон за независим от световните мрежи интернет"}
{"url": "https://www.24chasa.bg/novini/article/7742045", "text": "Не напразно по време на венчалната служба свещеникът пита младоженците дали ще в бъдат заедно в добро и зло, здраве и болест, богатство и бедност и т.н. Вричайки се официално един на друг, те се обричат на любов и подкрепа независимо от обстоятелствата. От клетвите им се подразбира, че ако нещо лошо се случи с един от тях, другият ще приеме болката му за своя, ще тъгува и скърби... Или поне така би трябвало да бъде. Очевидно не такъв е случаят с президентската двойка на Съединените щати. По време на частно събитие за набиране на средства, състояло се преди няколко дни в \"Trump Hotel\", Доналд Тръмп се пошегува, че ако бъде прострелян, съпругата му няма да пророни нито една сълза, съобщава  В речта си държавният глава на Америка спомена стрелбата по републиканския конгресмен Стив Скалис през 2017 г., когато той едва оцеля след покушение. Президентът коментира, че членът на Камарата на САЩ е проявил изключителна сила и присъствие на духа. След това стопанинът на Белия дом обясни как същия ден е срещнал половинката на ранения политик - Дженифър. \"Когато я видях в болницата в онзи съдбовен ден, тя буквално си изплакваше очите... Имам предвид, че не много съпруги биха реагирали по този начин, изправени пред трагедия, знам, че моята не би\", заяви Тръмп. След изказването му американските таблоиди започнаха да се питат какво точно иска да каже той. Една част от тях разтълкуваха думите му така, че Мелания не би дала външен израз на евентуално страдание, а други - че нея изобщо не би я било грижа, ако на мъжа ѝ се случи нещо лошо. В крайна сметка щатската преса стигна до заключението, че хуморът е начинът, по който Доналд Тръпм се справя с тежката ситуация с импийчмънта.", "date": "2019.11.01", "title": "Тръмп: Ако ме прострелят, Мелания няма да плаче за мен"}
{"url": "https://www.24chasa.bg/novini/article/7742050", "text": "\"Няма да влизаме в компромати и битки. Само преди няколко дни, ние за пореден път се убедихме, че се готви нещо гнусно, нещо некоректно и нещо абсолютно несъвместимо с воденето на кампания. Това нещо не се случва за първи. Но ние не сме част от тази война. ГЕРБ в тази кампания участва позитивно. Ние за пореден път показахме, че работим за интереса на българските граждани и развитието на българските общини\", каза председателят на предизборния щаб на ГЕРБ Цветомир Паунов. \"Почти навсякъде ГЕРБ е първа политическа сила. Колегите от БСП не правят разлика между победа и загуба. БСП е на второ място, а ГЕРБ на първо място. Ние правим много сериозен анализ на нашето представяне. Анализираме допуснатите грешки и си вадим поука от това. Надяваме се същото да правят и БСП - това ще бъде полезно и за политическата система. Създаването на митове и дискредитирането на изборния процес ще бъде загуба за всички нас - за партиите, хората и медиите. За г-жа Манолова ще кажа едно изречение -  ние цяла кампаняи следим изявите й. Нейният пресцентър съобщава всеки ден за срещите й, дори и с трима граждани. Единственото място, където нямаше прессъобщение, беше Волуяк, а съобщението беше разпространено едва днес след серия от въпроси. Надяваме се изборите да бъдат честни и хората да кажат кой иска да ги управлява\", допълни Тома Биков. \"Неделя вечерта ще се правят анализите. Опитвахме се да убеждаваме гражданите в качествата на нашите кандидати, предимството на програмите, които са разработени. Не сме водили ГМО кампания, не сме използвали неполитически аргументи. Не ни е било цел и приоритет да маскарим други. Голяма част от опонентите ни не използваха политически инструменти\", заяви вицепремиерът Томислав Дончев.", "date": "2019.11.01", "title": "ГЕРБ: Готви се нещо гнусно, ние няма да влизаме в компромати и битки (Видео)"}
{"url": "https://www.24chasa.bg/novini/article/7742090", "text": "Следователи от полицията и противопожарните служби проучваха днес развалините от замъка Шури на японския остров Окинава, изгорял снощи при пожар, предаде Асошиейтед прес, цитирана от БТА. Замъкът, който е в списъка на световното наследство на ЮНЕСКО, е един от символите на местната култура и историята на борбите на острова. Пламъците са унищожили трите главни зали и четири околни постройки. На пожарникарите са били необходими 11 часа, за да потушат огъня. Днес над 130 следователи започнаха да проучват мястото на произшествието. По първоначални данни пожарът е започнал към 2,30 ч. сутринта в централната част на комплекса. Среднощният час и конструкцията - голяма главна зала от дърво, свързана чрез коридори с другите зали - са вероятната причина за бързото разпространяване на огъня. Замъкът Шури датира от периода на царството Рюкю (1429-1879). Опожарен през Втората световна война, той е възстановен почти изцяло през 1992 г. по случай 20-годишнината от края на продължилата 27 години американска окупация на Окинава. Доскоро историци и други експерти продължаваха възстановителните работи.", "date": "2019.11.01", "title": "Започнаха да проучват останките от опожарения японски замък (Снимки)"}
{"url": "https://www.24chasa.bg/novini/article/7742100", "text": "Виетнамската полиция задържа двама за трафик на хора във връзка със смъртта на 39 мигранти, чиито тела бяха открити в камион в графство Есекс, Великобритания. Смята се, че много от жертвите са виетнамци, предаде АФП, цитирана от . По-рано британската полиция задържа четирима души за трагедията и сега издирва за разпит двама братя от Северна Ирландия, които имат връзки с превозваческия бизнес. Жертвите първоначално бяха сметнати от британските власти за китайци, но сега се смята, че много от тях са виетнамци. Виетнам съобщи днес, че двама души за задържани за предполагаемо съучастие в случая, която показа опасностите на нелегалния трафик от азиатската страна в Европа. Двамата са обвинени в „организиране и посредничество на пътувания и незаконен престой на други хора в чужбина“.", "date": "2019.11.01", "title": "Виетнам задържа двама за трагедията с камиона ковчег"}
{"url": "https://www.24chasa.bg/novini/article/7742105", "text": "Три фракции във Върховната рада (парламента) на Украйна предлагат да бъде свален от длъжност  , заяви лидерът на фракция \"Глас\" Сергей Рахманин, цитиран от БГНЕС. Искането е заради избухнал скандал с депутата от пропрезидентската фракция \"Слуга на народа\".  по време на парламентарна сесия и си уговаря среща с жена срещу заплащане. По-късно Яременко написа в социалните мрежи, че преписката е изфабрикувана специално заради журналистите. Той ги заплаши, че ще им потърси наказателна отговорност заради намеса в личния живот. От парламентарната трибуна се извини на тези, \"на които през последните дни е създал неудобство и дискомфорт\". Според трите фракции, искащи отстраняването на Яременко от заеманата длъжност, поведението му съдържа \"елементи на обида към законодателния орган и заявления, които може да се тълкуват като заплаха към журналистите, което е неприемливо и недопустимо\". Сергей Рахманин настоя, че депутатите и ръководството на парламента трябва да оценят с необходимото внимание поведението на Яременко и да направят необходимите изводи. В същото време се призовава и самият председател на външната комисия да направи \"единствената правилна в дадената ситуация стъпка\".", "date": "2019.11.01", "title": "Искат \"главата\" на депутата в украинския парламент заради секс скандала"}
{"url": "https://www.24chasa.bg/novini/article/7742123", "text": "Руското правосъдие постанови днес да бъде закрита една от най-уважаваните в страната правозащитни организации - Движението \"За права на човека\", предаде Франс прес, като се позова на директора на движението Лев Пономарьов, съобщи БТА. Той каза, че ще обжалва решението и ще сезира Европейския съд за правата на човека. Пономарьов увери, че организацията му ще продължи да съществува и да работи. Решението за закриване на движението беше взето от руския Върховен съд по искане на министерството на правосъдието, което обвинява организацията в повтарящи се нарушения на административните процедури. Движението \"За права на човека\" беше създадено през 1997 г. и е една от най-старите правозащитни организации в Русия. Според сайта му то има няколко десетки клонове в цялата страна. През февруари тази година движението беше определено от руското правосъдие като \"чужд агент\". Тази спорна дефиниция беше въведена със закон, приет през 2012 г., и се използва за организации, които са финансирани от други страни и които имат политическа дейност. Неотдавна като \"чужд агент\" беше определена и неправителствената организация Мемориал, и организацията на опозиционера Алексей Навални. През декември Лев Пономарьов, който е на 78 години, прекара над две седмици в ареста заради призиви към участие в неразрешени протести.", "date": "2019.11.01", "title": "Руското правосъдие закри една от най-реномираните правозащитни организации в страната"}
{"url": "https://www.24chasa.bg/novini/article/7742169", "text": "\"Равносметката от първия тур на изборите за БСП е ръст от 150 хиляди гласа за кметове и общински съветници спрямо изборите от 2015 г. Това са четвърти по ред избори с увеличаване на подкрепата за БСП - спечелихме президентските с Румен Радев, на парламентарните увеличихме двойно народните си представители, а на европейските бяхме единствената партия, която увеличи броя на евродепутатите си. На първи тур имаме спечелени 35 общини, като запазваме досегашните си кметове и отиваме на балотаж в 72 общини\". Това каза председателят на НС на БСП Корнелия Нинова пред БТВ, цитирана от пресцентъра на БСП. Тя коментира, че при ГЕРБ тенденцията е обратна и се вижда, че те имат намаляване на доверието на последните няколко избора. Сега, на местните - със 100 000 гласа са намалели. Нинова добави, че когато една партия трайно на различни избори намалява доверието си, а другата леко по леко повишава това ясно показва тенденция и различното отношение към двете партии през годините. По думите й голямото предизвикателство пред БСП е обединението не само на левите кандидати, но и тези, които са против статуквото за втория тур на изборите. \"Обединявайте се, защото тяхната философия е \"разделяй и владей\". Нека нашата да бъде \"обединение и промяна\". Да се обединят хора различни, но искащи животът в тяхната община да бъде по- различен\", призова председателят на БСП. Във връзка с думите на Бойко Борисов, Корнелия Нинова коментира, че гласувалите за Мая Манолова, ако направим разрез на резултатите, са хората на БСП и партията има значителен принос към успеха й. \"Ние от години се стараем да разширим подкрепата си и да привлечем доверието към нашите идеи на различни хора. В някои от градовете издигнахме различни авторитети, които споделят програмата ни и пример за това е Румен Томов в Благоевград, зад който застават всички отпаднали на първи тур кандидати\", обяви лидерът на левицата. Тя обяви още, че това не попречило на МВР вчера да привика тези кандидати, за да ги профилактира. “Преди първия тур извикаха наш кандидат за общински съветник, който черпеше за Димитровден за разпит и взеха баницата му като веществено доказателство, Явор Божанков цял ден беше държан в полицията и разпитван, дали е бил роми, за да гласуват за него. Върху човек, който лепи плакати на БСП в Русе, мутрите на ГЕРБ изляха кофата с лепило, а вчера в Пещера са се събрали всички работодатели от града и са “профилактирали” работниците си и семействата им. Така се правят избори по герберски. Навсякъде, където се предприеха такива реакции, имаше обратен ефект\", заяви още Корнелия Нинова. Тя посочи, че купеният вот променя реалния резултат. По думите й премиерът сутринта е изказал странна теза, че братя Галеви купували ромски гласове за Фандъкова, за да помогнат на Манолова. “Ако това е ставало в София как това стана в Силистра - 135 гласа за ГЕРБ и 5 за БСП, Поибрене - 353 на 28, Септември - 315 на 5, Монтана - 476 на 20, Ветрен - 418 на 15, Велинград - 160 на 6, Твърдица - 227 на 28, Лом- 228 за ГЕРБ и 14 за БСП, Петрич - 205 на 9 гласа и още десетки други ромски секции в цялата страна\", обяви още Корнелия Нинова. Тя заяви, че политическият извод е, че ромите много обичат Бойко Борисов и ГЕРБ в цялата страна и искат управлението им да продължи. \"След тези данни за изблиците на сложни мисли отстрана на Борисов логиката мълчи, трябва да се занимае психоанализата, защото в София този вот може да не е надделял, но в Поибрене сигурно е успял\", коментира още Корнелия Нинова. Тя добави, че е унизително да гледаш как хората продават гласа си за 20 лева, защото са гладни и трябва да ядат. Нинова обясни още, че друг голям проблем на тези избори е огромният брой на невалидните бюлетини - 616 116. \"Гласовете на 25% от гласувалите българи са отишли на вятъра. Управляващите умишлено премахнаха машинното гласуване, за да могат да фалшифицират бюлетините, защото машините не отчитат фалшиви бюлетини. Ако не бяха премахнали машинното гласуване 616 хиляди българи щяха да отчетат гласуването си. Затова в момента нямаме реален вот, а резултатът е изкривен\", категорична бе Нинова. Тя добави, че трета много голяма тревога за България е ниската избирателна активност. \"Това делегитимира всички политици, защото 1/3 от българския народ ни избира и от тази една трета ние събираме определени проценти. Партиите трябва да започнем да се променяме, като поведение и структура, за да върнем доверието на хората. Ако не го направим тежко на всички ни\", категорична бе лидерът на БСП . Тя обясни още, че корпоративният вот също е огромен проблем пред изборите в България. \"Христо Ковачки публично подкрепи Вяра Церовска в Перник, вероятно срещу ангажимента да продължава да гори европейски отпадъци в града и перничани, и софиянци да ги дишат. Бизнес интересът го кара да подкрепя статуквото и всички, които не искат това да продължи са на ход в неделя\", заяви Нинова.", "date": "2019.11.01", "title": "Нинова: Ромите обичат Борисов и ГЕРБ"}
{"url": "https://www.24chasa.bg/novini/article/7742160", "text": "През последните 10 дни 94 000 сирийски граждани са се завърнали в района на турската операция \"Извор на мира\" в Североизточна Сирия, е посочил пред Анадолската агенция говорителят на Службата на ООН по хуманитарните въпроси Йенс Лаерке. Той е заявил, че през последните дни се наблюдава завръщане в района на хората, които са напуснали домовете си след началото на турската операция на 9 октомври. Лаерке е изтъкнал, че в началото на операцията близо 200 000 души са напуснали домовете си, но през последните десетина дни 94 000 души са се завърнали в района. Той е посочил, че очакванията са, че още над 100 000 цивилни ще се завърнат по домовете си, информира БТА. Турция предприе на 9 октомври военна операция \"Извор на мира\" в Североизточна Сирия срещу кюрдската милиция Сили за защита на народа, която тя разглежда като терористична организация, свързана с Кюрдската работническа партия /ПКК/. Анкара преустанови миналата седмица военната си операция, след като сключи две отделни споразумения с Вашингтон и с Москва. Представител на турското министерство на отбраната съобщи на пресконферениця днес, че сирийски граждани са започнали да се завръщат в Тал Абияд и Рас ал Айн след установяването на спокойствие и сигурност в района, съобщава Анадолската агенция.", "date": "2019.11.01", "title": "94 000 сирийци са се върнали в района на операция \"Извор на мира\" за 10 дни"}
{"url": "https://www.24chasa.bg/novini/article/7742121", "text": "Българският гражданин Денис Бейтула се призна за виновен, че е наръгал смъртоносно 3-седмичното си бебе в английското градче Уолсенд. 27-годишният мъж се яви пред съд в Нюкасъл, за да отговаря за смъртта на своя син и опит за убийство и на неговата майка. Според проведеното до момента разследване Бейтула е нападнал двамата по време на битов скандал на 2 октомври. Грабнал нож и започнал да нанася удари с него върху приятелката си Андреа от Румъния и бебето Андрей. 21-годишната жена успява да се обади на телефона за спешни случаи, преди самият Бейтула да звънне в полицията, за да съобщи за случилото се. Дошлите на място спасителни екипи намират майката и бебето облени в кръв. Откарват ги в болница, където малкият Андрей умира след няколко дни. Майката успява да се възстанови. Даже след първото дело по случая пусна съобщение във фейсбук, за да благодари на всички хора, изразили подкрепа в този труден момент. Представител на разследването заяви в съда, че Бейтула е имал история на домашно насилие, свързана с нападението на 2 октомври. Адвокатът на българина определи отношенията му с Андреа като бурни, но според разследващите те били по принуда. “Това беше наистина ужасяващо нападение, което разтърси цялата общественост в нашия град и дори сега е трудно да се разбере как Денис Бейтула е извършил тези престъпления. Жертвите му бяха напълно невинни. Двама души, които той трябваше да обича и защитава, но ги предаде”, обясни детектив Дейв Коул. Той похвали майката за проявената храброст по време на разследването и нейната борбеност, поради която днес е жива. Според съседи Андреа много се е вълнувала от раждането. Нейната майка, която дошла да й помага, също била много щастлива. Във фейсбук профила на Бейтула обаче няма никакъв намек за появата на неговия син. Има само негови снимки с Андреа и стотици коментари от хора, които го осъждат за стореното. Някои предполагат, че е посегнал на жената и бебето, защото се е почувствал пренебрегнат след неговото раждане. Други пък, че не е добре с главата или е бил под въздействието на алкохол и наркотици. Бейтула ще остане в ареста до 19 декември, когато ще има ново съдебно дело, на което ще стане ясно на колко години затвор ще бъде осъден.", "date": "2019.11.01", "title": "Българин призна, че е  убил с нож бебето си в Англия"}
{"url": "https://www.24chasa.bg/novini/article/7742206", "text": "Германският канцлер Ангела Меркел призова днес за мирно решаване на сегашната криза в отдавнашния конфликт между Индия и Пакистан заради спорната област Кашмир, предаде ДПА. Ситуацията там не е добра за хората и това не бива да продължава, каза тя по време на посещение в Индия, посветено главно на двустранните икономически отношения. След петото заседание на германско-индийската междуправителствена комисия Меркел каза: \"Работим за деескалация и намаляване на напрежението и преди всичко желаем Индия и Пакистан да съумеят да намерят мирно решение\". Тя добави, че би искала да обсъди с премиера Нарендра Моди кризата в Кашмир. Историко-географската област Кашмир в Хималаите е разделена между Индия, Пакистан и Китай. Преди три месеца правителството в Делхи лиши индийската част от Кашмир от нейната частична автономия, наложи информационно затъмнение за населението и прати там десетки хиляди войници, които да овладеят протестите. Кабинетът на националистическата партия \"Бхаратия джаната\" на Моди възнамерява по-силно да интегрира към Индия населения предимно с мюсюлмани регион. Тези действия предизвикаха гнева на Пакистан, който претендира за суверенитет върху индийската част от Кашмир. След като през 1947 г. получават независимост, Индия и Пакистан са водили две войни заради Кашмир, припомни ДПА.", "date": "2019.11.01", "title": "Меркел призова за мирно решение на кризата около Кашмир"}
{"url": "https://www.24chasa.bg/novini/article/7741618", "text": "Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщи Асошиейтед прес. Временно се спират строителните дейности в района на града, за да се намалят нивата на прахово замърсяване. Замърсяването на въздуха в Делхи винаги достига върхови нива около 1 ноември заради комбинацията от смог от фойерверките по време на хиндуистки фестивал и горенето на стърнища в селскостопанските райони в съседни щати, съобщава БТА. Посолството на САЩ в Индия отчита днес ниво на фините прахови частици във въздуха, което надвишава деветкратно нормите, определени за допустими от Световната здравна организация. При такива равнища се препоръчва на хората да не излизат на открито, защото това е опасно за здравето. От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден, в зависимост от това дали са с четни или нечетни регистрационни номера.", "date": "2019.11.01", "title": "Извънредно положение в Делхи заради замърсяването на въздуха"}
{"url": "https://www.24chasa.bg/novini/article/7741624", "text": "Апелативният специализиран наказателен съд е наложил ефективни присъди от три до пет години лишаване от свобода на четирима участвали в организирана престъпна група за телефонни измами в Старозагорско, Плевенско, Габровско и други райони на страната, действала от октомври 2010 г. до юни 2012 г., съпбщиха от пресцентъра на прокуратурата. Специализираният наказателен съд е признал четиримата за невиновни заради липса на достатъчно доказателства за наличие на организирана престъпна група. Втората съдебна инстанция обаче е отменила присъдата и е наложил на подсъдимите ефективни наказания. Присъдата не е окончателна и може да бъде обжалвана пред Върховния касационен съд.", "date": "2019.11.01", "title": "Четирима получиха присъди от три до пет години за телефонни измами"}
{"url": "https://www.24chasa.bg/novini/article/7741636", "text": "Мъж е загинал при катастрофа край ловешкото село Българене, съобщават от областната дирекция на МВР в Ловеч. Инцидентът е станал тази сутрин около 11,20 часа. Шофьор на лек автомобил \"БМВ\" е загубил контрол върху управлението, напуснал е пътното платно и е самокатастрофирал. В резултат на инцидента е починал 47-годишен пътник в автомобила. От полицията посочиха още, че от началото на деня в областта са станали около десет пътнотранспортни произшествия.", "date": "2019.11.01", "title": "Мъж е загинал при катастрофа край ловешкото село Българене"}
{"url": "https://www.24chasa.bg/novini/article/7741630", "text": "Премиерът на Северна Македония Зоран Заев заяви днес, че 12 април остава като дата за предсрочни парламентарни избори, но се запазва и възможността за евентуалното им отлагане заради ратификацията на протокола за членство на страната в НАТО, предаде агенция Макфакс, цитирана от БТА. \"Няма да позволим като държава да останем без парламент, когато всички 29 страни членки ратифицират протокола и дойде ред на Северна Македония. Това не бива да се допуска\", каза премиерът пред журналисти. По-рано председателят на парламента Талат Джафери обяви, че ще разпусне парламента на 11 февруари, 60 дни преди парламентарните избори, насрочени за 12 април. Той каза, че няма възможност парламентът да се свика след тази дата, ако е необходимо да се ратифицира протоколът за членство в НАТО. За да стане пълноправна членка на НАТО, Северна Македония трябва да ратифицира протокола, след като той е бил ратифициран от всички 29 членки на алианса.", "date": "2019.11.01", "title": "Изборите в Северна Македония могат да се отложат заради членството в НАТО"}
{"url": "https://www.24chasa.bg/novini/article/7741663", "text": "Лидерът на британската Партия на Брекзита (ПБ) Найджъл Фараж призова днес премиера Борис Джонсън да се откаже от лошата сделка с Брюксел за излизането на страната от Европейския съюз, по думите му, и за изборите на 12 декември да се съгласи на алианс за напускане на ЕС, предаде Ройтерс. Като лидер на Партията за независимост на Обединеното кралство (ЮКИП) Фараж принуди тогавашния премиер Дейвид Камерън да насрочи референдум за членството на Великобритания в съюза, а след това бе активен участник в кампанията за излизането от блока. Той даде на Джонсън срок да изпълни исканията му до 14 ноември. Ако правителството не се съгласи, тогава ПБ ще бъде единствената партия на тези избори, която в действителност представлява Брекзит\", каза Фараж пред репортери в Лондон. Той се закани, че в такъв случай партията му \"ще се бори за всяко място в Англия, Шотландия и Уелс\" и е готова за това. По думите на Найджъл Фараж нито една политическа сила, включително неговата, няма монопол върху Брекзит, а предлаганият алианс ще спечели мнозинство в парламента на партиите против оставането в ЕС. Управляващите консерватори предупредиха, че гласуването за ПБ може да изведе на власт лейбъристите на Джереми Корбин и да осуети излизането от ЕС. \"Вотът за Фараж е риск Джереми Корбин да влезе през задната врата на Даунинг стрийт 10\", заявява в електронно писмо председателят на Консервативната партия Джеймс Клевърли. По думите му такова гласуване няма да осигури Брекзит, а ще доведе до нов неработещ парламент.", "date": "2019.11.01", "title": "Фараж предложи на Джонсън да скъса сделката за Брекзит и да се съюзи с него за изборите"}
{"url": "https://www.24chasa.bg/novini/article/7740889", "text": "Трите големи китайски оператора в четвъртък представиха дългоочакваните си планове за 5G услугите, информира  . Цените на 5G месечните пакети на Чайна Мобайл, Чайна Юником и Чайна Телеком варират от 128 юана (около 18 щатски долара) до 599 юана. Пакетът на Чайна Юником за 129 юана например включва 30 гигабайта интернет, 500 минути разговори и скорост 500 Mbps, а 599-юановият предлага 300 гигабайта интернет, 3000 минути разговори и скорост 1 Gbps. 5G търговските услуги в момента са достъпни в 50 китайски града, сред които Пекин, Шанхай, Гуанджоу у Шънджън. Трите мобилни оператора заявиха, че са регистрирали 10 милиона кандидата за новите си пакети преди официалното им пускане. Прогнозите са до 2025 г. абонатите на 5G в страната да са над 600 милиона, което е 40% от общия им брой в световен мащаб, заяви ръководителят на „GSMA Greater China\" Съхан Бо.", "date": "2019.11.01", "title": "Трите китайски мобилни оператора пуснаха 5G пакетите си"}
{"url": "https://www.24chasa.bg/novini/article/7741693", "text": "В Пловдив започва поетапно подаване на топлинна енергия за всички битови и стопански клиенти от 4 ноември, понеделник. Вече започна подаването на топлинна енергия към някои жилищни и стопански сгради в Пловдив, които бяха заявили това преди официалното начало на сезона. Пускането на отоплението ще се осъществи поетапно в следния ред, съобразен с нормативната уредба: • детски заведения • болнични заведения • училища и други учебни заведения • обществени и стопански сгради • жилищни сгради. За качествено пускане на отоплението е необходимо регулиращите вентили на радиаторите да бъдат отворени на максимум. Това ще позволи ефективно обезвъздушаване на отоплителните тела и по-качествено отопление, а едва след това може да започне регулиране степента на загряване.", "date": "2019.11.01", "title": "От 4 ноември пускат парното в Пловдив"}
{"url": "https://www.24chasa.bg/novini/article/7741697", "text": "Мъж и жена са задържани за нанесен побой на директор на детска градина в село Джурово. Това съобщиха от пресцентъра на МВР. Служители на РУ - Правец са задържали двамата родители. Около 8.50 часа на 31 октомври директорка на детска градина в с. Джурово съобщила в полицията, че е била нападната от родителите на едно от децата. На място незабавно са изпратени служители на районното управление в Правец, които установили и задържали извършителите - мъж на 35 и жена на 31 години. По първоначални данни, проявената от тях агресия се породила при възникнал скандал по повод неплатени такси за обучението на детето им. По случая е образувано досъдебно производство.", "date": "2019.11.01", "title": "Мъж и жена са задържани за нанесен побой на директор на детска градина"}
{"url": "https://www.24chasa.bg/novini/article/7741701", "text": "Гръцките домакинства и бизнес са платили 76 милиарда евро данъци и осигуровки миналата година, показва проучване на Евростат. Това постави Гърция сред страните с най-голяма тежест върху данъкоплатците, съобщава  Изследването показва, че данъците и вноските възлизат на 41,5% от брутния вътрешен продукт на Гърция, което поставя страната наравно с Германия, осма сред страните-членки на Европейския съюз. Въпреки това гражданите в други държави с големи данъци се ползват с висококачествени обществени услуги и не е необходимо да плащат от джоба си за здравеопазване или образование, както е в Гърция. Тежестта върху гръцките данъкоплатци нарасна с над 7% по време на икономическата криза, а фискалната корекция се осъществява предимно чрез увеличаване на данъците и вноските, а не чрез намаляване на разходите. Данните показват, че докато данъците и вноските възлизат на 34,2% от БВП през 2010 г., те са нараснали до 39,6% през 2015 г. и са се увеличили допълнително до 41,5% през периода, когато Сириза беше на власт. В Португалия числото е 37,2%, докато в Испания е 35,4%, а в Кипър - 33,8%.", "date": "2019.11.01", "title": "Гърците плащат едни от най-високите данъци в ЕС"}
{"url": "https://www.24chasa.bg/novini/article/7741743", "text": "\"София не прави изключение от начина, по който се проведоха изборите в цялата страна, имайки предвид гласуването в ромските квартали в града. Съотношението на гласовете между БСП и ГЕРБ в ромските секции е фрапиращо. В Слатина над 2000 за ГЕРБ и около 240 за БСП, Красна поляна - 2400 срещу 280, Люлин 700 на 200 гласа\", каза лидерът на БСП - София Калоян Паргов на пресконференция на „Позитано“ 20. Той коментира, че ако се върнем назад към други избори, ще видим по-нормално разпределен вот, когато липсва натиск върху гласоподавателите. Паргов посочи, че прави впечатление, че невалидните бюлетини са превърнати във важен инструмент за манипулиране на избори. \"Отговорно твърдя, че те са толкова много не заради неграмотност на българския избирател, а заради целенасочен акт за допълнителна манипулация и изкривяване на вота\", добави лидерът на столичните социалисти. Калоян Паргов добави, че в София 5% от гласовете за БСП или 23 000 бюлетини са невалидни. Той бе категоричен, че ако нямаше толкова много невалидни бюлетини, конфигурацията в Столичния общински съвет и в столичните райони щеше да е резлична. Според него, ако машинното гласуване вече беше факт, голяма част от манипулациите нямаше да бъдат възможни. \"В неделя ни предстои важен избор между статуквото и промяната за една различна перспектива не само за София, но и за много други общини\", каза още Калоян Паргов във връзка с предстоящите балотажи. Той обясни, че тук не става въпрос за битка между ляво и дясно, а между нормалното и доброто, от което софиянци имат нужда и фалшивото, зад което стоят манипулатори. \"Считам, че носителят на промяната в София са Мая Манолова и всички наши кандидати за кметове на столичните райони\", добави Паргов. Той заяви, че кандидатите на БСП гарантират по-добро управление, защото знаят и са доказали, че това означава да бъдеш отговорен за своите действия. \"Столичани искаме кмет, който може да управлява и е доказал човечността си и готовността за грижа към хората. Затова призовавам всички мои съграждани да гласуват за Мая Манолова и всички, достигнали до балотаж с ГЕРБ, кандидати за районни кметове. Така вие ще подкрепите промяната, която ще донесе на всички столичани и на София нова перспектива за развитие\", заключи Калоян Паргов.", "date": "2019.11.01", "title": "Калоян Паргов: Носители на промяната са Мая Манолова и нашите кандидати за районни кметове"}
{"url": "https://www.24chasa.bg/novini/article/7741749", "text": "Няма превишение на фините прахови частици в днешния ден, отчитат от дирекция „Климат, енергия и въздух“ на Столичната община. Данните са от 22 сензора, монтирани в различни райони на София, съобщи директорът на дирекция „Климат, енергия и въздух“ Теодора Полимерова,  цитирана от  . В момента данните и от сутринта се движат между 8-10 микрограма на кубичен метър за фини прахови частици 10 до 12, доста по-ниско сме от средноденонощната норма. При прогнозно превишаване и при очакване на замърсяване ние предприемаме част от мерките, които са призиви към гражданите да ползват градския транспорт, призиви за преминаване към екологично отопление, допълнително машинно метене и миене, но само когато атмосферните условия позволяват. Когато има прогноза за температурна инверсия, за ниско атмосферно налягане, за мъгла, тогава също може да бъде приложена мярката „зелен билет“, каза Теодора Полимерова.", "date": "2019.11.01", "title": "Столична община: Няма превишение на нормата за фини прахови частици"}
{"url": "https://www.24chasa.bg/novini/article/7741727", "text": "Висшият съдебен съвет публикува пълната стенограма от заседанието на Пленума на кадровия орган на 24 октомври, на което бе изслушан Иван Гешев и гласувана кандидатурата му за главен прокурор. Протоколът съдържа 239 страници, с които вече може да се запознае и президентът Румен Радев. Миналия петък той получи решението на ВСС, с което с 20 гласа \"за\" и четири \"против\" Иван Гешев бе избран за главен прокурор. Може да видите пълния текст на стенограмата ", "date": "2019.11.01", "title": "ВСС публикува стенограмата от заседанието по избора на Иван Гешев за главен прокурор"}
{"url": "https://www.24chasa.bg/novini/article/7741756", "text": "Две тела на удавници бяха извадени от река Колпа на южната граница на Словения, които според полицията са на мигранти, опитали се да влязат нелегално на територията на страната, предаде агенция СТА, цитирана от БТА. Полицията е поискала помощ от чуждестранни партньори за идентифициране на жертвите. Причината за смъртта ще бъде определена след аутопсия на телата. Полицията съобщи, че през последните 24 часа в района на Ново Место са били заловени 20 нелегални мигранти, граждани на Пакистан, Афганистан, Иран, Ирак и Сирия.", "date": "2019.11.01", "title": "Двама мигранти се удавиха в Словения"}
{"url": "https://www.24chasa.bg/novini/article/7741774", "text": "Президентът Румен Радев ще упражни правото си на глас на балотажа на местните избори в София на 3 ноември в 10.30 часа, съобщиха от прессекретариата на държавния глава. Вицепрезидентът Илияна Йотова ще гласува в 11.30 часа в Професионалната гимназия по фризьорство и козметика \"Княгиня Евдокия\".                                                                                                                                                                                                                                                                                                                                ", "date": "2019.11.01", "title": "Президентът Радев и вицепрезидентът Йотова ще гласуват на втория тур"}
{"url": "https://www.24chasa.bg/novini/article/7741750", "text": "Временно е затруднено движението по главен път София - Варна, в района на с. Шереметя, заради катастрофа, съобщи ОДМВР - Велико Търново. По първоначална информация в участъка между В. Търново и с. Шереметя са се ударили два леки автомобила. Пострадал е водачът на единия автомобил и пътничка. Двамата са откарани в Спешна помощ - В. Търново, състоянието им тепърва ще се изяснява. Екипи на Пътна полиция регулират движението в района на катастрофата, като преминаването на автомобилите се осъществява в едната лента. Товарните автомобили над 12 тона се отклоняват по обходен маршрут през Лясковец - Г. Оряховица - Първомайци - Самоводене и В. Търново, заради катастрофа на пътя София - Варна, в участъка между В. Търново и с. Шереметя. Преминаването на останалите автомобили в района на катастрофата се осъществява в едната лента. Откараният в Спешна помощ водач е освободен, изяснява се състоянието на пътничката от другия автомобил.", "date": "2019.11.01", "title": "Мъж и жена са ранени при катастрофа\nна главния път София-Варна край Велико Търново"}
{"url": "https://www.24chasa.bg/novini/article/7741829", "text": "Продължава издирването на   съобщи  . Ронън и Кристофър Хюз са обявени за издирване по подозрение за убийство и трафик на хора. Детектив от британската полиция е успял да се свърже с един от тях и го е призовал се предадат доброволно. В четвъртък беше задържан камион, който се предполага, че е собственост на братя Хюз. До момента, единственият задържан, който остава в ареста, е 25-годишният шофьор Морис Робинсън. Той вече се изправи пред съда по обвинение в убийство на 39 души и участие в мрежа за трафик на хора.", "date": "2019.11.01", "title": "Британската полиция призова братята, издирвани заради камиона ковчег, да се предадат"}
{"url": "https://www.24chasa.bg/novini/article/7741320", "text": "Митническите служители задържаха 70 кг нарязан тютюн за пушене без документи за платен акциз в района на Враца, съобщиха от Агенция \"Митници\". Тютюнът е бил открит в автомобил, водачът на който е направил опит да избяга. В багажника на колата са били открити черни найлонови чували, пълни с различни разфасовки нарязан тютюн за пушене с общо тегло 70.2 кг. По случая е образувано разследване.", "date": "2019.11.01", "title": "Задържаха 70 кг нелегален тютюн в района на Враца"}
{"url": "https://www.24chasa.bg/novini/article/7741299", "text": "ВКС образува тълкувателно дело по въпрос, свързан с режима на съпружеска имуществена общност, съобщиха от съда. С разпореждане от 01.11.2019 г. на председателя на Върховния касационен съд (ВКС) бе образувано Тълкувателно дело № 4/2019 г. за приемане на тълкувателно решение от Общото събрание на Гражданската колегия (ОСГК) на ВКС по въпроса: „При извършен строеж от съпрузи по време на брака им, без учредено право на строеж, в поземлен имот, съсобствен между единия съпруг и трето лице, придобива ли се в режим на съпружеска имуществена общност частта от построеното, съответстваща на правата на съпруга от съсобствеността върху терена?“ Тълкувателното дело е образувано, след като с определение по гр. д. № 1507/2018 г. състав на Второ гражданско отделение на ВКС, на основание чл. 292 от ГПК, е спрял производството по делото и е предложил на ОСГК да постанови тълкувателно решение по поставения въпрос, по който е формирана противоречива практика на състави на Гражданската колегия на ВКС. Съгласно т. 4 от Постановление на Пленума на Върховния съд № 5/1972 г. (ППВС) „включва се в съпружеската имуществена общност сградата, построена през време на брака върху земя, индивидуална собственост на единия съпруг, макар да не е било учредено право на строеж в полза на другия съпруг“. В решението по гр. д. № 1345/2015 г. на Първо гражданско отделение на ВКС е дадено тълкуване, че разрешението в т. 4 на ППВС № 5/1972 г. намира приложение и в случаите, когато единият съпруг е бил собственик на идеална част от поземления имот, в който е построена сграда по време на брака между съпрузите. Построеното в съсобствен имот става съсобствено между собствениците на терена, като частта от него, съответстваща на правата на единия съсобственик, който е бил в брак по време на строителството, става съпружеска имуществена общност. В друг съдебен акт, постановен от състав на Първо гражданско отделение на ВКС по гр. д. № 4951/2016 г., е прието, че за преценка дали една жилищна сграда е попаднала в съпружеската имуществена общност на страните в резултат на приращение по чл. 92 от Закона за собствеността (нормата гласи: „собственикът на земята е собственик и на постройките и насажденията върху нея, освен ако е установено друго“) е от значение да бъде установено дали сградата е построена в дворно място, което е било индивидуална собственост на единия от съпрузите или е било съсобствено между единия от съпрузите и трето лице. Така е, защото в двете хипотези изводът е различен – в първия случай съдебната практика (т. 4 от ППВС № 5/1972 г. и следваща практика) приема извода, че сградата е попаднала в съпружеската имуществена общност (че не е опровергана презумпцията за съвместен принос, установена в правилото на чл. 19, ал. 3 от Семейния кодекс от 1985 г. (отм.), във втория – че върху построеното е възникнала съсобственост на собствениците на терена.", "date": "2019.11.01", "title": "ВКС образува тълкувателно дело за режима на имуществена общност между съпрузи"}
{"url": "https://www.24chasa.bg/novini/article/7741329", "text": "Нов пожар избухна тази нощ в Калифорния, този път в окръг Вентура, предаде Франс прес, цитирана от БТА.  Хиляди пожарникари се борят от дни с дванайсетина пожара, обхванали югозападния американски щат. Новият пожар, кръстен \"Мария\", заплашва две малки земеделски селища, като вече опустоши 2000 хектара и наложи евакуацията на над 7000 души. В района на Лос Анджелис горят още два пожара - \"Хилсайд\" в Сан Бернардино и \"46\" в окръг Ривърсайд. Пожарникарите се борят с тях с помощта на авиация. В много случаи се налага евакуацията на цели квартали като предпазна мярка. Стратегията се оказва добра, защото до момента не е отбелязан нито един смъртен случай, въпреки хилядите хектари опустошени земи и десетките унищожени сгради, отбелязва Франс прес.", "date": "2019.11.01", "title": "Нов пожар избухна в Южна Калифорния"}
{"url": "https://www.24chasa.bg/novini/article/7741292", "text": "Оставям на министър-председателя удоволствието да каже това. Аз с лъжи не се занимавам. С тези думи пиар експертът Арман Бабикян отговори на въпроса той ли е човекът с инициал   Според думите на Борисов този човек в момента работел за кампанията на Мая Манолова. Бабикян работи за щаба на кандидатката за кмет, но отказа да вземе отношение и по това. Имам клиенти, за които работя, но не мисля да ги оповестявам. Те са в 4 града в България, отговори Бабикян. „Около Манолова няма екип, те са сбириток, един от тях ми поиска 3 милиона, за да ми помага на първите избори. Аз му казах – „нямам такива пари“, той ми вика – вземи от Цветелина. Името му е с Б\", каза Бойко Борисов сутринта по Би Ти Ви.  После уточни, че може да са били и 3,5 млн., вече не помнел точно. . Според ПИК преди кметските избори за София през 2007 г. Бабикян посетил Борисов - тогава градоначалник, в компанията на колежката си Мария Капон. В ония времена Бабикян и Капон поддържали особено топли отношения и се представяли като страхотен тандем, който подсигурява с опит, визия и идеи успеха на всяка политическа кампания. Дуото поискало от Борисов 3,5 милиона лева, за да му гарантира успех на изборите. Бъдещият премиер ги отрязал с аргумента, че „пари за избори не дава“. Последвал и шумен скандал. След този епизод Бабикян се ожесточил и в годините не пропускал случай да \"жегне\" лидера на ГЕРБ публично или подмолно. Както показа   Бабикян стои зад сайтовете за фалшиви новини informiran. net  и 4udoslav. Сайтът informiran.net  излъга за   и сам уточнява, че не проверява информациите си: “Екипът не разполага с ресурсите да проверява информацията, която достига до редакцията, и не гарантира истинността ѝ”, пише сайтът. Арман Бабикян е запазил домейна му в компания за хостинг. “Аз нямам сайтове”, заяви Бабикян пред “24 часа” тогава. Справката от хостинг провайдъра му обаче го опроверга. Данните бяха предоставени на репортер на вестника след негова молба като студент по журналистика във връзка с разработка за проверяване на източниците на информация. informiran.net е регистриран в българска хостинг компания на 21 март 2016 г.През всичките години на съществуването си домейнът се плаща от Бабикян и е на негово име, показват данните. В този сайт постоянно се появяват фалшиви новини против Борисов и ГЕРБ и се препечатват от други подобни фейк сайтове.", "date": "2019.11.01", "title": "Кой е Б., който искал 3 млн. от Бойко Борисов за изборите?"}
{"url": "https://www.24chasa.bg/novini/article/7741338", "text": "Над 600 кг тютюн са иззети при полицейски операции и проверки на територията на страната. Задържани са общо петима души за престъпления, свързани с акцизни стоки, съобщиха от МВР. 22 бали с тютюн с тегло около 550 килограма тютюн са намерили полицаи вв багажника на мерцедес \"Вито\" в Долни Дъбник. Служители на сектор \"Противодействие на икономическата престъпност\" и екип на РУ - Долни Дъбник установили самоличността на водача - 27-годишен, и спътниците му - на 41 г. и на 24 г., всички от село Буковлък. 252 плика с разпределени в тях общо 70,205 кг ситно нарязан тютюн, без български акцизен бандерол са открити при спецоперация за противодействие на престъпления с акцизни стоки във Враца. На главен път Е-79 между Мездра и Враца е спряна дачия за проверка. Управлявал е 45-годишен мъж от Бяла Слатина. В превозното средство проверяващите открили 252 плика с разпределени в тях общо 70,205 кг ситно нарязан тютюн, без български акцизен бандерол. По случая е образувано досъдебно производство. Екип на сектор „Пътна полиция“ в ОДМВР-Пазарджик, патрулиращ в участъка на АМ „Тракия“, задържаха водач, превозвал тютюн без бандерол. Вчера следобед, в района на бензиностанция, униформените спрели фолксваген, управляван от 27-годишен от Долна баня, заедно с когото пътувал и 48-годишният му баща. Последвала проверка на двамата мъже и на автомобила, при която на задните седалки били открити два полиетиленови чувала със сух нарязан тютюн без бандерол. Общото количество на откритата стока е 20.4 килограма. На мястото е извършен оглед, а тютюнът е иззет. Бащата и синът са задържани в ареста, а спрямо тях се води бързо производство. 2.410 кг нарязан тютюн без бандерол, пакетиран в 15 плика, иззеха вчера и служители на сектор „Противодействие на икономическата престъпност“ от 22-годишен видинчанин. Той бил спрян за проверка в близост до общинския пазар в областния град в хода на проведена операция по линия „Акцизи“. Полицаите съставили на мъжа акт по Закона за акцизите и данъчните складове. По случая в областната дирекция е заведена преписка.", "date": "2019.11.01", "title": "Над 600 кг тютюн иззеха полицаи при спецакция \"Акцизи\", петима са задържани"}
{"url": "https://www.24chasa.bg/novini/article/7741350", "text": "Министърът на околната среда и водите Нено Димов и изпълняващият длъжността кмет на община Червен бряг Вергиния Василева подписаха договор за укрепване на свлачища. С изпълнението на проекта ще се предотвратят свлачищните процеси и ще се повиши защитата на живота и здравето за над 50 000 души, съобщиха от МОСВ. Дейностите включват изграждане на укрепителни съоръжения за свлачища, които представляват сериозен риск за населението в жилищните сгради в квартали 41, 43 и 44 по плана на град Червен бряг. Голяма част от сградите там попадат в обхвата на старото периодично-активно свлачище №14.8050.01 и са със значителни конструктивни нарушения в следствие на свлачищните процеси. В свлачищния район съществува опасност от прекъсване на платното на участък от републикански път ІІІ-3006, което застрашава и живота на преминаващите. По проекта ще бъдат изпълнени геозащитни и укрепителни мерки чрез изграждане на дренажни укрепителни и отводнителни ребра, преминаващи през цялото свлачищно тяло, както и силови конструкции, разположени над и под пътя. Предвижда се изграждане на Контролно-измервателна система в допълнение на съществуващия мониторинг за свлачища №PVN37.80501.01.01 и № PVN37.80501.01.02. Общият размер на инвестицията е 9 097 095 лв. Оперативна програма „Околна среда 2014-2020 г.“ осигурява 9 061 335 лв. Срокът за изпълнение на проекта е 24 месеца.", "date": "2019.11.01", "title": "Община Червен бряг ще укрепва свлачища с пари от ОПОС"}
{"url": "https://www.24chasa.bg/novini/article/7741379", "text": "В Русия днес влиза в сила законът за \"суверенен интернет\", изолиран от големите световни сървъри. Той предизвика опасения у правозащитниците, според които може да доведе до прекомерен контрол върху мрежата от страна на властите, предаде Франс прес. Законът предвижда създаването на инфраструктура, която да осигури работата на руските интернет ресурси, в случай че руските оператори изгубят възможността да се свързват с интернет сървърите в чужбина. Освен това занапред руските интернет доставчици ще трябва да се уверят, че на мрежите им са инсталирани \"технически средства\", осигуряващи \"централизиран контрол върху трафика\", за да се парират евентуални заплахи. Законът е критикуван като опит за контрол на интернет съдържанието и дори за постепенно изолиране на руския сектор от световната мрежа - едно от последните свободни пространства за опозицията и критиците на властта в Русия, отбелязва Франс прес. \"Сега правителството може пряко да цензурира съдържанието или дори да превърне руския интернет в затворена система, без да осведоми хората какво прави и защо го прави\", заяви в комюнике \"Хюман райтс уоч\". Според правозащитната организация законът, предизвикал протестни демонстрации през март, \"поставя в опасност правото на свобода на словото и правото на онлайн информация на хората в Русия\" и отваря път към \"масово следене\". Редица правозащитни организации заявиха през април в общо комюнике, че се страхуват от нови ограничения, засягащи бездруго ограничаваните медии и интернет в Русия. Кремъл обаче заявява, че няма намерение да изгради в Русия местно подобие на китайската \"Велика информационна стена\" и че желанието му, напротив, е да брани руския интернет. Законът бе критикуван и с оглед очакваните големи разходи, които ще наложи на руските интернет оператори, а някои може и да фалират. През последните години руските власти постоянно затягат контрола върху националния сектор от интернет, като блокират съдържание и цели сайтове, свързани с опозицията, както и ресурси, отказали да им сътрудничат - например видеоплатформата Дейлимоушън, социалната мрежа Линктин и комуникационното приложение Телеграм, напомня АФП.", "date": "2019.11.01", "title": "В Русия влиза в сила оспорван закон за контрол върху интернет"}
{"url": "https://www.24chasa.bg/novini/article/7741377", "text": "Земетресение с магнитуд 4 по Рихтер е било регистрирано днес в турския средиземноморски окръг Анталия от сеизмологичната обсерватория Кандилли в Истанбул. Това предаде турската частна телевизия СиЕнЕн-Тюрк, цитирана от БТА. Трусът е станал в 13.07 ч. местно време (12.07 ч. българско) в залива на Анталия край град Манавгат. По данни на Дирекцията за управление при бедствия и извънредни ситуации (АФАД) земетресението е било с магнитуд 3,8.", "date": "2019.11.01", "title": "Земетресение удари Анталия"}
{"url": "https://www.24chasa.bg/novini/article/7741397", "text": "Михаил Горбачов, последният съветски лидер, предупреди да не се издигат никакви нови физически или невидими стени между Русия и Запада - 30 години след падането на Берлинската стена. Като генерален секретар на Комунистическата партия на Съветския съюз, а по-късно и като президент на СССР, Горбачов, който сега е на 88 години, изигра главна роля в събитията, довели до премахването на Берлинската стена и края на Студената война. Той обяви изтеглянето на съветските войски от страните в Централна и Източна Европа, които десетилетия наред се намираха под господството на Москва, и даде ясно да се разбере, че няма да се меси във вътрешните работи на вече несъществуващата Германска демократична република, предаде БТА. Горбачов освен това направи така, че разквартируваните в ГДР съветски войски да си останат по казармите, а впоследствие даде съгласието си Германия да се обедини. Вечерта на 9 ноември 1989 г. източногерманската гранична полиция отвори граничните пунктове на Берлинската стена (издигната през 1961 г.) и жителите на Източен Берлин се стекоха масово в западната част на града. Три десетилетия по-късно, страдащ периодично от здравословни проблеми, Горбачов заяви, че е обезпокоен от плачевното състояние на отношенията между Изтока и Запада и в частност от липсата на диалог между Вашингтон и Москва за ядрените оръжия. Той спомена решението на САЩ да излязат от историческото споразумение от 1987 г. за контрол на ядрените ракети, Договора за ликвидиране на ракетите със среден и по-малък обсег, договорен от Горбачов с тогавашния американски президент Роналд Рейгън. Решението от август на президента на САЩ Доналд Тръмп да се оттегли от споразумението \"не е дело на голям ум\", каза Горбачов. Но въпреки критиките си към американската външна политика Горбачов предупреди да не се създават нито реални, нито невидими стени, подобни на Берлинската през Студената война, които да официализират различията между Изтока и Запада. \"Всяка стена е опит да се скриеш от реалния проблем, вместо да го решиш, затова аз съм против стените. А що се отнася до Европа, аз съм против всякакви разделителни линии и всякакви \"железни завеси\", каза той за Ройтерс. \"Колкото и опасна да е сегашната ситуация, не смятам, че тя е повторение на Студената война. Между Русия и Запада няма идеологическа борба. В същото време обаче има икономически връзки, свобода на движение, общуване и културно сближаване. Затова съм уверен, че нова Студена война може да бъде избегната\", заяви той. Горбачов, който беше начело на Съветския съюз от 1985 до 1991 г., преди пътуваше много и прекарваше част от свободното си време в имението си в Германия. Той обаче каза, че все още живее в Русия, че никога не я е напускал завинаги и че все още го е грижа за това какво мислят руснаците за него, въпреки че на Запад той е много по-популярен, отколкото у дома. В Русия все още някои го обвиняват, че под негово ръководство се е стигнало до разпадането на Съветския съюз, което бе последвано от жестока икономическа криза. Някои в Кремъл все още се вслушват в него поради огромния му опит в отношенията с Вашингтон и неговата роля за прекратяването на Студената война. Той обаче рядко се появява публично. При една от редките му публични появи, през ноември миналата година в московско кино, в което Горбачов изгледа документален филм за своя собствен живот, трябваше да му се помага при ходенето. Спомняйки си за падането на Берлинската стена и обединението на Германия, Горбачов каза, че скоростта, с която са се случвали събитията, е изненадала него и другите световни лидери. \"Самата история се придвижи напред с невероятна скорост. По площадите на градовете в ГДР се събираха множества и изразяваха мнението си. Стана ясно, че нещата вървят към обединение много по-бързо, отколкото някой е очаквал\", заяви той. Горбачов каза, че заслугата за това обединението на Германия да мине без кръвопролития отчасти е и негова. \"По онова време в ГДР имаше 380 000 наши (съветски) войници. Наредено им беше да си стоят по казармите. Невероятно сложен процес се осъществи без никакви кръвопролития. Смятам, че и аз имам заслуга за това\", заяви той.", "date": "2019.11.01", "title": "Михаил Горбачов: Не издигайте стени като Берлинската между Русия и Запада"}
{"url": "https://www.24chasa.bg/novini/article/7741396", "text": "Гръцката полиция е задържала 25-годишен чужд гражданин, който се опитал да превози незаконно 22-годишна чужденка в куфар, съобщи телевизия Скай, цитирана от БТА.  При проверка на пътниците при качването на пътнически кораб за Пирея в пристанището на остров Хиос в източната част на Егейско море полицейски служители са задържали 25-годишния чужденец, след като установили, че пренася в куфара си 22-годишната чуждестранна гражданка.", "date": "2019.11.01", "title": "22-годишна нелегална чужденка се е опитала да пътува от Хиос до Пирея в куфар"}
{"url": "https://www.24chasa.bg/novini/article/7741393", "text": "Административният съд в Пазарджик отмени дисциплинарно наказание на пътен полицай, който е бил хванат да спи по време на дежурство. Причина за решението на съдебния състав е, че заповедта за наказанието - порицание, е била издадена след предвидения от закона двумесечен срок. В нощта на 4 февруари, т.г., младши полицейски инспектор С.В. е хванат да спи в личния си автомобил под навес в двора на КАТ в Пазарджик, вместо да патрулира с колегата си. От обясненията на униформените станало ясно, че младши полицая получил стомашно неразположение и трябвало да отиде до тоалетната в сградата на КАТ. Поради това автопатрулът напуснал поста си, но без да докладва на дежурния, което също е грубо нарушение на оперативните правила. При подобни случаи негодният да изпълнява задълженията си полицай докладва и мястото му се заема от негов колега. Решението на административният съд в Пазарджик е окончателно и не подлежи на обжалване. Освен това областната полицейска дирекция трябва да плати разноските по делото в размер на 710 лева.", "date": "2019.11.01", "title": "Съдът в Пазарджик отмени наказание на полицай, хванат да спи на дежурство"}
{"url": "https://www.24chasa.bg/novini/article/7741401", "text": "В графика за учебното време дните след първия и втория тур на местните избори - 28 октомври и 4 ноември, са определени като учебни дни, но изпратихме писмо до училищата, че по тяхно решение може да ги обявят за неучебни, но присъствени дни. Това каза министърът на образованието и науката Красимир Вълчев пред журналисти, попитан дали ще се учи на 4 ноември в училищата, след като в тях на 3 ноември е имало изборни секции за балотажа на местните избори, предаде БТА.  Той обясни, че 4 ноември няма да е ден без образование и ще има образователни дейности, дейности по интереси и спортни занимания за учениците. Децата може да посещават също обекти с образователно и културно значение, като тези дейности разширяват образователната среда на учениците и в по-голяма степен може да мотивират интереса им за учене, помагат им да свържат знанията извън учебните часове с тези от учебните часове. Училищата ще решават дали 4 ноември ще е учебен ден за тях или ще бъде неучебен, но присъствен ден, като това ще зависи колко изборни секции е имало на 3 ноември в тях, каза министър Вълчев. При училищата с две изборни секции ще трябва да се изчистят две стаи и да се подредят, и това ще стане бързо и с малко намаление на часовете може да има учебен ден, дори и в училището да се учи на две смени. Има и училища с много секции, където това е невъзможно да се направи за един-два или три часа, и започването да се учи от обяд означава, че ще има много съкратени учебни часове и формален учебен процес. Затова училищата ще трябва да решат и ако няма възможност денят /4 ноември/ да е учебен, да бъде създадена добра организация за образователни дейности за учениците. Заедно с БАН, със Сдружението на общините и с Министерството на културата се разбрахме по-голямата част музеите да бъдат отворени и да приемат учениците при преференциални условия, обясни министър Красимир Вълчев.", "date": "2019.11.01", "title": "Решава се дали 4 ноември ще е учебен ден или  неучебен, но присъствен"}
{"url": "https://www.24chasa.bg/novini/article/7741388", "text": "Според КНСБ предвидените промени в данъчните закони за 2020 г. не отговарят на очакванията на обществото за справедливо облагане. Това се посочва в позиция на Конфедерацията по данъчната политика, изпратена от пресцентъра на синдиката до медиите. В нея се отбелязва, че независимо от увеличението на доходите през последните години, все още липсва осезателно подобрение на благосъстоянието на българите. КНСБ счита, че е необходима промяна на данъчната философия, за каквато от синдиката настояват от повече от десетилетие, информира БТА. Според КНСБ е необходимо въвеждане на необлагаем минимум, който да бъде равен на установената минимална работна заплата за страната, като така ще бъдат освободени от данък хората с предимно ниски доходи. Това ще повиши разполагаемият им месечен доход, като според анализите на КНСБ, този доход ще бъде изразходван изцяло за потребление, което ще има стимулиращ ефект за икономическия растеж и за повишаването на приходите в държавния бюджет, се посочва в позицията. Според КНСБ това означава, че не само няма да се намаляват доходите, а ще бъдат увеличени. Според официалната статистика в България около 1,9 млн. души работят и получават доход, който е по-нисък от средната работна заплата за страната (1260 лв.). Необлагаемият минимум трябва да бъде въведен именно за тези доходи, защото неравенствата постоянно се задълбочават през последните години, заявяват от синдиката. От КНСБ дават пример, че при минимална работна заплата 610 лв. за 2020 г., този, който получава работна заплата с данъчна основа 1000 лв., ще плаща налог върху 390 лв. (разликата над 610 до 1000 лв.), което прави 39 лв., а не 100 лв. месечно. Тази мярка ще струва на бюджета около 800 млн. лв., но пък те ще останат в джоба на българите с ниски и средни доходи. Според синдиката реформата може да става и поетапно, което няма да натовари толкова бюджета. Готови сме да подкрепим и компромисен вариант, при който необлагаемият минимум да се въведе под формата на възстановяване/връщане на данък в края на годината на работещите, което също би било стъпка в правилната посока, допълват от КНСБ. От синдиката отбелязват, че във всички страни, където има действаща система на пропорционално данъчно облагане, има въведен необлагаем минимум или някаква сходна форма на връщане на данък за най-бедните работещи граждани. България е единственото изключение. Във всички държави с прогресивно облагане пък също има въведени подобни форми. Например, в Гърция годишните доходи до 10 000 евро са освободени от данъци, се допълва в позицията. КНСБ настоява и за въвеждане на елементи на семейно подоходно облагане. Такива, според Конфедерацията, могат да бъдат - данъчни кредити, диференцирани, според размера на възнагражденията и броя на отглежданите в семейството деца и/или данъчни стимули за сключване на граждански брак за млади семейства и пр. Според синдикалната организация успоредното прилагане на тези две нови мерки ще доведе до един усъвършенстван и по-справедлив модел на данъчна политика в България, без рискове и сътресения за бюджета. Подобен подход ще стимулира финансово семействата, би насърчил раждаемостта и би подпомогнал отглеждането на деца, увеличавайки разполагаемия доход на работещите родители, допълват от КНСБ. \"Ако Министерство на финансите възприеме нашето предложение, ще се постигне по-справедливо преразпределяне на публичните средства, като в хората с най-ниски доходи останат допълнително пари в размер на 730 лв. годишно\", се посочва в позицията. Посланието на КНСБ към Бюджет 2020 по отношение на данъчната политика е: Повече пари за хората с ниски доходи, повече потребление, по-висок икономически растеж и съответно намаление на неравенствата, обобщават от Конфедерацията.", "date": "2019.11.01", "title": "КНСБ отново настоява за въвеждане на необлагаем минимум"}
{"url": "https://www.24chasa.bg/novini/article/7741420", "text": "До месец ще приключи дезинфекцията във всички засегнати от Африканската чума свинекомплекси в Русенско. Това съобщи директорът на Областната дирекция по безопасност на храните /ОДБХ/ в крайдунавския град д-р Георги Дяков. Той обясни, че дейностите по дезинфекция все още не са приключили в свинекомплексите в селата Николово и Караманово. Дяков каза, че през изминалата седмица не са констатирани нови огнища на заразата в региона. При своите обходи ловджиите не са намирали и мъртви животни. Болестта Африканска чума, която бе регистрирана преди четири месеца в Русенско, доведе до хуманното умъртвяване на около 98 000 прасета, отглеждани в свинекомплекси и лични стопанства.", "date": "2019.11.01", "title": "До месец приключва дезинфекцията от африканската чума в свинекомплекси в Русенско"}
{"url": "https://www.24chasa.bg/novini/article/7741435", "text": "Астрономи от САЩ са открили неизвестен досега на науката тип черни дупки, които са по-малки, отколкото се е смятало за възможно, съобщава Си Ен Ен, позовавайки се на публикация в сп. \"Сайънс\". Черните дупки са важни за начина, по който астрофизиците осмислят Вселената - толкова значими, че учените се опитват да направят преброяване на всички подобни обекти в галактиката Млечен път. Новите проучвания показват, че в търсенето си специалистите вероятно пропускат клас черни дупки, за чието съществуване не са подозирали. Авторите на настоящото изследване от университета на Охайо не само предлагат нов начин за търсене, но и показват, че е възможно да съществува клас обекти, които са по-малки от най-малките известни черни дупки във Вселената. Общоприетата теория гласи, че масата на черните дупки трябва да бъде минимум пет пъти по-голяма от слънчевата. Откритият наскоро обект, който се намира в пределите на Млечния път, е само 3,3 пъти по-масивен от Слънцето. Черните дупки имат толкова силна гравитация, че нищо, дори светлината, не може да я преодолее. Те могат да се формират след гибелта на звезди, които се свиват под въздействието на собствената си гравитация и след това избухват. Неутронните звезди са останки от масивни светила, приключили своя жизнен път. По правило тяхната маса е сравнима със слънчевата, но радиусът им не надвишава 10-20 километра. На другия полюс са свръхмасивните черни дупки, чието съществуване отдавна е известно на учените. Неотдавна беше открит обект, чиято маса е 40 милиарда пъти по-голяма от тази на Слънцето. Проучванията на специалистите от университета на Охайо показват, че установената долна граница за масата на черните дупки не е окончателна. \"Ако можем да разкрием нова популация от черни дупки, това ще ни даде повече информация за това кои звезди избухват и кои не, кои формират черни дупки и кои - неутронни звезди. Пред нас се открива ново поле за научни изследвания\", казва ръководителят на екипа Тод Томпсън.", "date": "2019.11.01", "title": "Астрономи откриха нов тип черна дупка"}
{"url": "https://www.24chasa.bg/novini/article/7741416", "text": "Цената на кучетата от породата белгийска овчарка малиноа скочи главоломно, след като неин представител взе участие в акцията по ликвидиране на лидера на Ислямска държава Ал Багдади, съобщава сайтът TMZ. Ирен Хаукрофт, собственичка на най-големия развъдник на породата малиноа за американската армия довери, че е получила предложение за покупка на такава овчарка за 85 хиляди долара. Преди президентът на САЩ Доналд Тръмп да публикува снимката на кучето-герой Конан, взело участие в ликвидирането на Ал Багдади, породата се търгуваше за 25 хиляди долара. Такава беше цената на възрастните екземпляри, а палетата вървяха по 2 хиляди долара, уточни БТА. Хаукрофт заяви, че е затрупана от оферти за покупка на белгийски овчарки. Понастоящем тя отглежда 73 малиноа.", "date": "2019.11.01", "title": "Породата белгийска овчарка рекордно поскъпна след ликвидирането на Ал Багдади"}
{"url": "https://www.24chasa.bg/novini/article/7740965", "text": "Учени от Мюнхенския технически университет установиха, че популацията на насекомите в много региони на света е намаляла с една трета, пише в. \"Дейли мейл\", цитиран от БТА. Това се дължи на влиянието на човешката дейност върху биосферата. Загубата на много видове насекоми се дължи не само на интензивно обработваните с инсектициди земеделски площи. Тя е налице в горите и в охраняемите природни територии. Изследователите събрали насекоми от около 2700 вида на 300 участъка. Оказало се, че броят на насекомите от много видове за последното десетилетие силно се е съкратил. А много от редките видове вече не се срещат на териториите, които са обитавали преди това. От 2008 година насам биомасата на членестоногите в горите е намаляла с 40 процента, а на пасбищата се е снизила до една трета от предишните й стойности. Изчезването на насекоми се регистрира във всички видове гори, изучени от изследователския екип. По думите на учените това явление е неочакван и тревожен признак, който може да има много пагубни последствия за човечеството.", "date": "2019.11.01", "title": "Популацията на насекомите е намаляла с една трета"}
{"url": "https://www.24chasa.bg/novini/article/7740967", "text": "Спанос е смятан за пионер на т.нар. \"нова вълна\" в гръцката популярна музика от средата на 60-те години на 20-и век, която свързва елементи от авторската музика с фолклорни елементи (ентехно) и от френския шансон, предава БТА. Кариерата на Спанос започва във Франция, където си сътрудничи с изтъкнати френски музиканти и актьори. По-късно създава музика по стихове на Лефтерис Пападопулос, Йоргос Папастефану, Василис Ротас, Георгиос Визиинос, Миртиотиса, Никос Кавадиас и др. Негови песни са изпълнявали Арлета, Костас Каралис, Кети Хомата, Янис Париос, Елени Диму, Харис Алексиу и др.", "date": "2019.11.01", "title": "Почина известният гръцки композитор Янис Спанос"}
{"url": "https://www.24chasa.bg/novini/article/7740959", "text": "„Този прекрасен празник ни вдъхновява да работим за благото на нашия народ и на всички, които са възлюбили Христовата вяра. За много години!“. С тези думи Негово светейшество Българският патриарх Неофит се обърна към всички българи по повод днешния празник 1 ноември – Денят на народните будители.", "date": "2019.11.01", "title": "Патриарх Неофит: Празникът днес ни вдъхновява да работим за благото на народа ни (Снимки)"}
{"url": "https://www.24chasa.bg/novini/article/7740981", "text": "Премиерът Бойко Борисов отговори от ефира на bTV на упрека на карикатуриста Христо Комарницки, че не е спазил обещанието за намеса на държавата в разпространението на печатни медии. „Аз нямам неизпълнено обещание. Сега министерството на транспорта, което е принципал на „Български пощи”, надявам се скоро – до дни, ще поеме цялото разпространение на всички печатни медии до сергиите, които са мисля 6000. Дори съм възложил на финансовия министър да провери дали, ако може и колко, да дотираме това разпространение, за да е сигурно, че „Прас-прес” и г-н Комарницки ще може да отиде до най-отдалеченото село да покаже карикатурата с мен. Радвам се, че съм разкрил още едно работно място”, заяви Борисов. По думите му от 360 карикатури на Комарницки той присъства в 350 и „нервите му са свикнали” с този факт. \"Когато критиката е градивна и правилна, не се ядосвам\", каза премиерът. Борисов добави, че си пишел непрекъснато по чат с бившия ни посланик в Русия Илиян Василев, който е известен с критиките си спрямо управлението на премиера във фейсбук. \"Когато аз греша му пиша \"извинявай, прав си\". Той ми пише за интерконекторите, пише \"браво\", каза Борисов. ", "date": "2019.11.01", "title": "Борисов към Комарницки: „Прас-прес” ще може да иде до всяка сергия до дни (Видео)"}
{"url": "https://www.24chasa.bg/novini/article/7740987", "text": "Днес честваме Деня на будителите! ?Днес се прекланяме пред всички достойни български синове и дъщери, посветили живота си на Отечеството и превърнали съдбата си във факел за поколенията след тях - книжовници, просветители, революционери, творци, учители, вдъхнали в мрака на чуждото потисничество вяра в собствените сили на народа по пътя към историческото възстановяване на българската държавност. ? Днес се обръщаме към миналото, за да сверим посоката, която поемаме с високите критерии, които са ни завещани от нашите будители. ?Днес е не по-малко трудно да опазим корените си и да предадем традициите и националната ни същност на новите поколения. Това е причината в този ден да благодарим най-напред на българските учители, че продължават тихото си родолюбиво дело и показват на децата ни примера на великите българи, символа на миналото, което ще проправи пътя на бъдещето. Дълбока благодарност за вашите ежедневни усилия да предадете на новото поколение силата на писмеността и езика, на традициите, които са най-сигурната защита на българския дух! ? Днес благодарим и на дейците на науката, културата, изкуството, защото те „събуждат” от незнанието, от страха, от апатията, за да се роди желанието за промяна – лична и обществена и за да се сътвори утрешната история на България. ? Бyдителите дадоха сила на народа ни в най-тежките изпитания! Вярваме, че днешните будители са техни достойни следовници и в дните на съвременните предизвикателство ще са стожер на българщината и националното самочувствие, за да победим безразличието, апатията и страха и да отхвърлим агресивната духовна, интелектуална и морална немощ, за да пребъде България! Честит празник на всички yчители, университетски преподаватели, книжовници, читалищни дейци, учени, дейци на културата и изкуството, журналисти! ?Честит празник на всички българи!", "date": "2019.11.01", "title": "БСП : Будителите дадоха сила на народа ни в най-тежките изпитания"}
{"url": "https://www.24chasa.bg/novini/article/7740991", "text": "Имам амбициозна, но реалистична програма за бъдещето развитие на „Младост“, с която районът ни да стане по-зелен, модерен и облагороден. Залагам на проекти, които са от пряка полза за хората – като повече булеварди, хубави и осветени квартални улици, без коли по тротоарите, повече паркоместа и модулни паркинги на общински терени, няколко нови парка и още зелени площи, без застрояване в междублоковите пространства, места в яслите и градините, нови зони за култура и спорт, по-ефективно работеща община. Целта ми е да има повече усмихнати и доволни хора в „Младост“ – и по улиците, и в парка, и в общината. Аз съм народен представител от „Младост“ вече три години и активно общувам с жителите на района. Много от тях ме познават лично, вратата ми винаги е отворена. Обръщали са се по различни въпроси за съдействие и винаги съм реагирала според правомощията ми – в това число с промени в закони, да сезирам институции, а дори и да алармирам районната администрация да не бави със седмици косенето и пръскането на тревните площи и пр. Разбирам се много добре с хората, диалогична съм и дори при различни позиции постигаме консенсус. Подхождам с много уважение, защото сме партньори с една обща цел – „Младост“ да е по-добро място за живеене. Аз имам над 20 години административен, от които 10 години управленски опит в публични институции от различни сфери. Знам как ефективно да ръководя проекти и ресурси и съм го доказала с постигането на значими и конкретни резултати. А за опонента ми не искам да давам оценки. Хората са умни, сами могат да го преценят по делата му, вече 3 години е в общината. Факт е, че издаде разрешително за строеж на жилищна сграда до блок № 401, тогава, когато хората протестираха, а в Столична община всички политически сили обединиха усилията си, за да спасят терена като зелена площ. Този пример е достатъчно показателен кой, как и дали работи в името на хората и на района. Одит. Не само защото съм одитор и финансист по професия, но защото всеки добър управленец иска да знае откъде тръгва. Важно е да видя какво е реалното състояние на общината, къде са пробойните, какво може да се оптимизира от бюджета, така че да започна с изпълнението на приоритетите от програмата веднага. Още повече, че именно сега е моментът да се планира бюджетът на общината за следващата година. За съжаление през последните години в общината цареше бездействие, време е да се работи за хората. Следващото важно нещо е да направим обществени съвети с жители на района. Каня гражданите активно да участват с предложения, както и във взимането на решения. Тази община е на хората и за хората. Нека заедно направим района такъв, какъвто хората искат да бъде.", "date": "2019.11.01", "title": "Мария Илиева: Без презастрояване и с много зелени площи в \"Младост\""}
{"url": "https://www.24chasa.bg/novini/article/7741007", "text": "Добромир Добрев е успешният кмет, при който Горна Оряховица ще продължи да бъде динамично развиваща се община, пред която перспективите са много добри. С него работим в партньорство, защото за целия регион е много важно развитието на двете най-големи общини – Велико Търново и Горна Оряховица, да бъде в синхрон и със същите темпове и занапред. Това написа във Фейсбук кметът на Велико Търново Даниел Панов. \"Добромир Добрев е отличен професионалист, който показа, че може да постига резултати\", казва във видео обръщение към гоорнооряховчани евродепутатът Ева Майдел.", "date": "2019.11.01", "title": "Даниел Панов и Ева Майдел: Добромир Добрев е успешният кмет, който дава перспектива на Горна Оряховица (видео)"}
{"url": "https://www.24chasa.bg/novini/article/7741030", "text": "Ученици от трети и четвърти клас от училище \"Христо Смирненски\" в Хисаря седнаха в стола на президента Румен Радев. Те бяха първите гости, които държавният глава посрещна в деня на отворените врати в институцията, специално за Деня на народните будители. Специално избрахме днешния ден и е огромна радост, че патриарх Неофит е с нас, защото Денят на народните будители е преди всичко ден на духовна сила и вяра, посрещна гостите си президентът. Той разпита учениците дали знаят кой е Паисий Хилендарски и им показа първия препис на неговата \"История славянобългарская\". Той е направен през 1765 г. от Софроний Врачански и се съхранява в Националната библиотека. Виждате каква огромна роля е изиграла нашата църква в тежките години на робство, обърна внимание Радев на децата. Разпита ги кои са будителите и им обясни, че за да си будител, трябва много да четеш и знаеш. След това показа на гостите си своя кабинет. Мераклиите да седнат в стола на президента бяха много, но първи това направи четвъртокласникът Кристиян Дойчевски. Изненада пък чакаше децата в кабинета на вицепрезидента Илияна Йотова. Тя бе подготвила за малките си гости красиви картички, на които те да напишат как си представят будителите днес и да отправят пожелания към тях. Идеята ми е вместо ние да говорим днес, да говорят те, защото утре те ще бъдат будители, обясни Йотова. За днешния ден тя има шестима помощници - ученици от столичното 136-о училище, които да посрещат с нея желаещите да видят къде работи вицепрезидента. Йотова пожела на децата да бъдат преди всичко свободни хора, независими, да имат смели мечти и да не се страхуват да ги реализират. Да бъдат истински българи, където и по света да са един ден и да помнят, че са наследници на древна история на герои. А петокласничката Божидара Цолова изпя \"Хубава си, моя горо\". Учениците засипаха Йотова с въпроси - харесва ли и работата, как я посрещат хората, какво прави по цял ден, и тя търпеливо отговори на всички. Разказа им, че много харесва работата си, че понякога и 12 часа на ден са й малко, за да отговори на всички, които й пишат, че поддържа връзка с много от българите в чужбина. Денят на отворени врати в президентството продължава до 16,30 ч.", "date": "2019.11.01", "title": "Деца седнаха в стола на Радев, той им показа първия препис на \"История славянобългарская\" (Снимки)"}
{"url": "https://www.24chasa.bg/novini/article/7741046", "text": "Във връзка с публикации в медиите за открит прострелян мъж в района на град Марбея, Испания можем да потвърдим, че той е български гражданин. Това съобщиха от Министерството на външните работи.  Посолството на Република България в Испания към момента няма официални данни за причините и мотивите за инцидента. Посолството ни е в контакт с испанските власти и проверява случая, който се разследва от испанската полиция. Според испански медии тялото е било открито на 27 октомври 2019 г.", "date": "2019.11.01", "title": "От Външно потвърдиха, че убитият в Марбея е българин"}
{"url": "https://www.24chasa.bg/novini/article/7741059", "text": "Албанският език е език на бъдещето, заявил Груби на заседание на парламентарната комисия за евроинтеграция, на която се обсъждаха евроинтеграционните процеси на Република Северна Македония след срещата на Европейския съвет този месец, на която страната не получи дата за преговори, съобщава \"Вечер\". Тази забележка на Груби бе направена след като депутатите от опозицията реагираха, че нямат слушалки за превод, които са необходими, тъй като комисията се води на албански език. Груби поискал от парламентарните служби да се осигурят слушалки за всички депутати, предава БТА. Вестникът отбелязва, че остри дебати, съпътствани от чести прекъсвания на изказванията, е имало в парламентарната комисия по външни работи, на която се обсъждал докладът на външния министър Никола Димитров за досегашните евроинтеграционни процеси в страната. Димитров припомнил, че 14 години страната е кандидат за членство с десет препоръки за начало на преговори и нарекъл кандидатурата за членство на Скопие \"особен случай\". Димитров заявил, че през 2001 г., когато страната подписа Споразумението за стабилизиране и асоцииране с ЕС, тя е била в една група с Хърватия, а най-добри шансове страната да започне преговори е имало през 2012 г., когато група страни оказвали натиск по този въпрос. Димитров оценил, че ЕС оттогава няма истинска воля за разширяване, тъй като е ангажиран с много въпроси като мигрантската криза, Брекзит и кризата с върховенството на закона в някои страни членки, което според него променя и техния контекст. След вчерашното си еднодневно посещение в Северна Македония специалнитят пратеник на държавния секретар на САЩ Матю Палмър ще бъде днес в Прищина, съобщава в. \"Слободен печат\". Съобщавайки за визитата, посолството на САЩ в Прищина информира, че Матю Палмър ще държи реч в националната библиотека на Косово пред студенти и представители на неправителствения сектор. Кабинетът на косовския президент Хашим Тачи съобщи, че Тачи ще се срещне с Палмър в 13.30 часа в президентския кабинет. Медиите информират, че американският дипломат ще има срещи и с други държавни и политически представители, макар да няма официални информации за такива срещи. Според \"Газета Експрес\" Палмър няма да се срещне с лидера на движението Самоопределение Албин Курти, който очаква да получи мандат за съставяне на новото правителство на Косово, след като неговата партия спечели предсрочните парламентарни избори на 6 октомври. Причината за това е, че Курти бил извън страната, макар да няма информации къде се намира.", "date": "2019.11.01", "title": "Призив в македонския парламент: Албанският е език на бъдещето, учете го"}
{"url": "https://www.24chasa.bg/novini/article/7741068", "text": "Турция и Русия започнаха първите си съвместни патрули в Сирия съгласно меморандума от Сочи, договорен от президентите на двете страни, предаде турската частна телевизия СиЕнЕн-Тюрк, цитирана от БТА.  Патрулите идват след изтичането на определения 150-часов срок за изтегляне на бойците от сирийските кюрдски Сили за защита на народа (СЗН) от района покрай турската граница. Те се извършват в район в Сирия, граничещ с турския окръг Мардин, по-специално със зоната между турските градове Къзълтепе и Нусайбин.", "date": "2019.11.01", "title": "Турция и Русия започнаха първите съвместни\nпатрули в Сирия"}
{"url": "https://www.24chasa.bg/novini/article/7741069", "text": "Когато даде червена светлина за начало на преговори за присъеднияване на Северна Македония и Албания френският президент Еманюел Макрон унищожи ключова стратегия на ЕС за трансформиране на Западните Балкани, тъй като не само членството в ЕС бе отдалечено за две държави от Западните Балкани, а и останалите постепенно губят надежда, пише брюкселският портал \"Политико\", цитиран от Танюг. Това обаче не трябва да бъде лошо, тъй като както навремето заяви британският премиер Уинстън Чърчил, \"не трябва да прахосвате добрата криза\", се добавя в анализа, предава БТА. А фактът, че членките на ЕС като Франция не могат да постигнат съгласие и да подкрепят оценката на Европейската комисия, която преди това оцени, че и Северна Македония, и Албания са изпълнили критериите за начало на разговорите, е наистина криза. Това говори, че правителствата на членките на ЕС не вярват на ЕК, което прави процеса на разширяване непредвидим, се казва в текста. Това обаче не означава, че ЕС трябва да се откаже от Балканите, а сегашният застой трябва да разглежда като възможност да преизпита отношението си към региона. За ЕС това би могло да бъде момент окончателно да развие по-добри стратегии за справяне с автократите в региона, които в момента нямат нужда, нито намерение да се откажат от неформалния контрол на националните институции, пише Политико. Европейската комисия миналата година припозна това като проблем, но се отнесе към него твърде боязливо. Вместо това тя реши процесът на разширяване да бъде по-усложнен. Франция твърди, че желае да подобри начина, по който ЕС пристъпва към преговори за разширяване, но не предложи начин, по който това би трябвало да се направи. Поради това това е истинският момент ЕС да поеме върху себе си и да развие нова външна политика в региона, която ще се фокусира само върху процеса на присъединяване, макар и на цената на добрата дипломация, пише \"Блиц\". Подходът на съюза към Западните Балкани твърде дълго се осланяше на принципа, според който идеята за членство в ЕС бе единственият стимул за решаването на отворените спорове. Този метод не подейства на Сърбия и Косово, оценява \"Политико\". Диалогът с Брюксел бе воден с обещанието, че нормализирането на отношенията между Белград и Прищина ще отвори техния път към членство в ЕС, но това от години вече не действа, унищожено бе с разговора за промяна на границите и неизвестността дали пет членки на блока, които не признават Косово, ще променят мнението си. ЕС и Западните Балкани сега са на кръстопът и трябва да измислят напълно нов начин за сътрудничество. Шест страни от региона биха могли да намерят сфери в политиката, които биха могли да интегрират в ЕС без формално присъединяване, а ЕС би могъл да насърчи такива усилия с експертиза и ресурси. По този начин дори да се установи, че пътят към членство е по-дълъг от очакваното, регионът би могъл да се приближи към ЕС. Дори и ако това сега е немислимо, държавите от региона биха могли да станат част от Шенгенската зона или от европейското икономическо пространство. В крайна сметка влизането в ЕС ще бъде по-кратко и бързо, тъй като държавите постепенно биха се интегрирали в структурата на ЕС. Рампата за Северна Македония и Албания трябва да бъде и ценен урок за реформаторите в региона, които твърде дълго се осланяха на подкрепата на аутсайдери. Посланието от Брюксел сега е ясно - в това сте сами, се заключава в текста.", "date": "2019.11.01", "title": "\"Политико\": Червената светлина за Скопие и Тирана не задължително е нещо лошо"}
{"url": "https://www.24chasa.bg/novini/article/7741107", "text": "„Само Фандъкова може да гарантира стабилно и устойчиво развитие на София“. Това заяви Жозеф Дол - президент на Европейската народна партия. Във видеообръщение той изрази своята подкрепа към кандидата за кмет на София от ГЕРБ/СДС/ Йорданка Фандъкова, съобщиха от пресцентъра на ГЕРБ. Ето и цялото обръщение на президента на ЕНП Жозеф Дол към Йорданка Фандъкова: „Уважаеми жители на София, Йорданка Фандъкова заслужава да получи доверието ви във втория тур на общинските избори на 3 ноември. Тя го заслужава, защото благодарение на нея и екипа й София днес е един от най-динамичните и модерно развиващи се европейски градове Резултатите от работата на Йорданка Фандъкова са от полза за всички вас. Под нейното ръководство и благодарение на активността си, тя успя да реализира амбициозни европейски проекти за подобряване на транспорта, обновяването на градската среда, чистия въздух и бизнес екосистемата. София е град на младите и дава многобрoйни възможности за тяхното личностно и професионално развитие. Искам да подчертая как благодарение на Йорданка Фандъкова София се превърна във фактор в областта на новите технологии. Ние, партиите,, членове на голямото политическо семейство на ЕНП, носим отговорност за Европейския съюз, длъжни сме да застанем заедно и да бъдем обединени. Не можем да толерираме разсейването на нашите гласове. Защото следствието от това е само едно – успех на популистите. Не трябва да го допускаме! Така че, скъпи столичани, има само един кандидат за кмет на София, който може и има опит, експертиза, проекти и компетентен екип. Това е Йорданка Фандъкова. С подкрепата на правителството на Бойко Борисов съм сигурен, че развитието на София ще продължи, за още повече резултати в услуга на столичани. В ЕНП сме убедени - Йорданка Фандъкова е най-добрият кмет, който София може да има за стабилността и устойчивото развитие, от които се нуждаят градът и неговите жители“.", "date": "2019.11.01", "title": "Жозеф Дол: Само Фандъкова може да гарантира стабилно и устойчиво развитие на София"}
{"url": "https://www.24chasa.bg/novini/article/7741106", "text": "Учени откриха два нови вида гекони на Галапагоските острови, разположени на 1000 км от еквадорския бряг, предаде Франс прес, цитирана от БТА.  \"Два нови вида гекони бяха идентифицирани на два вулкана на остров Изабела\", се казва в комюнике на Националния парк на Галапагоските острови, където фауната и флората са уникални. Единият вид, който получи научното название Phyllodactylus andisabini, е открит по склоновете на вулкана Волф, а другият, получил названието Phyllodactylus simpsoni - по склоновете на вулкана Дарвин. Видът Phyllodactylus simpsoni обаче се е разпространил по цялата територия на остров Изабела и се среща също на остров Фернандина. Двата неизвестни досега вида са идентифицирани от специалисти от американските организации \"Тропикъл хърпинг\", \"Галапагос кънсървънси\" и Националния парк на Галапагоските острови. Резултатите от изследванията и описанието на други 56 ендемични вида на архипелага се представени в новоизлязла книга за влечугите на Галапагоските острови. \"Базираните върху генетични данни изследвания позволиха да се установи, че двата вида гекони досега не са били идентифицирани, и обясняват не само как и кога видове са колонизирали всеки остров на архипелага, а и до каква степен са свързани помежду си\", заяви Лукас Бустаманте от \"Тропикъл хърпинг\". \"Вероятно това е най-изследваният архипелаг на планетата, но той продължава да ни изненадва с нови открития\", отбеляза директорът на парка Хорхе Карион.", "date": "2019.11.01", "title": "Два нови вида гекони бяха открити на Галапагоските острови"}
{"url": "https://www.24chasa.bg/novini/article/7741074", "text": "9000 полицаи ще пазят изборите в страната, а 1659 от тях ще охраняват вота в София, съобщи зам.-директорът на ГД \"Национална полиция\" старши комисар Тодор Гребенаров. Той посочи, че нарушенията са намалели значително спрямо предишните кметски избори през 2015 година. Тогава е имало 2475 сигнала за нарушения, а сега са 1148. Досъдебните производства са били 171, докато до този момент са 77. Числата обаче за миналогодишните избори са за двата тура. Всички места, на които се издават лични карти ще работят събота и неделя, като ще се издават и удостоверения, валидни само за вота. Удостоверенията, издадени за първия тур, няма да важат за втория.                                                                                                                                                                                                                                                                                                                                ", "date": "2019.11.01", "title": "9000 полицаи пазят вота, нарушенията по-малко от кметските избори през 2015 г."}
{"url": "https://www.24chasa.bg/novini/article/7741179", "text": "Дълбок поклон пред делото на просветители, книжовници и революционери, което почитаме днес. Това написа във фейсбук премиерът Бойко Борисов по случай деня на народните будители. \"Националната библиотека представи тефтерчетата на Левски, Раковски и Ботев и в дигитални формати. Чудесна инициатива! Съчетаването на историята с модерното - това е съвременно будителство!\", написа той. \"Трябва да помним, че това е един от празниците, забранен от Българската комунистическа пария, която днес се нарича БСП. Честит празник и на българските учени! Разходите за научноизследователска и развойна дейност у нас са нараснали с 8,9% за година. Новият ни ресор в Европейската комисия показва нашата висока ангажираност в сектора и ние ще направим всичко възможно да продължим да подпомагаме Вашата работа, скъпи наши учени!\", пише още в поздравлението на премиера по случай празника.", "date": "2019.11.01", "title": "Борисов: Дълбок поклон пред делото на просветители, книжовници и революционери"}
{"url": "https://www.24chasa.bg/novini/article/7741042", "text": "Това е второто видеоклипче по сериал \"Побратими градове меджу Китай и България\"- Шанхай. Вижте го.                                                                                                                                                                                                                                                                                                                                                                                                                                                                                                                                                                                                                                                                 ", "date": "2019.11.01", "title": "\"Побратими градове между Китай и България\"- Шанхай"}
{"url": "https://www.24chasa.bg/novini/article/7741190", "text": "Канцеларията на британския премиер Борис Джонсън се обяви в защита на сключената сделка за Брекзит след критиката на американския президент Доналд Тръмп, според когото тя пречи на САЩ да подпишат търговско споразумение с Великобритания, предаде Франс прес, цитирана от БТА.  Тръмп заяви снощи пред британското радио Ел Би Си: \"Има някои аспекти на споразумението (за Брекзит с ЕС), при които не можем да търгуваме, не можем да сключим сделка с Великобритания.\" Говорител на Даунинг стрийт репликира, че споразумението за излизане от ЕС, договорено от Джонсън, ще позволи на Лондон да сключи \"търговски споразумения, изгодни за цялото Обединено кралство, навсякъде по света\". Президентът на САЩ заяви още, че лидерът на британските опозиционни лейбъристи Джереми Корбин ще е вреден за Великобритания, ако стане премиер след предсрочните избори на 12 декември. В отговор Корбин обвини в Туитър Тръмп, че \"се опитва да се меси в британските избори с цел да бъде избран неговият приятел Борис Джонсън\".", "date": "2019.11.01", "title": "Лондон защити сделката за Брекзит, разкритикувана от Тръмп"}
{"url": "https://www.24chasa.bg/novini/article/7741244", "text": "2325 кутии цигари при четири проверки задържаха митнически служители от ГД „Митническо разузнаване и разследване“ в района на София. Това съобщиха от пресцентъра на Агенция „Митници“. Цигарите пътували с пратки за Обединеното Кралство в нарушение на Закона за акцизите и данъчните складове (ЗАДС). 1386 кутии цигари с български бандерол в сандвич панели били открити. Стоката трябвало да пътува от София към Великобритания в четири кашона. При проверка на 30 октомври 2019 г. в района на София митническите служители установяват, че в 11 от общо 12 панела са укрити 1386 кутии (27 720 къса) цигари от три марки с български бандерол, за които превозвачът не е бил уведомен и не са придружени от изискуемите по документи.", "date": "2019.11.01", "title": "Иззеха 2325 кутии цигари в района на София"}
{"url": "https://www.24chasa.bg/novini/article/7741229", "text": "Австралийският премиер Скот Морисън се закани днес да обяви за незаконни протестите за климата, които нарушават работата на миннодобивната промишленост, предаде ДПА, цитирана от БТА.  Морисън призова в реч в Брисбън пред Съвета за ресурсите на щата Куинсланд корпорациите да не обръщат внимание на шумните протести за климата, които прибягват до икономически саботаж. В сряда в Мелбърн екоактивисти се опитаха да провалят международна конференция на миннодобивната промишленост. Морисън нарече протестиращите \"анархисти\" и каза, че те са твърдо решени да навредят на отрасъла. Австралийският премиер посочи, че правителството работи за намиране на механизми, които по подходящ на начин да наложат забрана върху тези своеволни и егоистични практики, заплашващи според него начина на живот на австралийците. По-рано днес министърът на вътрешните работи Питър Дътън заяви, че протестиращите трябва да бъдат принудени да платят на полицията, която е изпращана на техните разрушителни демонстрации. \"Много от тях дори не вярват в демокрацията\", каза Дътън и добави: \"Не става въпрос за свободата на словото, нито за правото на протест. Тези хора са изцяло против нашия начин на живот.\"", "date": "2019.11.01", "title": "Австралийският премиер се закани да сложи край на протестите за климата"}
{"url": "https://www.24chasa.bg/novini/article/7741257", "text": "Двама души са загинали, след като малък самолет се разбил в автомобил, докато се е опитвал да извърши аварийно кацане във Флорида. Това съобщиха местните власти, цитирани от БГНЕС. Самолетът е катастрофирал, докато се опитвал да кацне на път в Окала, на час и половина от Орландо. Самоличността на жертвите все още не е оповестена. Представител на Федералното управление по въздухоплаването заяви пред Fox News, че самолет Beechcraft Baron с двама души на борда се е блъснал в кола на магистрала югоизточно от международното летище Окала във Флорида около 11:30 часа местно време. Тепърва предстои да бъде установена точната причина за произшествието, заяви говорител на Федералното управление по въздухоплаване. Питър Кнудсън, говорител на Националната агенция за сигурност на транспорта заяви, че машината Beechcraft Baron, лек, двумоторен витлов самолет, е излетяла от международното летище Окала около 11:30 часа местно време и е катастрофирала малко след това.", "date": "2019.11.01", "title": "Самолет се разби в кола във Флорида, двама души загинаха"}
{"url": "https://www.24chasa.bg/novini/article/7741258", "text": "Двойка гръцки изтребители F-16 придружиха американски бомбардировач B-52, опериращ в Сирия, докато прелиташе над Кипър, съобщи в. \"Катимерини\". Трите самолета летяха в региона за полетна информация на Никозия, преди да се разделят. B-52 продължи своя път на изток към Сирия. Гръцките изтребители се върнаха в базата в залива Суда в Крит, предаде БГНЕС. Бомбардировачът с голям обсег е излетял от британската база Феърфорд в Глостършир, Англия, преди към него да се присъединят двата F-16, когато навлиза в гръцкото пространство над Йонийско море. Не става известно дали полетът е част от натовска или чисто американска операция.", "date": "2019.11.01", "title": "Гръцки F-16 ескортираха американски В-52, действащ над Сирия"}
{"url": "https://www.24chasa.bg/novini/article/7741281", "text": "От ГЕРБ не знаят какви хора и в какви условия живеят в този район на София, защото за 10 години не са стъпнали там, заяви кандидатът на БСП за кмет на \"Връбница\". Зад арогантността на премиера към хората от село Волуяк прозира страх. Това заяви кандидатът на БСП за кмет на район \"Връбница\" Владимир Петров, на когото в неделя предстои балотаж. Той и гражданският кандидат за кмет на София Мая Манолова в четвъртък привечер се срещнаха с хора, живеещи отвъд жп линиите в село Волуяк. \"Сигурно много хора не знаят за това място, но то е част от европейската столица София, обясни Владимир Петров. - Не знаят, защото това място е забравено от Районната и Столичната община. Затова и господин премиерът не знае какви хора живеят там. Нито пък знае как живеят тези хора там. Вероятно той и екипът около него дори не подозират за средновековните условия, в които са принудени да оцеляват гражданите на европейската столица на това място. Затова ще им разкажа какво видяхме с Мая Манолова. Отвъд жп линията във Волуяк хората нямат канализация, вода, има режим на тока, няма градски транспорт. Срещнахме отчаяни и до голяма степен обезверени хора. Да се спечели доверието им е трудно, почти непосилно начинание. И ги разбирам. След 10-годишното управление на ГЕРБ няма как да вярват в светлото бъдеще. Защото живеят в примитивни условия в краен район на европейска столица\". Според кандидата на БСП за кмет на \"Връбница\" Владимир Петров, поведението на премиера в студиото на bTV тази сутрин е било опит да употреби хората от Волуяк с користната цел да спаси кандидата на ГЕРБ за столичен градоначалник от обвинението за купен и корпоративен вот. \"Премиерът си позволи арогантно да нарече хората, живеещи във Волуяк \"цигани\", коментира Владимир Петров. - Това е недопустимо! Фактите са ясни - резултатите от ромските секции на първи тур показват истината. А лековатото хвърляне на обвинения към хората от Волуяк се надявам да ги мотивира да изберат промяната в неделя. Това е техният шанс! В неделя хората от \"Връбница\" и Волуяк имат възможност да изберат промяната към по-добро. Защото вече е съвсем очевидно, че подкрепата на сегашното статукво на нищоправене още 4 години би било равностойно на мазохизъм. В неделя всички имаме шанс да изберем промяната като гласуваме на балотажите с №56 за районни кметове и с №75 за Мая Манолова\".", "date": "2019.11.01", "title": "Владимир Петров: Зад арогантността на премиера към хората от Волуяк прозира страх"}
{"url": "https://www.24chasa.bg/novini/article/7740881", "text": "Китайските градове Нанкин и Янджоу бяха включени в списъка с 66 града, които ЮНЕСКО добави към своята Мрежа от творчески градове, с което общият им брой достигна 246, заявиха от седалището на агенцията на ООН в Париж в навечерието на Световния ден на градовете, предаде  . Мрежата обединява градове, които базират своето развитие на творчеството, независимо дали това е музика, изкуство, занаяти, дизайн, кино, литература, дигитални изкуства или гастрономия, се казва съобщението на агенцията. Нанкин е административния център на провинция Дзянсу и втория по големина град в Източен Китай. Той бе включен като творчески град в категорията литература, докато Янджоу, който се намира в същата провинция, бе добавен към категорията гастрономия. С над 2500-годишната си история Нанкин е с важно място в китайската история и култура. Той е бил столица на няколко династии и правителства. Популярен е и с литературната си история и наследство. Нанкин е дом на един обект на световното културно наследство и четири на световното нематериално културно наследство. Той бе признат за град на поезията и център на литературата, заради своите 100 културни центъра и над 300 книжарници, се казва в доклада на ЮНЕСКО. Янджоу се намира на югозапад от Нанкин, на северния бряг на р. Яндзъ. Той е основен център на кухнята Хуейян, която е една от четирите основни китайски кухни заедно с кантонската, шандунската и съчуансакта . Мрежата на ЮНЕСКО от творчески градове бе създадена през 2004 г., за да насърчи сътрудничеството сред градовете, които определят творчеството като стратегически фактор за устойчивото си развитие.", "date": "2019.11.01", "title": "Нанкин и Янджоу бяха включени в списъка с 66 нови творчески града на ЮНЕСКО"}
{"url": "https://www.24chasa.bg/novini/article/7741285", "text": "Полицията в Испания продължава да разследва смъртта на 43-годишният българин, чийто труп е намерен в канавка на път A-7176, който свързва Истан с Марбея. Българинът е прострелян 14 пъти, съобщава изданието \"Малага днес\".  В петък - 25 октомври, нощта на убийството, той е излязъл да вечеря. Жена му се обадила в полицията в късните часове на събота, след като не успяла да се свърже с него. Мъжът е намерен мъртъв в неделя, на 27 октомври, часове след обаждането ѝ. Мъжът е живеел със съпругата си в Испания от 3 години. Преди това са живели в Южна Африка. Засега версията за убийството е разчистване на сметки. Към момента няма задържани лица по случая. Заради множеството рани аутопсията е продължила два дена. Предполага се, че тялото е било захвърлено в канавката, след като мъжът е бил застрелян. От полицията съобщават, че месец по-рано е намерен трупът на друг мъж, отново захвърлен в канавката на път A-7 в Марбея. Жертвата е мъж на 39 години, испански гражданин. Разследващите посочват, че смъртта му е била насилствена, като най-вероятно отново става дума за разчистване на сметките. Случаите на насилствена смърт в района на Коста дел Сол се свързват с местната мафия, отговорна за разпространението на наркотици.", "date": "2019.11.01", "title": "14 пъти е прострелян убитият българин в Марбея"}
{"url": "https://www.24chasa.bg/novini/article/7741291", "text": "\"Коя калинка в Общината реши да премахне БУС лентата по бул. Цариградско шосе? Призоваваме тя веднага да бъде върната, най-малкото защото в програмата на г-жа Фандъкова има обещание за нови БУС ленти, а не премахване на съществуващите\", написаха от \"Спаси София\" тази сутрин в страницата си във фейсбук. Към написаното е прикачено видео от Цариградско шосе.  Столична община отговори:  В разпространен тази сутрин видеоклип се твърди, че бус лентата на бул. \"Цариградско шосе\" е премахната, защото е боядисана в бяло, което е абсолютно невярно. Бус лентата не е премахната, а е удължена с 240 метра зоната за престрояване на автомобилите, които идват от Телевизионната кула и се качват на бул. \"Цариградско шосе\" в посока х. \"Плиска\". Преди да бъде направено това изменение, заради преплитането на потоците автомобили се получаваха задръствания, които стигаха до Орлов мост. Освен това, преди въпросната отсечка на бул. \"Цариградско шосе\", бус лентата е удължена със 160 метра, за да се облекчи преминаването на градския транспорт. Целта на направените промени е да се улесни движението по тази натоварена пътна артерия. А разпространената тази сутрин невярна информация само заблуждава гражданите на София, пишат от Столична община. ", "date": "2019.11.01", "title": "\"Спаси София\": Премахната е бус лентата на Цариградско. Столична община: Удължена е (Видео)"}
{"url": "https://www.24chasa.bg/novini/article/7741304", "text": "ЕС още не се е научил как да работи с Русия. Това заявява дългогодишният руски посланик в ЕС Владимир Чижов в интервю за фламандския седмичник \"Кнак\". Двустранните отношения не са в естественото си състояние и напрежението не се дължи само на въпроса с Украйна, добавя той. Русия не цели да разделя ЕС, заявява Чижов. Той изразява мнение, че Украйна може да остане \"непокътната\", само ако се федерализира, предава БТА. Блясъкът на ЕС поизбледня напоследък. Винаги, когато мой събеседник заговори за европейски ценности, питам какъв е техният списък. Досега така и не получих списъка на европейските ценности, казва посланикът. Според него ЕС вероятно никога няма да се превърне в \"супердържава\". Русия е единствената държава в състояние да разговаря с всички - палестинци, саудитци, турци, правителствени и опозиционни сили в Сирия. Освен от алтруизъм, правим това, за да спрем разпространението на международния тероризъм. Мисля, че американците сега са твърде заети да се самоизяждат, коментира руският посланик.", "date": "2019.11.01", "title": "Руският посланик в Брюксел: ЕС не се научи да работи с Русия"}
{"url": "https://www.24chasa.bg/novini/article/7741303", "text": "Българска фирма ще почиства снега от \"Дунав мост\" през тази зима. Това съобщиха от Областното пътно управление в Русе по време на съвещание при областния управител Галин Григоров, свързано с подготовката на региона за предстоящия зимен сезон, предаде БТА.  През миналата зима снегопочистването на \"Дунав мост\" се извършваше от румънската страна. Според подписан протокол между двете държави то се осъществява на ротационен принцип. Областният управител на Русе Галин Григоров заяви, че област Русе е готова да посрещне зимата. В няколко от общо осемте общини все още не са сключени договорите със снегопочистващите фирми, но до средата на месеца те ще бъдат подписани. От Областното пътно управление информираха, че 92 машини ще чистят снега от републиканските пътища в региона през зимата, като в момента тече проверка на техниката. От електроразпределителното дружество обясниха, че 43 са аварийните екипи в региона, които са денонощно в готовност да реагират при нужда. От \"Напоителни системи\" казаха, че язовирите \"Баниска\" и \"Бойка\" имат достатъчно свободен обем да поемат евентуални обилни валежи и бързо снеготопене. \"Баниска\" е запълнен на 43 процента, а \"Бойка\" - на 27 процента.", "date": "2019.11.01", "title": "Българска фирма ще почиства снега от \"Дунав мост\" през зимата"}
{"url": "https://www.24chasa.bg/novini/article/7741469", "text": "Мъж на 61 г. е загинал тази сутрин при пътнотранспортно произшествие на изхода на Перник към Радомир, съобщиха от полицията. Трагичният инцидент станал около 10,30ч. на кръстовището за бившия завод \"Кристал\". Потърпевшият се движел с \"Опел\" към Радомир. На разклона той решил да смени посоката, но при обратния завой движещият се зад него автомобил го ударил и го изхвърлил на няколко метра. Трупът е закаран за аутопсия в пернишката болница.", "date": "2019.11.01", "title": "Мъж загина при катастрофа на изхода на Перник"}
{"url": "https://www.24chasa.bg/novini/article/7741490", "text": "Tрафикът е силно интензивен на изход за товарни автомобили на границата с Република Турция - ГКПП „Капитан Андреево“ и ГКПП „Лесово“, съобщиха от ГД \"Гранична полиция\". На границата с Румъния на ГКПП „Дунав мост Русе“ и „Дунав мост 2“ е интензивен. Информацията за трафика на граничните пунктове е към 13.00 часа. На границата със Сърбия, Северна Македония и Гърция трафикът е нормален на всички гранични контролно-пропускателни пунктове.", "date": "2019.11.01", "title": "Много интензивен трафик на изход за камиони на границата с Турция"}
{"url": "https://www.24chasa.bg/novini/article/7741495", "text": "Мая Манолова дава премиера Бойко Борисов на съд. Това обяви самата тя току-що. \"Срам ме е от премиера. Срам ме е от лъжите, клеветите и обидите, които той произнесе в национален ефир днес\", заяви гражданският кандидат за кмет на София. Нарече екипа ми сбирток, гражданите - 124 хил. столичани, нечистоплътни, за това, че ме подкрепят. Нарече срещата ми с хората във Волуяк уйдурма. Бил е кмет и не знае, че там няма ромска махала, няма роми, заяви Манолова. Той, който допусна братя Галеви да се укрият от правосъдието и да напуснат страната, в национален ефир призна, че са фактор в изборите в София, допълни тя. Това са долни лъжи, грозни внушения, клевети, произнесени от човек, разтресен от страх, и ще го дам на съд, заяви още Манолова. Страхът да загубиш София е изключително лош съветник. В нарушение на закона премиерът влезе в кампанията, за да се види кой е кметът, кой управлява София, допълни Манолова. И обяви, че \"маските паднаха, ясно е кой се бори за властта в София с всички сили и средства\". В неделя се изправям срещу Борисов, ДПС, срещу контролирания и купен вот, срещу начина, по който се избира главен прокурор, срещу едноличната власт, заключи Манолова.", "date": "2019.11.01", "title": "Мая Манолова дава Бойко Борисов на съд"}
{"url": "https://www.24chasa.bg/novini/article/7741510", "text": "Според косовската прокуратура тийнейджърката е била малтретирана от учител и след това от полицейски служител над две години. Започнало е през 2017 г., когато е била на 16 години. Прокурорите откриха случая след публикация от разследващ уебсайт, предаде BBC. Полицията съобщи, че през февруари са арестували учител, полицай и гинеколог, обвинени, че са извършили незаконен аборт на момичето. Стотици излязоха на улиците на столицата, призовавайки за по-добра защита срещу сексуално насилие. Случаят, за първи път написан от уебсайта на Insajderi, предизвика възмущение в Косово, което доведе до протест за правата на жените пред полицейското управление в столицата Прищина, пише  Размахвайки табели и скандирайки лозунги срещу полицията и съдебната система, протестиращите обвиниха властите, че не са защитили правата на жените. В сряда прокурорите заявиха, че във връзка със случая са повдигнати обвинения на шестима заподозрени, включително учител и полицай, съобщава агенция AFP. Момичето за първи път е било изнасилено през 2017 г. от своя учител в град, западно от столицата. Когато тя е съобщила за случая в полицията, тя е била изнасилена многократно от служителя, назначен да разследва обвиненията, пише сайтът. Учителят и полицаят отрекоха твърденията, според медиите там.", "date": "2019.11.01", "title": "Учител и полицай изнасилвали ученичка в Косово"}
{"url": "https://www.24chasa.bg/novini/article/7741558", "text": "След двуседмични безредици, обхванали Ливан, премиерът Саад Харири заяви, че подава оставка. Ливанците, участвали в протеста, могат да празнуват победа. Те получиха исканата оставка на кабинета. Сега всички се тревожат какво предстои в Ливан и в региона - няма ли успехът на ливанската улица да стане пролог към нова война? Харири призна, че е търсил изход, за да защити страната, но се е озовал в задънена улица. В крайна сметка той не успя да договори нито с президента Мишел Аун, християнин маронит, нито с партньори от другите парламентарни фракции министерски рокади, които да удовлетворят протестиращите. Получи се затворен кръг. Нито президентът, нито влиятелната в Ливан Хизбула не желаеха оставката на Харири, но същевременно всякак ограничаваха неговото пространство за маневри, като пречеха на формирането на ново правителство от технократи, предава БТА. Харири искаше да махне от кабинета си неколцина най-мразени министри, взети на присмех от протестиращите, на първо място шефа на външнополитическото ведомство и роднина на президента Джебран Басил, с когото не можа да се разбере и бе в конфликт още от първите дни на правителството през януари. Срещу оставката на Харири се обяви и радикалната шиитска групировка Хизбула, смятана в много страни за терористична. Тя бе напълно удовлетворена от статуквото, при което бе легализирана и вградена в политическата система на Ливан. И не й се искаше да скланя на някакви промени, камо ли да рискува, тръгвайки към нови избори с неизвестен резултат. Стигна се дотам, че бойци на Хизбула и на друга шиитска организация, макар и не така радикална, Амал, използваха насилие. Те нападаха протестиращите и разгромиха лагера им в центъра на Бейрут. Хизбула и Амал подеха медийна кампания, по време на която обвиняваха външни сили, че заговорничат против Ливан, включително подклаждайки протестите, и плашеха населението с риск от вакуум във властта и нова гражданска война. Това вече е третата оставка на Харири от министър-председателския пост. Първата, още през 2009 г., бе във връзка с излизането на 11 от общо 30 министри от състава на правителството. Втората си оставка Харири бе принуден да анонсира през ноември 2017 г. от далечна Саудитска Арабия, според мнозина - под влиянието на тамошната кралска фамилия. Тогава Харири в крайна сметка бе върнат в родината, не без помощта на САЩ и Франция, и оставката бе сметната за недоразумение. Може би за пръв път в историята на Ливан милиони обикновени жители на страната, уморени до затъпяване от мизерията и безработицата, от клановия характер на политическата система, пораждащ корупция и разпределяне на бюджета под масата, успяха да преодолеят, макар и не докрай, етническите и верски различия и се надигнаха в единен фронт с искане за оставка на правителството. Хората излизаха да протестират не като шиити или сунити, арменци или християни маронити, а най-вече като граждани на Ливан. Това е специфичното в днешните протести и една от причините за победата им. Трябва да се отбележи, че сегашните събития в Ливан до голяма степен повтарят алжирския и дори туниския сценарий и наподобяват на онова, което виждаме днес в Ирак. В Алжир престарелият, но несменяем президент Бутефлика заяви, че отива пак на избори. В началото хората бяха възмутени от самото му желание, а после настояха да се оттегли цялата управляваща върхушка. Ливанците пък бяха предизвикани от новия данък върху обажданията чрез УотсАп и щом само властта склони на отстъпки, настояха за оставката на кабинета. Междувременно така и остана неясно докрай дали Харири се оттегля само в резултат на натиска или съзнателно, с цел да се отърве или поне да отслаби по този начин влиянието на Хизбула и Амал, а също и за да се отърве от прекомерно натрапчивата опека на президента Аун. Да не забравяме, че двете групировки са тясно свързани с Иран, докато Саудитска Арабия за Харири е един вид работодател, поканил го да стане ливански премиер. Стига да си припомним скандалната история с \"домашния арест\" на Харири в кралството. Провинението му от 2017 г. пред саудитския престол бе, че не успя да отслаби влиянието на Хизбула. Сега Харири получи шанс да услужи на саудитците. Ако лидерите на Хизбула обаче заподозрат в нещо Харири или просто се засегнат от неговата несговорчивост (защото той бе разубеждаван да подава оставка от самия духовен водач на Хизбула шейх Насралла и други нейни ръководители), нищо не им коства с техните 30 000 бойци да взривят мира в Ливан. Изглежда обаче, че реална заплаха от война ще възникне само ако бъдат отслабени иранските позиции в Ливан и региона. Мнозина днес се чудят кой може да смени Харири и как ще се развият нещата. Според онези, които познават отблизо бившия премиер, ако Харири получи възможност да формира правителство от технократи, нищо чудно и да се върне. Маха Яхия, оглавяваща Близкоизточния център \"Карнеги\" в Бейрут, обаче не споделя това мнение. Според нея този сценарий е малко вероятен, доколкото едва ли ще бъде приет от ливанската улица с нейните нагласи срещу действащите политици. Според Маха Яхия в сегашната обстановка е най-вероятно да бъде излъчен човек, незамесен в шумни корупционни скандали. Например вътрешният министър Рая ел Хасан - първата жена, назначена на тази длъжност в Ливан.", "date": "2019.11.01", "title": "Ще се превърнат ли протестите в Ливан в прелюдия към нова война?"}
{"url": "https://www.24chasa.bg/novini/article/7741549", "text": "Едногодишно момиченце е загинало след пожар в село Девенци, съобщиха от плевенската полиция. Сигналът за горяща пристройка към къща с малко дете е получен вчера ", "date": "2019.11.01", "title": "Едногодишно момиченце изгоря в къща при игра"}
{"url": "https://www.24chasa.bg/novini/article/7741568", "text": "Състоянието на двете сестри на починалото дете от генералтошевското село Кардам, които бяха приети във варненската УМБАЛ „Света Марина“ е стабилно и животът им е вън от опасност, съобщиха от лечебното заведение. По-голямото момиченце, което е на 11 години, е изведено от реанимацията. То бе в много тежко състояние с възпаление на сърдечния мускул, предава  . „Вследствие на проведените интензивни диагностични, реанимационни и лечебни действия от лекарите в Първа детска клиника в болницата, състоянието и на двете деца е стабилно. Показателите на голямото момиче са се подобрили и животът му е вече вън от опасност\", съобщи проф. д-р Виолета Йотова, началник направление „Педиатрия“ в УМБАЛ „Света Марина“. Все още не е ясна причината за смъртта на 9-годишния Стефан и състоянието на сестричките му. Прокуратурата в Генерал Тошево ръководи досъдебното производство по случая. Днес се очаква да излязат резултатите на Агенцията по храните от пробите от храните в училищния стол, дома и магазина, в който е пазарувало семейството. При извършените огледи в дома на пострадалите не са открити лекарства, опаковки или някакви отровни вещества, които да насочат разследването. По данни на другите две деца от семейството, те не са имали достъп до такива вещества, обясниха от държавното обвинение. Според майката Росица, децата й нямат достъп до почистващи препарати или лекарства, а в дома им е имало само сироп за кашлица и капки за нос. Жената обясни, че от една година е разведена и сама отглежда децата, с помощта на майка й и баща й. \"Те винаги са облечени, изкъпани, нахранени, ходят редовно на училище\", категорична беше майката.", "date": "2019.11.01", "title": "Животът на двете сестрички от Кардам е вън от опасност"}
{"url": "https://www.24chasa.bg/novini/article/7740886", "text": "Цел на плана е да се погрижи за физическото и психическо здраве на децата. Той бе публикуван на уебсайта на образователния отдел на провинция Джъдзян в понеделник и съдържа 33 конкретни мерки, сред които график на изпитите и достатъчно време за сън на учениците. Според плана учениците от началните училища могат да спрат с домашните в 21 ч., а от средните в 22 ч. Тези, които не успят да завършат до тези часове, могат да оставят домашните след като получат подпис от родителите си, а учителите нямат право да ги наказват, се посочва още в плана за действие. През декември 2018 г. Министерството на образованието поиска да се намали натоварването на учениците като поиска от училищата да контролират количеството на домашните и стриктно да следят институциите за извънкласно обучение.", "date": "2019.11.01", "title": "Учениците от провинция Джъдзян могат да спрат с домашните след 21 ч."}
{"url": "https://www.24chasa.bg/novini/article/7741572", "text": "“Поводът е предстоящият втори тур на местните избори и подготовката за някакъв сценарий, който е вероятно само в главата на г-н Борисов. Ще се опитаме да обясним този сценарий, който той си мисли, че някой тук в БСП се опитва да му подготвя. От сутрешното участие на г-н Борисов в телевизията стана ясно, че за него изборите са приключили, че за него изборите приключват на първи тур и за втори тур няма отношение\", коментира Свиленски. Обясни, че в последните избори спрямо тези 100 хил. българи са се отрекли от партията на Борисов, а в същото време кандидатите на БСП имат 100 хил. гласа повече, а за общински съветници около 50 хил. гласа повече. \"Прави интересен коментар г-н Борисов относно така наречените цигански секции. Станаха известни всички интерпретации през тази седмица. Относно вота в тях, сме направили представителна извадка в 100 ромски секции в цялата страна, където ясно се вижда, че в 81 % от тях печели ГЕРБ\", продължи Свиленски. “Ако г-н Борисов обвинява и казва, че братя Галеви са помогнали на Мая Манолова като са купували гласове за Йорданка Фандъкова, за да може Мая Манолова да каже, че Фандъкова е кмет с цигански гласове, то кой купува гласове в Силистра, в Пазарджик, Септември и др.\", попита Свиленски. Подчерта, че на тези избори в избирателните кутии са намерени 600 хил. невалидни бюлетини, а в страната са гласували 3 млн. българи. Изводът от това бил, че трябва да се приложи машинното гласуване. \"Относно контролирания вот. Провел ли е премиерът Борисов разговори с водещи бизнесмени, върху които да оказва натиск за подкрепа на кандидати на ГЕРБ? Ако не е провел такъв разговор, то на какво се дължи подкрепата на г-н Ковачки в Перник за г-жа Вяра Церовска?\", попита Свиленски. Припомни и че в полицията са привиквани отпаднали кандидати. \"Решението на всички тези въпроси не е в институциите, решението е във всички нас, във всеки един български гражданин. Решението е в масово излизане и гласуване. Всеки един глас, даден в деня на изборите неутрализира един купен, един контролиран глас, един глас, даден под заплаха. Призивът ни е към всички български граждани - излезте и гласувайте, гласувайте за промяната\", уточни още Свиленски. Г-н Борисов много бързичко трябва да отиде до разследващите органи и да каже кой му е предлагал тези 3 млн. лв. Не знам дали осъзнава какво точно каза сутринта, каза Свиленски в отговор на въпрос дали знае кой е този, който е предлагал на премиера да му даде 3 млн. лв, за да реши вота на изборите. “Прави лошо впечатление, че невалидните бюлетини са също важен инструмент за манипулиране на избори. Твърдя, че те не са вследствие на елементарна грамотност, а целенасочен акт и действие за допълнителна манипулация и изкривяване на вота. Какво значат 600 хил. невалидни бюлетини от 3 млн. гласуващи? Това е цяла парламентарна група\", коментира пък лидерът на Градския съвет на БСП -София Калоян Паргов. “Съберете 23 хил. невалидни бюлетини, ще видите, че БСП е излязло над вота си на европейските избори. БСП нямаше сега да е 15, а 17 и 18 съветници и щеше да промени конфигурацията, за която толкова ни проглушиха ушите. Просто го отбелязвам като факт\", коментира още Паргов.", "date": "2019.11.01", "title": "БСП: Само в главата на Борисов е подготвяният сценарий за втори тур"}
{"url": "https://www.24chasa.bg/novini/article/7741583", "text": "Шофьорка на 58 години изгуби управление над колата си. Напусна пътното платно в ляво по посока на движението и се преобърна по таван. Пътуващата на задната седалка жена на 71 години е получила фрактури на две ребра и оток на дясната скула. Настанена е за лечение в УМБАЛ - Стара Загора, без опасност за живота, съобщиха от Областната дирекция на полицията. Катастрофата е станала вчера около 12:35 ч., по път 6602, в посока Стара Загора. 58-годишната жена е карала тойота. Тествана е за употреба на алкохол с техническо средство, като пробата е отрицателна. В сектор „Пътна полиция“ при ОДМВР - Стара Загора е образувано досъдебно производство.", "date": "2019.11.01", "title": "Жена преобърна колата си по таван, спътничката й счупи ребра"}
{"url": "https://www.24chasa.bg/novini/article/7741588", "text": "Председателят на Народното събрание Цвета Караянчева написа поздрав във фейсбук по повод Деня на будителите. \"Честит празник на народните будители! От сърце поздравявам всички по случай светлия български празник на духовността и народността. Нека да съзнаваме какво означава той и да бъдем достойни за примера на нашите предци! Да не забравяме, че те са изворът на нашата национална гордост. 1 ноември ознаменува делото на българските просветители, книжовници, революционери, стремили се към възраждане на национален дух, образование и книжовност. Той носи не само силна емоция, но и послание към нас – да съхраняваме техния дух, тяхната вяра във възможностите на българския народ и убеждението, че знанието, просветата, науката и независимостта ни правят свободни и равни с другите народи.\"", "date": "2019.11.01", "title": "Караянчева: Честит празник на народните будители!"}
{"url": "https://www.24chasa.bg/novini/article/7741611", "text": "Тридесет години след падането на Берлинската стена контрастът между Източна и Западна Германия е намалял, но остава напълно реален във всички области. Икономика: Изтокът все още изостава \"Ситуацията в Изтока е далеч по-добра, отколкото репутацията му\", заяви със задоволство в края на септември правителството на Ангела Меркел при представянето на годишния доклад за германското единство. Въпреки това: през 2018 г. в петте региона на бившата ГДР БВП на глава от населението е достигнал едва 74,7 на сто от нивото в Западна Германия. От 2010 г. тази разлика е намалявала с 3,1 на сто, благодарение на мрежа от около 3000 малки и средни предприятия и динамизма на Берлин, Лайпциг или Дрезден. През 1990 г. бившата ГДР изоставаше далеч назад, с обезкървяване на промишления си сектор, наследен от комунистическия колективизъм. Подобрението не компенсира липсата на големи компании като Фолксваген, Сименс или Байер, чиито централи без изключение са в западната част на страната и които дават работа на десетки хиляди хора. Нито една от големите компании, включени в Дакс, водещия индекс на Франкфуртската фондова борса, няма централа в Изтока. Провинциите в бившата ГДР освен това изостават от западните региони и по средна работна заплата. През 2018 г. работещите в Запада са получавали средно 3 339 евро брутна месечна заплата, срещу около 2 600 евро в Изтока, според Федералната агенция по труда. Продуктивността в Изтока също е по-малка, достигайки 82 на сто от тази на Запада. Работни места: пропаст, която е на път да бъде преодоляна Свикнали с гарантираната от държавата пълна заетост в бившата ГДР, германците от Изтока преживяха през 90-те години на миналия век и следващото десетилетие шока от безработицата, която достигна в някои градове 30 на сто. Но след като достигна върхови равнища през 2005 г., безработицата намаля рязко, отчасти поради демографския спад и поради увеличаването на броя на работните места на непълно работно време (30,5 на сто в Изтока срещу 27,6 на сто в Запада). През август 2019 г. нивото на безработицата е достигало 4,8 на сто в Западна Германия, срещу 6,4 на сто в източната част на страната. Градовете с най-високи равнища на безработица обаче се намират в Западна Германия - Гелзенкирхен (13,8 на сто през април), Бремерхафен и Дуисбург (12 на сто). За бившата ГДР е характерно впрочем и малко по-високо равнище на заетост на жените, отколкото в Западна Германия (73,9 на сто срещу 71,6 на сто). Обезпокоителен демографски спад В като цяло застаряващата Германия, където средната възраст се повиши от 40 години през 1990 г. до 45 години през 2018 г., демографската ситуация в бившата ГДР остава проблематична. От 1991 г. населението на новите региони спадна от 14,6 на 12,6 милиона души, докато в Запада (включително Берлин) то се повиши от 65,3 милиона до 69,6 милиона. Динамизмът на градове като Дрезден, Йена или Лайпциг не успява да прикрие масовото изселване и застаряването на населенито, които засягат тези региони. Центровете на градовете предлагат тъжната гледка на магазини и блокове за продан. В някои градове, като Зул (провинция Тюрингия) или Франкфурт на Одер (провинция Бранденбург) населението е намаляло с над 30 на сто за 30 години, което има последствия за обществените услуги и инфраструктурата. Масовата емиграция на младежи към Запада или към чужбина в началото на 90-те доведе до спад в раждаемостта в Изтока - феномен, последиците от който ще се усещат няколко десетилетия, според демографите. Приемането на стотици хиляди бежанци в Германия от 2015 г. не беше достатъчно за промяна на тенденцията, още повече че по-голямата част от тях избраха Западна Германия. Изтокът, бастион на крайната десница Създадена през 2013 г., крайнодясната партия \"Алтернатива за Германия\" постигна най-високите си резултати в Изтока, където сега получава между 20 и 30 на сто от гласовете, в сравнение със средно 10 на сто в Запада. През юни се наложи създаването на обединен фронт на всички политически формации, за да й бъде попречено да спечели първия си голям град, Гьорлиц. Изтокът, където традиционните партии и бившата комунистическа левица са в упадък, е и люлката на ислямофобското движение Пегида, което през последните години събираше всеки понеделник хиляди протестиращи в Дрезден. Тази ситуация според политолозите е свързано с факта, че много източногерманци имат усещането, че са \"граждани втора ръка\". 74 на сто, според последните проучвания, смятат, че между двете части на страната се запазват \"много големи различия\". (БТА)", "date": "2019.11.01", "title": "30 години след падането на Берлинската стена контрастът между Източна и Западна\nГермания се запазва"}
{"url": "https://www.24chasa.bg/novini/article/7741769", "text": "С претенциите си за правата върху сирийския петрол американският президент Доналд Тръмп добави сложност, както и сили и време, към американската военна мисия, която на два пъти обяви за приключена, за да могат войниците да се завърнат у дома. Удължаването на мисията с цел гарантиране на сигурността на петролните полета в Източна Сирия изглежда се вписва напълно в позицията на Пентагона, подкрепен от някои съюзници на Тръмп в Конгреса, че едно пълно изтегляне в този момент може да ускори възраждане на групировката \"Ислямска държава\" (ИД), дори след като екстремистите загубиха своя лидер Абу Бакр ал Багдади при операция на САЩ. Вчера американската армия призна, че нейни части с бронирани машини, включително бронетранспортьори \"Брадли\", сега действат в богатата на петрол провинция Дейр аз Зур. Тя не уточни колко войници са изпратени там, но според представители на американските власти окончателният им брой вероятно ще бъде около 500, включително приблизително 200 военни, които са били там още преди Тръмп да бъде убеден да преразгледа своя план за почти пълно изтегляне, който обяви на 14 октомври. Тръмп излезе с различни обяснения за ролята американската армия в Източна Сирия. На 25 октомври президентът на САЩ заяви: \"Обезпечаваме сигурността на петрола и затова малък брой американски войници ще останат в района, където се намират той\". Три дни по-късно Тръмп отиде още по-далеч, като каза, че петролът принадлежи на Америка. \"Запазваме си петрола - помнете това\", каза президентът на САЩ в Чикаго и добави: \"Винаги съм казвал: \"Пазете петрола\". Искаме да запазим петрола. Четирийсет и пет милиона долара на месец? Запазваме петрола.\" Представители на Белия дом оттогава отклоняват запитванията за коментар какво е имал предвид Тръмп под \"запазваме петрола\" или оценката му за неговата стойност. Служители на Пентагона казаха в частни разговори, че не са получили заповед да поемат владението върху каквато и да било част от петролните ресурси на Сирия, включително кладенците и запасите от суров петрол. Министърът на отбраната на САЩ Марк Еспър заяви вчера, че тълкува думите на Тръмп за запазване на сирийския петрол в смисъл, че трябва да бъде предотвратен достъпът на екстремистите до него. Сирия е затънала в гражданска война от 2011 г. За това време производството й на петрол се сви от пика от около 400 000 барела на ден до 80 000 барела, каза Джим Крейн, енергиен експерт от Университета \"Райс\". Русия изрази възмущение от претенциите на Тръмп към петрола, като ги нарече \"държавен бандитизъм\". Говорителят на руското министерство на отбраната генерал-майор Игор Конашенков заяви, че заграбването на петрол влиза в разрез с твърденията на САЩ, че се борят с тероризма, и \"е далеч от идеалите, провъзгласени от Вашингтон\". В продължение на години САЩ твърдят, че интервенциите им по света са насочени към укрепването на мира и сигурността, а не към придобиването на природните ресурси на която и да било държава. Стивън Владек, професор по право в областта на националната сигурност в Университета на Тексас в Остин, заяви, че не съществува солидна юридическа обосновка, която правителството на Тръмп може да използва за претенциите си към сирийския петрол. Отвъд правния аспект анализатори казват, че мисията е изпълнена с опасност. \"Това е деликатна, рискована мисия\", заяви Лорън де Йонг Шулман, заместник-директор по изследователската дейност в Центъра за нова американска сигурност, която е била високопоставен служител на Пентагона и Белия дом при президента Барак Обама. \"Американските войски се изпращат с възможно най-съмнителната юридическа формулировка, като знаят, че техният върховен главнокомандващ може да размисли, както многократно го е правил в миналото\", каза тя и добави, че заграбването на петрол е това, което мнозина в Близкия изток отдавна подозират, че е целта на американските военни интервенции. Тръмп заяви също, че иска американска петролна компания да влезе в Източна Сирия, за да инвестира във възстановяването на петролното производство. Според независими експерти обаче това е проблематично. \"Скромното количество на ресурсите, рискът от конфликт и юридическите пречки пред инвестициите поради американските санкции правят малко вероятно голяма американска петролна компания да сметне за икономически привлекателно да инвестира в сирийския петролен сектор\", каза Джейсън Бордоф, директор на център за енергийна политика в Колумбийския университет. \"Сирия може да бъде по-голям доставчик на енергийни ресурси, отколкото е днес, но годините на лошо управление оставиха петролните полета в разруха и затова ще е необходима голяма политическа стабилност и инвестиции, за да бъдат възстановени\", каза Майкъл Уебър, професор в областта на енергийните ресурси от Университета на Тексас в Остин. Еспър заяви, че обезпечаването на сигурността на петролните полета в провинция Дейр аз Зур е законна стъпка за блокиране на основен източник на доходи за ИД, както и за финансиране за сирийските кюрди, които все още се борят с групировката. Преди няколко години екстремистите използваха петрола, за да финансират т. нар. халифат, създаден върху обширни територии в Сирия и Ирак, с армия, която сега е почти унищожена. През 2015-2016 г. американските въоръжени сили предприеха въздушна кампания, наречена операция \"Приливна вълна 2\", по името на операция от Втората световна война срещу петролни съоръжения в Румъния, като унищожиха цистерни, използвани от екстремистите за транспортиране на петрол за продажба на черния пазар, и повредиха много петролни съоръжения. \"Изобщо не преследвахме милициите, преследвахме парите, и като взривявахме (петролните обекти), всъщност отслабихме (екстремистите) значително\", заяви Катрин Зимърман, експерт по борбата с тероризма в института \"Американ ентърпрайс\". \"Отнемайки им достъпа до ресурси като петрола е начин, по който трябва да се борим с тях\", добави тя. Оттогава подкрепяните от САЩ сили на сирийските кюрди контролират петрола, подкрепяни от малък контингент американски войници. Между кюрдите и сирийското правителство има негласно споразумение, съгласно което Дамаск купува излишъка - операция, която продължава въпреки политическите различия. Ръководената от кюрдите администрация продава петрола на частни предприемачи, които използват примитивни импровизирани рафинерии, за да произвеждат бензин и дизел и да ги продават обратно на администрацията. Очаква се петролът да бъде разменната монета на кюрдите за договаряне на споразумение със сирийското правителство, което неуспешно се опита да стигне до петролните полета и да ги отвоюва от ИД. Еспър каза пред журналисти, че мисията в провинция Дейр аз Зур включва блокирането на потенциални опити на руската и сирийската армия да проникнат в този район на изток от река Ефрат и да оспорят американското присъствие. Няколко дни по-рано представители на американското правителство се свързаха с руските власти, за да отправят запитване за струпването на сирийски и руски сили на отсрещния бряг на Ефрат - военни приготовления, които предполагат потенциална конфронтация. През февруари 2018 г. група от няколкостотин русни наемници стреля с артилерия в близост до американските сили в богатия на петрол район и американците отвърнаха, като убиха много от тях. Самият Тръмп призна потенциала за конфликт за петрола. \"Оставяме войници да пазят петрола\", каза той в неделя и добави: \"И може да е необходимо да се бием за петрола. Добре тогава. Може би някой друг ще поиска петрола, в такъв случай той ще трябва да се бие здраво за него.\" (От БТА)", "date": "2019.11.01", "title": "Претенциите на Тръмп към сирийския петрол повдигат много въпроси"}
{"url": "https://www.24chasa.bg/novini/article/7741876", "text": "САЩ незаконно изнасят петрол от находища в Североизточна Сирия на стойност повече от 30 милиона долара на месец, заяви днес говорителката на руското министерство на външните работи Мария Захарова, цитирана от ТАСС. \"Заобикаляйки своите собствени санкции, американците контрабандно изнасят от Сирия петрол на стойност повече от 30 млн. долара на месец и в обозримо бъдеще не възнамеряват да напуснат тези райони\", каза Захарова на брифинг, предава БТА. По думите й действията на американските военни по отношение на петролните находища в Североизточна Сирия са незаконни. \"Не може да не предизвика въпроси от страна на международната общност, когато цивилизована държава, безкрайно заявяваща за своята привързаност към определени демократични ценности и международноправни начала в отношенията, изпомпва петрол от находища в североизточните части на Сирия - една суверенна държава, като прикрива престъпната си дейност под предлог на борба с \"Ислямска държава\" (ИД). Ще напомня, че ИД, според уверенията на съюзниците, бе окончателно унищожена през март тази година. Това не се покрива много с американската позиция\", коментира говорителката на руското външно министерство. Председателят на Съвета на началник-щабовете на американските въоръжени сили генерал Марк Мили заяви в понеделник, че САЩ възнамеряват да запазят в Сирия контрол над петролните полета на компанията \"Коноко\" в провинция Дейр аз Зур, а също така над базата в Ат Танф. Руското министерство на отбраната каза, че Съединените щати извършват контрабанда на сирийски петрол в други страни, като конвоите се охраняват от американски частни военни компании и от спецчасти.", "date": "2019.11.01", "title": "Русия: САЩ незаконно изнасят петрол от Сирия за над 30 млн. долара"}
{"url": "https://www.24chasa.bg/novini/article/7741898", "text": "Петима души са в болница след катастрофа на пътя Стара Загора - Хасково. Инцидентът е станал преди обяд. В него са участвали четири автомобила, съобщи  . Два от тях са се ударили на мокрия път и са последвали удари с останалите два. Пострадалите са без опасност за живота.                                                                                                                                                                                                                                                                                                                       ", "date": "2019.11.01", "title": "Петима са в болница след верижен сблъсък на пътя Стара Загора - Хасково"}
{"url": "https://www.24chasa.bg/novini/article/7741914", "text": "Не е обсъждано и няма основание за искане на отстрел на  Това съобщиха от Изпълнителната агенция по горите (ИАГ), цитирани от БТА, във връзка с публикации в медии и информационни сайтове, в които се изразяват опасения за евентуален отстрел на мечката. От Агенцията посочиха, че въпросът с отстрела на мечката категорично не е поставян и обсъждан. Сигнал за случая е подаден в Държавно горско стопанство /ДГС/ - Карлово от собствениците на хотела, където е забелязана мечката. ДГС - Карлово, съвместно с Регионална дирекция по горите - Пловдив по най-бързия начин са предприели мерки. Назначена е междуведомствена комисия, която ще заседава на 4 ноември и ще излезе с решение за прогонване или улавяне и преместване на мечката в горска територия, отдалечена от населено място, съобщиха от ИАГ. Според законовите изисквания за реда и условията за издаване на разрешителни за изключенията от забраните, въведени със закона за биологичното разнообразие, издаване на разрешение за отстрел на проблемна мечка става само в случаите в интерес на здравето на хората и за предпазване от сериозно увреждане на селскостопански култури, добитък и други. В случая нито една от тези хипотези не е налична, поради което няма основания за иницииране на предложение или издаване на разрешение за отстрел на животното, посочиха от Агенцията.", "date": "2019.11.01", "title": "Нямало основание за отстрел на мечката, изкъпала се в басейн в Сопот (Видео)"}
{"url": "https://www.24chasa.bg/novini/article/7741937", "text": "Евродепутатът Цветелина Пенкова, като част от Делегацията на Парламентарния комитет по стабилизиране и асоцииране ЕС-Сърбия, беше на посещение в Белград.</span></p><p><span>Делегацията, председателствана от Таня Файон, проведе срещи в периода 30-31 октомври на високо равнище с президента на Сърбия Александър Вучич, министър-председателя Ана Бърнабич, министъра на вътрешните работи Небойша Стефанович, министъра по европейска интеграция Ядранка Йоксимович и Владимир Орлич, председател на делегация на Народното събрание на Сърбия. Основни теми в разговорите бяха актуалната ситуация, свързана с преговорните отношения за присъединяване, и бъдещите връзки между ЕС и Сърбия, както и оценка на постигнатия напредък в преговорите по глава 23 (върховенство на закона, съдебна система и основни права и свободи) и глава 24 (правосъдие, свобода и сигурност) и перспективите относно бъдещото развитие на страната. </span></p><p><span>В рамките на дискусиите бе поставен акцент и върху необходимостта от подобряване на диалога между Белград и Прищина. Обсъдени бяха още вътрешнополитическите процеси в Сърбия, сред които подготовка и прилагане на реформа в изборното законодателство за подобряване на условията при провеждане на предстоящите избори през 2020 г., необходимостта от засилване на междупартийния диалог и проблемите с медийната среда и нуждата от премахване на езика на омразата и насилието и опитите за влияние върху журналистите. </span></p><p><span>Делегацията изрази подкрепа от името на Европейския парламент за присъединяването на Сърбия към ЕС и демонстрира готовност да продължи сътрудничеството със страната във всички аспекти.", "date": "2019.11.01", "title": "Цветелина Пенкова - член на Парламентарния комитет по стабилизиране и асоцииране ЕС-Сърбия, беше на посещение в Белград"}
{"url": "https://www.24chasa.bg/novini/article/7741776", "text": "Едно от водещите в България и на Балканите международно специализирано изложение на хранителни стоки и напитки INTERFOOD & DRINK 2019 ще се проведе от 6 до 9 ноември в София, България. В изложението ще участват предприятия-производители на оборудване, хранителни стоки и биопрепарати от Новосибирска област на Руска Федерация, като продукцията си те ще представят на щанд №С6.  е експерт в производството на биопрепарати от чисти култури пробиотични микроорганизми. Пробиотиците от серията „Биовестин” значително подобряват самочувствието и качеството на живот на онкологично болни пациенти.  – компанията е разработчик на устройства за бързо непенливо разливане на напитки от серия ITAP. Точно това оборудване за разливане на напитки ще бъде истинската визитна картичка на Вашето заведение.  е иновационна компания, основана през 2013 година, за комерсиализация на научни разработки в сферата на биотехнологията и науките за живота. В настоящия момент се осъществява производство на биопрепарати за защита на растения от паразитни нематоди и разработка на функционално хранене на основа на полезните гъби.  – Компанията се специализира в производство на оборудване за хранително-вкусовата промишленост.  е компания-производител и доставчик на полезни и вкусни продукти за здравословно хранене. От 1999 година компанията, съвместно с лекари-диетолози, успешно се занимава с разработка и производство на уникални продукти с лечебно-профилактични свойства. Каним Ви да посетите щанда на производителите от Новосибирска област на Руска Федерация №С6 на ежегодното Изложение INTERFOOD & DRINK 2019.", "date": "2019.11.01", "title": "Щанд на производителите от Русия на водещо \nизложение за хранителни стоки и напитки на\n Балканите “Interfood & drink 2019”"}
{"url": "https://www.24chasa.bg/novini/article/7741900", "text": "От втората половина на януари \"Български пощи\" влизат в разпространението на вестници и други печатни издания. Това съобщи на пресконференция министърът на транспорта Росен Желязков. Министърът заяви, че вестниците ще бъдат разпространявани по 18 национални маршрута, 115 регионални и 110 нощни.  Това са 3500 доставки на 400 пакета на ден. Това правело 800 000 км на месец, 900 т печатни издания или 2400 куб. метра. Той обясни, че в момента дистрибуторите са 50-60 на брой. Пощите нямали желание да се превърнат в монополист - влизали, за да бъдат диверсифицирани доставките.  По този начин и държавата влизала в разпространението с авторитетната си фирма, за да се преодолеело усещането, че някой извива ръцете на издателите и  усещането, че пазарът се монополизира. Държавните пощи ще работят на себестойност и не търсят печалба от тази дейност, но ще използват логистиката, за да развиват други дейности на дружеството, от които да се печели, каза още министърът. Цената на разпространението е  отстъпката от цената на печатното издания, която е  между 30-35%. За логистиката -  от рампата на печатниците до разпространителните пунктове дистрибуторът приема 20%, а за търговците на дребно остават 10%, поясни Желязков. Български пощи има 3000 пощенски станции и свои пунктове в градовете, в които обикновено има пътникопоток, така че те ще продават и на дребно, допълни още Желязков.  Той припомни, че преди години техни са били реповете. Желязков не каза към какъв дял от пазара ще се стремят, но заяви, че държавата ще започне преговори с издателите и зависело от техния избор. За новата стара дейност няма да се купуват нови автомобили, тъй като пощите си имали.", "date": "2019.11.01", "title": "\"Български пощи\" започват да разнасят вестници в средата на януари"}
{"url": "https://www.24chasa.bg/novini/article/7741940", "text": "200 кг контрабанден тютюн е иззет днес в Пловдив, съобщиха от полицията. При спецакция в северната индустриална зона на града е спрян камион с Великотърновска регистрация. В него са открити 20 чувала с нарязан тютюн. 46-годишният шофьор е арестуван. Акцията е проведена под надзора на прокуратурата.", "date": "2019.11.01", "title": "200 кг контрабанден тютюн заловиха в Пловдив"}
{"url": "https://www.24chasa.bg/novini/article/7741987", "text": "Българският демократически форум излезе с позиция за балотажа в София, в която се казва: Днес сме изправени пред един съдбовен избор, чрез който трябва да защитим постигнатото през годините на демокрация – столицата на България да има дясно, европейско, модерно, демократично управление. Днес ние сме в преломен момент на поредния опит за реваншизъм и реставрация. Днес ние, от ПП Български демократически форум, оставаме верни на принципа си да не се допусне връщането на БСП/БКП/ на власт под никаква форма. Формата може да се променя, но същността на идеологията й остава неизменна. Затова няма довод, който да може да оправдае едно движение назад. Истината е, че под маската на гражданска съвест се крият популистките прийоми на БСП, която отново пусна „острието“ си на ход. Отново призоваваме за обединение на вота на всички демократи и за гласуване на предстоящия балотаж за кмет на София за кандидата на коалиция ГЕРБ-СДС Йорданка Фандъкова. Днес единствената алтернатива е тази!", "date": "2019.11.01", "title": "БДФ: Призоваваме за обединение на всички демократи за вота в София"}
{"url": "https://www.24chasa.bg/novini/article/7741964", "text": "И.д. министър-председател на Испания Педро Санчес изключи днес възможността за сформиране на голяма коалиция с опозиционната Народна партия (НП) след парламентарните избори на 10 ноември, предаде Ройтерс, цитирана от БТА. Предишните избори през април завършиха с патова ситуация, а социологическите проучвания показват, че повторният вот също може да не излъчи ясен победител и всички сценарии за сделки за съставяне на правителството ще бъдат съпътствани от трудности. \"Няма да съставим правителство с партия, която се споразумява с крайната десница, която пренебрегва насилието срещу жени, равенството между половете и демократичната история на нашата страна\", заяви Санчес на митинг на своята Испанска социалистическа работническа партия. Източници от консервативната НП неотдавна казаха, че този път може да са отворени към подобна широка коалиция, тъй като допитванията сочат, че никоя от партиите няма да получи необходимото мнозинство, за да управлява сама, а ако се обединят двете основни съперничещи си партии, те ще получат абсолютно мнозинство в 350-местния парламент.", "date": "2019.11.01", "title": "Педро Санчес изключи възможността за голяма коалиция с консерваторите"}
{"url": "https://www.24chasa.bg/novini/article/7740894", "text": "Вторият годишен форум на Световната асоциация на лауреатите бе закрит в четвъртък в Шанхай. Негова цел бе да насърчи международния обмен в науката и технологиите, съобщи  . Участниците във форума постигнаха консенсус относно основната роля на откритостта, сътрудничеството и научната общност, призовавайки за по-голяма подкрепа към младите учени и изграждането на глобална научна екосистема. Заместник-кметът на Шанхай У Цин и заместник-председателят на асоциацията Майкъл Левит заедно откриха съвместната международна изследователска лаборатория по време на закриването на форума. Същия ден бяха подписани и редица съвместни проекти, сред които за изграждане на научна общност за най-добрите световни учени. В тазгодишния форум участваха 44 нобелови лауреата и 21 носители на други награди.", "date": "2019.11.01", "title": "В Шанхай бе закрит вторият годишен форум на Световната асоциация на лауреатите"}
{"url": "https://www.24chasa.bg/novini/article/7741999", "text": "Съветът за електронни медии (СЕМ) обявява процедура за избор за нов генерален директор на Българското национално радио (БНР), съобщиха от медийния регулатор, цитирани от БТА. Мандатът на генералния директор бе предсрочно прекратен с решение от 17 октомври 2019 г. и беше избран временно изпълняващ длъжността. Документи на кандидатите за участие в новата процедурата ще се приемат до 5 декември 2019 г. До 8 януари СЕМ ще оповести на интернет страницата си кандидатите, допуснати до участие в процедурата, а до 15 януари ще обяви кандидатите, допуснати до третия етап на процедурата. Изслушванията с одобрените до третия етап са на 20 и 21 януари 2020 г. На 22 януари СЕМ ще определи с решение кандидата, избран за генерален директор на БНР. Ако никой от кандидатите не получи най-малко три гласа, един час по-късно се насрочва второ заседание. В случай, че и на него не бъде избран генерален директор, един час по-късно се насрочва трето заседание. Ако и на третото поредно заседание не бъде избран генерален директор на БНР, процедурата се прекратява.", "date": "2019.11.01", "title": "До 5 декември СЕМ приема документи за избора на нов шеф на БНР"}
{"url": "https://www.24chasa.bg/novini/article/7742233", "text": "Синът на актьора Стефан Данаилов – Владимир, е бил в София само за два дни, за да види баща си, предава  Според майка му Ирен Кривошиева 33-годишният Данаилов-младши не искал да бие тъпана и да разгласява, че идва у нас, и семейният съвет решил да не споделя с никого посещението му в болницата при Мастера. \"Татко е добре, това ме радва. Ще се оправи, той е силен. Винаги е бил такъв\", сподели самият Влади. От години той живее в Щатите, в Сарасота, заедно със съпругата си Виктория. В момента е студент по медицина и се наложило да отложи един изпит, за да присъства до леглото на баща си. \"Не е толкова важно това, че отложих изпит. Ще го взема. Искаше ми се да съм до татко в най-трудния му момент. И сега като го преодоля, ще си тръгна, но ако се наложи, ще дойда пак\", обясни още Владимир. При проф. Данаилов вече може да се влиза, но контакт с него имат само най-близките. Всеки ден при него идва племенницата му Росица Обрешкова, както и синът на покойната съпруга на Мастера - Росен Цанков. Всички те му носят плодове, сокове и се грижат за доброто състояние на психиката му. Само преди месеци - лятото, Влади бе отново у нас, за да присъства на премиерата на постановката на баща си - \"Актрисата\", с която Ламбо се качи на сцената след 5-годишното отсъствие от нея. Веднага след това актьорът продължи да играе цяло лято, а през септември претърпя инцидент след падане и се наложи да му сменят става. Стефан Данаилов и тогава не се отказа от сцената и продължи да играе, но после се оказа, че не е възстановен напълно след операцията. Върнаха го на лечение във ВМА, където е вече повече от две седмици. Според лекуващите го професорът има силен дух, държи се и се чувства все по-добре и по-добре. Желаем му бързо възстановяване!", "date": "2019.11.01", "title": "Синът на Стефан Данаилов се прибра в България, за да го види"}
{"url": "https://www.24chasa.bg/novini/article/7742247", "text": "Турция е заловила край границата със Сирия две рускини, заподозрени в принадлежност към групировката \"Ислямска държава\", съобщи Ройтерс, цитирана от БТА. Двете жени са задържани в южния окръг Килис, след като са влезли нелегално в Турция. Те са били издирвани от Интерпол. Задържаните са предадени на окръжните имиграционни власти. Телевизията посочва, че заедно с жените е имало и три деца. Залавянето на двете заподозрени става дни, след като лидерът на джихадистката групировка \"Ислямска държава\" Абу Бакр ал Багдади бе убит в Североизточна Сирия близо до турската граница при операция на американските специални части./Милена Маркова/", "date": "2019.11.01", "title": "Турция задържа рускини, издирвани от Интерпол, заподозрени за връзки с ИДИЛ"}
{"url": "https://www.24chasa.bg/novini/article/7742271", "text": "Шведската природозащитничка Грета Тунберг, която сега се намира в Лос Анджелис, каза, че се нуждае от помощ, за да стигне до испанската столица Мадрид, за да присъства на следващата конференция на ООН за климата. Планираше се форумът да е в Чили и Грета да се придвижи по суша от Северна Америка до чилийската столица Сантяго. Но чилийските власти се отказаха от домакинството заради вълната от антиправителствени протести, прераснали в насилие. Така Мадрид беше избран официално да бъде домакин на конференцията, предадоха световните агенции. \"Тъй като конференцията беше официално преместена от Сантяго в Мадрид, ще не нуждая от известна помощ\", написа в Туитър Грета Тунберг. \"Оказа се, че съм прекосила половината свят, но в грешната посока\", допълни тя и добави към този текст усмихнат емотикон. \"Сега трябва да намеря транспортно средство, за да прекося Атлантическия океан през ноември. Ако някой може да ми намери превозно средство, ще съм му много благодарна\", допълни Грета, която отказва да пътува със самолет, защото той отделя много вредни емисии. Грета прекоси Атлантическия океан с яхта, за да отиде в САЩ и Канада за различни прояви и протести за климата, а после и в Чили за конференцията. Яхтата, с която Грета пътува през август от Плимут, Англия, до Ню Йорк, беше спортна и емисиите на парникови газове от нея бяха нулеви. В пътуването си през Атлантика тя беше придружавана от баща си, а яхтата беше на Пиер Казираги, сина на принцеса Каролин Монакска. Сега Грета трябва спешно да намери решение как да се върне в Европа навреме за конференцията в Мадрид, която ще се проведе от 2 до 13 декември.", "date": "2019.11.01", "title": "Грета Тунберг търси спешно превоз от САЩ до Испания за конференция на ООН"}
{"url": "https://www.24chasa.bg/novini/article/7742054", "text": "Около 154 млн. лв. по Програмата за развитие на селските райони ще бъдат пренасочени. Това е бюджетът по три от приоритетите по нея, а причината за прехвърлянето е, че не са постигнати междинните цели към края на 2018 г. от поне на 75% договаряне на сумите. “За всеки приоритет по програмата се определя резерв от средства, който може да бъде използван, само ако се достигнат междинните цели към 2018 г.”, казаха от земеделското министерство пред “24 часа”. След преглед на рамката за изпълнение Европейската комисия е излязла с решение, че три от пет приоритета не изпълняват изцяло заложените междинни цели и средства следва да бъдат пренасочени към приоритети, които са ги изпълнили. По мярката за финансиране на общински проекти например заложената цел е 235 броя, или около 204 млн. евро. Към края на 2018 г. е отчетено изпълнение от 18%, а плащанията са едва 13 млн. евро Забавянето дошло заради обжалвания на процедури по обществени поръчки за избор на изпълнител. Така при договори за над 470 млн. евро, което е двойно над заложената цел, под 10% от тях получили междинно или окончателно плащане към края на 2018 г., посочват от ведомството на министър Десислава Танева. Преизпълнение обаче се отчита при проектите за нови ферми, модернизиране на съществуващи стопанства, за млади фермери и за опазване на екосистеми в горското стопанство. Към 1 октомври 2019 г. са изплатени 830 млн. лв., което е преизпълнение с поне 19 млн. евро. За това и управляващият орган на програмата отбелязва, че към момента няма риск за намаляване на средствата от ЕК.", "date": "2019.11.01", "title": "Пренасочват  пари за общини по селската програма към фермери"}
{"url": "https://www.24chasa.bg/novini/article/7742307", "text": "Състоянието на 97-годишната Стоянко Мутафова отново се е влошило. “Много съм притеснена, защото температурата беше спаднала, но пак се покачи. Няма смисъл да лъжа и да казвам, че е добре”, каза за “24 часа” дъщерята на легендарната актриса Мария Грубешлиева-Муки. Стоянка Мутафова мина през сериозна животоспасяваща операция на 21 октомври. Сега е в Правителствена болница, където лекарите отстраниха жлъчния ѝ мехур. Получила е сепсис като усложнение от възпалената жлъчка. Сега отново е с дихателен апарат и на системи. “Иначе показателите на кръвното ѝ са добре - 136 на 50, но рядко отваря очи. Интубирана е”, разказва Мария Грубешлиева и добавя, че е много разочарована от мениджъра на Мутафова Евгени Боянов, който не е близо до актрисата. Веднага след операцията Мутафова е била добре и първото нещо, което казала на дъщеря си, било “Обичам те!”", "date": "2019.11.01", "title": "Стоянка Мутафова отново с висока температура след операцията"}
{"url": "https://www.24chasa.bg/novini/article/7742287", "text": "В Австрия най-накрая чрез закон бе забранено пушенето в заведения, в които се предлагат храни и напитки. Досега то бе позволено в ресторанти и барове с площ над 50 кв. м в отделено помещение в тях. Въвеждането на закона отне доста години, заради което страната бе наричана “пепелникът на Европа”. Забраната важи както за цигари и пури, така и за електронни цигари и наргилета. ", "date": "2019.11.01", "title": "Австрия забрани пушенето във всички заведения"}
{"url": "https://www.24chasa.bg/novini/article/7742253", "text": "“Предпочитам легалните мигранти от Гвинея и Кот д'Ивоар пред нелегалните украински или български банди”, заяви френският президент Еманюел Макрон в интервю за крайнодясното списание “Вальор актюел”. Макрон подчертава, че ще хвърли цялата си енергия срещу създаването на паралелни общества и срещу нелегалната миграция. Думите му, че предпочита легалните мигранти от Африка пред нелегалните български мрежи, вдигнаха голям шум и обиколиха редица издания в целия свят. Френският президент има предвид квотите за легална икономическа миграция от африкански страни, които попълват нежелани и нископлатени работни места. Интервюто на Макрон се интерпретира като намигане към дясното и търсене на по-добро позициониране срещу Марин льо Пен за президентските избори през 2022 г., посочва агенция ДПА. Крайнодясната лидерка обяви, че отново ще участва във вота. Правителствени източници защитават интервюто пред крайнодясното списание с аргумента, че трябвало да се разговаря с всички французи през всички медии. Дебатът във Франция за миграцията и исляма се поднови заради разгорелия се отново спор около носенето на забрадките като религиозен символ.", "date": "2019.11.01", "title": "Макрон: Предпочитам мигранти от Африка пред български банди"}
{"url": "https://www.24chasa.bg/novini/article/7742323", "text": "Руското министерство за извънредните ситуации е изпратило в Сърбия противопожарен самолет Ил-76 за оказване на помощ при гасенето на горските пожари, съобщи пресслужбата на министерството, цитирана от ТАСС, предаде БТА. \"Самолетът излетя за град Ниш в Република Сърбия в 20.00 часа московско време. Той е снабден с авиационно оборудване за изливане на вода и е в състояние да излее наведнъж 42 тона вода върху огнището\", се посочва в съобщението. Ил-76 е смятан за един от най-големите противопожарни самолети в света, отбелязва ТАСС. Очаква се той се включи в потушаването на пожарите от утре. В Сърбия в момента горските пожари обхващат площи от около 500 хектара.", "date": "2019.11.01", "title": "Русия изпрати самолет Ил-76 в Сърбия за потушаване на пожарите"}
{"url": "https://www.24chasa.bg/novini/article/7742083", "text": "На 28.10. 2019 г. прокуратурата разпространи прессъобщение за разкрит руски шпионин, работил в България като първи секретар в руското посолство. Поради дипломатическия имунитет на руснака наказателното производство по чл. 104, ал 1. от Наказателния кодекс (шпионство) е било спряно, а главният прокурор Сотир Цацаров е уведомил официално за случая министъра на външните работи Екатерина Захариева. От външното министерство признаха, че по този повод е бил извикан посланикът на Русия у нас Анатолий Макаров. На шефа на руската дипломатическа служба е съобщено, че дипломатът трябва да напусне България в срок от 72 часа. Медиите в България разпространиха мълниеносно новината, като някои от тях дори бяха извадили списък на всички първи секретари в руското посолство. Не отне много време и украински и руски сайтове назоваха името на изгонения шпионин Владимир Русяев. Въпреки че от обвинението и контраразузнаването отказаха коментар, достоверни източници потвърдиха, че разследването е именно срещу Русяев. От руското посолство обаче не реагирали и на 28.10. 2019 г. офицерът на ГРУ все още не беше заминал от страната. В резултат на това на следващия ден Макаров отново е привикан във Външно, където му е връчена официална нота, с която Владимир и му е даден 24 часа срок за напускане. Според източниците ни в Министерството на външните работи шпионинът си е заминал на 30.10. 2019 г. с полет за Москва. Източници от Министерството на външните работи твърдят, че Владимир Анатолиевич Русяев е роден в Русия на 12.7.1970 г. В България шпионинът е пристигнал през август 2017 г. заедно със съпругата си Екатерина Русяева, родена на 22.4.1972 г., и тяхната дъщеря Мария Русяева, родена на 23.8.2003 г. Кадровият офицер от ГРУ е бил вицеконсул в руското генерално консулство в Барселона през 2009 г., а по-късно, в периода 2011-2013 г., е работил в държава от Латинска Америка. Очевидно шпионинът е имал добра подготовка по испански език и е започнал разузнавателната си дейност за ГРУ по това направление. Проверка в руски информационни сайтове за Владимир Русяев показва, че той и синът му Святослав са регистрирани на адрес ул. “Народного ополчения”, д. 50. На този адрес в Русия се намира академията на ГРУ. Шпионажът за ГРУ изглежда семеен бизнес в Русия. Според руски сайтове братът на Владимир - Николай, роден през 1968 г., е работил като военен аташе в САЩ и Аржентина. чрез които посолството на Русия яростно защитава имиджа на Червената армия - освободителка на България. Разпространената от прокуратурата информация по случая сочи, че Русяев от септември 2018 г. в продължение на близо година е провеждал конспиративни срещи с български гражданин, разполагащ с достъп до класифицирана информация на НАТО и ЕС. Срещу получаването на държавна тайна офицерът от ГРУ е предлагал и материални облаги. Според наши източници военното ведомство е обект на разузнавателно проникване на Русяев. Особен интерес за руската страна представлява Щабът на отбраната. Неговият шеф подпомага министъра, зам.-министрите, постоянния секретар при изпълнението на техните функции. Според запознати шпионинът се интересувал и от Дирекцията за стратегическо планиране. Същата прилага националната отбранителна стратегия, извършва анализи и препоръки за национални позиции по стратегически документи на НАТО и ЕС. Дирекцията освен това разработва и военнотехническите аспекти по практическото осъществяване на контрола над въоръженията. Осигурява на началника на отбраната действията по планиране на отбраната в съответствие с националните интереси. Подготвя военнотехническите експертизи и участия на български военни формирования в съюзни и коалиционни операции. участващи в различни формати на съюзно регионално военно сътрудничество, както и общата политика за сигурност и отбрана на ЕС. Щабът на отбраната организира и координира процеса на управление на ресурсите на отбрана. Характерно за използваните методи от ГРУ за събиране на разузнавателна информация е провеждането на тайни срещи с лица от ведомството, имащи достъп до горепосочената информация. Срещите се провеждат регулярно, основно извън София, на места, които са със среден интензитет на посещаемост, където появата на дипломата няма да прави впечатление. По време на срещите избраният агент на ГРУ е подложен на обучение как да придобива информацията и за запазване тайната на контакта. В началото на доверителните отношения между ГРУ и избрания агент умишлено се създава убеждение у последния, че не извършва нищо нередно. Крайната цел на разузнавача от ГРУ е да вербува таен източник в българските институции, чрез който да получава всякакъв вид информация и да оказва влияение по важни за руското разузнаване въпроси. С разкриването на действията на Русяев се разкриват намеренията на Русия за запазване на влиянието си в България и на Балканите. ", "date": "2019.11.01", "title": "Владимир Русяев имал за домашен адрес академията на ГРУ в Москва"}
{"url": "https://www.24chasa.bg/novini/article/7742360", "text": "Китайската група \"Фосун\"  обяви днес придобиването на марката \"Томас Кук\" за 11 милиона британски лири (13 милиона евро), повече от месец след гръмкия фалит на британския туроператор, предаде Франс прес.  \"Фосун\" се аргументира в борсово комюнике, публикувано на Хонконгската борса, че \"Томас Кук\" е една от най-известните туристически марки в света заради 178-годишната си история, която я прави най-стария играч в сектора. Трансакцията включва също така купуването на други права на интелектуална собственост като акаунти в социалните мрежи", "date": "2019.11.01", "title": "Китайци придобиват марката \"Томас Кук\" за 13 млн. евро"}
{"url": "https://www.24chasa.bg/novini/article/7742390", "text": "През миналата 2018 г. \"Ислямска държава\" е продължавала да действа по света чрез свързаните с нея мрежи и групировки. Това се казва в годишния доклад за тероризма на Държавния департамент на САЩ, въпреки че администрацията на президента Доналд Тръмп обяви джихадистката групировка за разгромена в Сирия и съобщи, че нейният лидер Абу Бакр Ал Багдади е убит миналия месец при операция на американски командоси, предаде Ройтерс, цитирана от БТА. В доклада, който обхваща миналата година, се казва, че Иран продължава да е водеща държава спонсор на тероризма, която успява през свои канали да прехвърли близо милиард долара на година на подкрепяни от нея групировки в региона, въпреки че Вашингтон значително затегна санкциите срещу Техеран. Терористичните тактики и използването на технологии от терористите също се е развило през 2018 г., а опитни бойци на групировки като ИД, завръщащи се родните си страни, се превръщат в нова заплаха, се казва още в документа. \"Въпреки че ИД изгуби почти цялата територия, която контролираше, групата показа способност да се адаптира, по-специално посредством усилия да вдъхновява или направлява последователи онлайн\", казва Нейтън Сейлс, американският координатор за борбата с тероризма, чиято служба подготвя доклада. Групировката ИД вчера потвърди смъртта на лидера си в аудиозапис, качен онлайн, и каза, че вече е назначен негов приемник, който се казвал Абу Ибрахим ал Хашеми ал Кураши. Групировката обеща да си отмъсти на САЩ за смъртта на Ал Багдади.", "date": "2019.11.01", "title": "САЩ: Иран е основната държава спонсор\nна тероризма"}
