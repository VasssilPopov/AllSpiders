{"url": "https://www.24chasa.bg/novini/article/7461281", "text": "Двама работници издъхнаха в шахта в свинекомплекс, след като се задушили с изпарения от амоняк. Борис Димитров и Пенчо Драганов загинали в събота в предприятието в силистренското с. Попина. Рано сутринта мъжете отишли да отстранят авария в шахтата с фекалии. Първо влязъл Борис. Той трябвало да работи по повреда в помпата. Щом стигнал дъното обаче, му станало лошо и паднал. Допълнителна трудност било, че нямало стълба и спускането в шахтата ставало с плъзгане по стената надолу, твърдят негови близки. Двама от колегите му, единият от които бил Пенчо Драганов, опитали да му помогнат. Облак от амоняк обаче ударил Пенчо и той също припаднал. Смъртта на двамата настъпила почти мигновено. Третият мъж успял да се измъкне. Телата на починалите били извадени от екипи на пожарната и Гражданска защита. Според близки на загиналите в комплекса трябвало да има пречиствателна станция, която да обира изпаренията от амоняк, които се образували от фекалиите на прасетата. “Технологичните процеси, както и всички правила и норми са изцяло съобразени с европейското и българското законодателство”, каза в писмо до “24 часа” Марияна Митева. Тя е собственичка на “Екопродукт” - фирмата, която държи комплекса. Според нея фактите били различни от появилите се в публичното пространство. По думите ѝ веднага били уведомени всички институции. Ръководството и работниците им съдействали.", "date": "2019.05.19", "title": "Изпарения от амоняк задушиха работници в свинекомплекс (Обзор)"}
{"url": "https://www.24chasa.bg/novini/article/7461305", "text": "По разпореждане на прокуратурата в Сапарева баня се проверяват 19 къщи за гости, построени с евросредства. Това е съобщил кметът на курортната община Калин Гелев, цитиран от  . Проверката се извършва от икономическа полиция. В Сапарева баня са изградени и работят около 120 къщи за гости, само 19 от тях са с пари от фонд \"Земеделие\". Те се проверяват от началото на тази седмица. Засега не се обявяват резултати и констатации. Кметът на Сапарева баня Калин Гелев поясни: \"И на икономическа полиция е възложена проверка относно нощувките. Искат и от нас справки - разрешение за строеж, удостоверение за въвеждане в експлоатация, удостоверение за категоризация, колко звезди е, отговарят ли на условията. Относно броя на реализираните нощувки те минават само през \"Местни данъци и такси\". Градоначалникът не скри, че за месец април, когато имаше празници и къщите за гости бяха пълни, не е внесен нито един лев туристически данък в общинската хазна.", "date": "2019.05.19", "title": "Проверяват 19 къщи за гости в Сапарева баня"}
{"url": "https://www.24chasa.bg/novini/article/7461327", "text": "Автобус със 74 пътници се преобърна на път А9 край Лайпциг. Един човек е загинал, а десетки други са ранени, съобщи \"Билд\". Магистралата е затворена и в двете посоки на движение в участъка на инцидента. Екип от спасители е пристигнал на място, няколко хеликоптера също участват в операцията. Какво е довело до злополука, все още не е ясно. Автобусът е пътувал към Мюнхен.", "date": "2019.05.19", "title": "Автобус със 74 пътници се преобърна край Лайпциг"}
{"url": "https://www.24chasa.bg/novini/article/7461273", "text": "Бившата съдебна служителка Златка Панайотова е убита в дома си в хасковското с. Войводово, съобщиха от полицията. По неофициална информация 71-годишната жена е жертва на сина си Аньо, който е с психични проблеми. Той се обадил в петък вечерта в болницата и съобщил, че майка му е починала. Лекарите се усъмнили при вида на трупа. Аутопсията показала, че възрастната жена е издъхнала от побой. Ребрата ѝ били натрошени. Според запознати Аньо и сестра му Женя били асоциални и с психически проблеми. Двамата се издържали от пенсията на майка си, която редовно малтретирали. “Махайте се, нищо не знам”, каза в неделя Женя. Малко след това криминалисти я отведоха за разпит. “Има съмнения, че и дъщерята е участвала в побоя над жертвата”, коментираха близки до разследването.", "date": "2019.05.19", "title": "Син с психични проблеми уби с юмруци майка си, разпитват и сестра му (Обзор)"}
{"url": "https://www.24chasa.bg/novini/article/7461227", "text": "Нова маркировка ще се полага по републиканските пътища за 63 млн. лв. Това става ясно от обществена поръчка, обявена от Агенция “Пътна инфраструктура” . Тя е обявена за всички шест района на страната - Северозападен, Северен централен, Североизточен, Югоизточен, Южен централен и Югозападен. Според заданието изпълнителят ще може да използва акрилатна боя, студен спрей пластик; спрей термопластик. Ще се прави и най-скъпата маркировка - т.нар. шумна, която се изработва от структурен пластик. Изпълнителят ще е задължен да отстранява стари пътни маркировки, да доставя и монтира постоянни светлоотразителни пътни кабари. Според договора ще е необходимо да извършва лабораторни изследвания и изпитвания, както и да отстранява проявени дефекти през експлоатационните срокове.", "date": "2019.05.19", "title": "Нова маркировка по пътищата за 63 млн. лева"}
{"url": "https://www.24chasa.bg/novini/article/7461253", "text": "Папа Франциск се обърна с призив към журналистите да се борят с фалшивите новини със смирение и професионализъм. На среща с Италианския клуб на международните журналисти папата благодари на представителите на медиите за саможертвата и за службата, която всеки журналист поема в борбата за свобода на словото и истината, предаде  \"Във времена на прекалено много враждебни думи, когато злословенето се превърна в навик, заедно с поставянето на квалификации за хората, не трябва да забравяме, че всеки човек има достойнство. Във времена, когато се споделят много фалшиви новини, смирението ще ви пази от това да предлагате развалените плодове на дезинформацията и ще ви подканва да подхранвате истината\", каза папа Франциск.", "date": "2019.05.19", "title": "Папа Франциск към журналистите: Борете се с фалшивите новини със смирение и професионализъм"}
{"url": "https://www.24chasa.bg/novini/article/7461258", "text": "Хърватския премиер Андрей Пленкович заяви, че укрепването на перспективата за членство в ЕС на страните от Западните Балкани ще бъде един от приоритетите на хърватското председателство на ЕС и с тази цел Загреб ще бъде домакин на среща на върха на лидерите от ЕС и Западните Балкани през първата половина на 2020 г., предаде Хина, цитирана от БТА. Пленкович посочи това вчера на съвместна пресконференция в Загреб с германския канцлер Ангела Меркел. Хърватия ще председателства Съвета на ЕС през първата половина на 2020 г., а Германия ще поеме ротационното председателство през втората половина на 2020 г. Меркел заяви, че Берлин подкрепя перспективата за членство в ЕС на страните от Западните Балкани, като подчерта, че критериите за членство трябва да бъдат изпълнени. Пленкович изрази надежда, че следващият бюджет на ЕС ще бъде приет по време на хърватското председателство. Пленкович и Меркел са обсъдили също координация на стратегическите цели по време на хърватското и германското председателство. Меркел посочи, че 370 000 хърватски граждани, живеещи в Германия, и 2,5 милиона германски туристи, които посещават годишно Хърватия, представляват мост между двете страни.", "date": "2019.05.19", "title": "Загреб ще бъде домакин на среща на лидерите от ЕС и Западните Балкани през на 2020 г."}
{"url": "https://www.24chasa.bg/novini/article/7461264", "text": "Министърът на енергетиката на Саудитска Арабия Халид ал Фалих препоръча днес намаляване на петролните запаси, посочвайки, че предлагането на черно злато е изобилно, предаде Ройтерс, цитирана от БТА. Като цяло пазарът е в деликатно положение, каза министърът преди срещата на министерско равнище на ОПЕК и партньори на организацията, сред които Русия. Фалих допълни, че при следващото си заседание в края на юни картелът ще има повече данни, които да му помогнат да стигне до най-доброто решение за нивото на добива. Руският енергиен министър Александър Новак отбелязва, че има различни варианти за споразумението за производството, което ОПЕК, Русия и други страни сключиха (т. нар. формат ОПЕК+) в опит да стабилизират цените на световния пазар. Сред възможностите е увеличаване на добива през втората половина на годината. В Джеда днес се провежда заседание на мониторинговия комитет на ОПЕК+, включващ осем страни със съпредседатели Русия и Саудитска Арабия. След срещата ще бъдат обявени резултатите от изпълнението на споразумението, което предвижда свиване на петролния добив с 1,2 млн. барела дневно. /Елена Савова/", "date": "2019.05.19", "title": "Саудитска Арабия: Намалете петролните запаси, предлагането е изобилно"}
{"url": "https://www.24chasa.bg/novini/article/7461276", "text": "Жител на Костенец, който преди години е бил близък с убитата фризьорка Милена Шишкова, е отказал полицейска охрана. Васил, известен повече с прякора Пантуди, се смяташе за един от застрашените от заподозрения убиец Стоян Зайков-Чане, посочва   Според местните жители Чане често е проявявал ревност спрямо мъжете, с които Милена е имала връзки преди. Затова Васил бил сред първите хора, на които полицията е предложила защита, докато не бъде открит и задържан Зайков. Той обаче заявил, че няма от какво да се страхува и е отказал охраната. На десетия ден от издирването на Чане стана ясно, че откритото в събота скривалище край Костенец не е ползвано от него, а от друг местен жител, който бил известен бракониер.  Преди години Стоян се криел от полицията след поредна кражба в  къща в Горна Василица, която в момента е необитаема и се продава. Според Йорданка, която живее наблизо, Зайков се крил там с месеци. Помагал му собственикът на къщата, който починал.", "date": "2019.05.19", "title": "Бивш приятел на убитата в Костенец Милена отказа охрана"}
{"url": "https://www.24chasa.bg/novini/article/7461295", "text": "Във Великобритания лидерът на новата партия „Брекзит“ Найджъл Фараж вероятно ще бъде разследван от Европейския парламент за твърденията, че не е декларирал близо половин милион паунда, под формата на дарения от бизнесмена-милиардер Арън Банкс, срещу когото пък вече се води разследване от Националната агенция за борба с престъпността, пише „Индипендънт“, цитиран от  През седмицата бе обявено, че след референдума за Брекзит Найджъл Фараж е получил около 450 000 паунда в натура под формата на кола със шофьор, платен наем и сметки за струващо над 4 милиона жилище в лондонския квартал \"Челси\" и луксозни пътувания до Съединените щати за срещи с крайнодесни политици. Нито един от тези „подаръци“ обаче, фактури за които са станали достояние на телевизионния Канал 4, не е бил деклариран от Фарадж в европейския парламент. „Индипендънт“ цитира писмо на един от квесторите в европарламента, които отговарят за финансовите и административни дела, в което се призовава председателвото на парламента да разследва спешно тези сведения за прикриване на конфликт на интереси. Това става само дни преди провеждането на европейските избори в Обединеното кралство, в които се очаква партията „Брекзит“ на Найджъл Фараж да спечели победа. .", "date": "2019.05.19", "title": "Европарламентът вероятно ще разследва Найджъл Фараж за недекларирани дарения"}
{"url": "https://www.24chasa.bg/novini/article/7461193", "text": "Световноизвестният професор по физика и голям дарител в областта на академичното образование Минко Балкански получи почетното звание „Доктор хонорис кауза“ на Американския университет в България. На официална церемония в Благоевград бяха връчени дипломите на 25-ия випуск на университета, съобщи  197 бакалаври и 21 магистри от 17 държави участваха в тържествената процесия заедно със своите преподаватели и членовете на университетското настоятелство. Пред абсолвентите, техните родители и приятели президентът на висшето училище д-р Стивън Съливан заяви: \"Всеки един от вас олицетворява успеха, постигнат чрез нашите усилия като университет и очакваме с нетърпение множеството успехи и постижения, които всеки от вас ще завоюва\". Този университет създава бъдещите лидери в науката, бизнеса и политиката, заяви почетният оратор на церемонията Валдрин Лука, който е министър на икономиката на Република Косово и бивш възпитаник на Американския университет. \"Повечето от решенията, които взимам в живота, независимо дали са свързани с кариера, бизнес или политика, носят нещо от Американския университет в България\". За изключителни заслуги в утвърждаването на Американския университет световноизвестният физик Минко Балкански беше удостоен с почетното звание „ Доктор хонорис кауза“. Специален гост на церемонията беше и президентът Румен Радев.", "date": "2019.05.19", "title": "Минко Балкански с почетното звание „Доктор хонорис кауза“ на Американския университет"}
{"url": "https://www.24chasa.bg/novini/article/7461212", "text": "Силна експлозия избухна в жилищна сграда в планинския регион Алгой, Германия. Спасителите са открили сериозно пострадала жена, посочват от полицията, цитирани от \"Шпигел\".  Дете и възрастен човек все още са в неизвестност. Търсят се със специализирана техника. Според органите на реда изчезналите са съпругът на пострадалата жена и едно от децата им - момиче. Другите им две деца - на 5 и 7 години, са били на гости на съседи по време на инцидента. Четирима други, живущи в сградата, от които две деца, не са били в нея по време на експлозията. Покривът на къщата се е озовал на приземния етаж. Причината за инцидента още не е известна. Две съседни къщи също са засегнати, но те са необитаеми. Автомобили, паркирани наблизо, също са пострадали. Основната версия на разследващите е, че е избухнала газова експлозия. Според източници на \"Билд\" газова тръба е избухнала в близост до къщата и я е разрушила. 340 помощници от пожарната и Баварския червен кръст са на място. Използва се и спасително куче в издирването на изчезналите мъж и дете.  „Чух шума. Беше точно в 10 часа. Експлозията беше толкова силна, че съседът ми от друга къща е полетял към стената. Отиде да го прегледат в болницата\", разказва жена, живееща в съседство на къщата, превърнала се в отломки. \"Къщата се срути като къща от карти. Беше невероятно. Беше висока единадесет метра, сега вече я няма\", казва друг очевидец на инцидента. 15 души е трябвало да напуснат околните къщи. За тях се грижи екип за кризисни ситуации.", "date": "2019.05.19", "title": "Силна експлозия в жилищна сграда в Германия, мъж и дете са в неизвестност"}
{"url": "https://www.24chasa.bg/novini/article/7461238", "text": "След изкачването на Лхотце Иван Томов планирал да е водач на поход до петхилядника Казбек в планината Кавказ. Групата трябвало да тръгне от Русе в средата на юли т.г. При пристигането в Грузия Иван Томов и част от хората щели да атакуват върха, висок 5033 м, а останалите, които не се чувстват достатъчно подготвени – да се отдадат на културен туризъм в страната.  Това е разказал пред   Сашо Попов, председател на туристическото дружество „Приста“, в което членуваше и загиналият алпинист. „Походът до Казбек обявихме в началото на годината, записаха се доста кандидати. Иван имаше голямо желание да ги води. Той беше такъв човек, искаше да има хора, които да го следват и да обичат планината като него“, каза Попов. Дългогодишният русенски планинар Иван Кънчев посвети на Иван Томов стихотворение със заглавието „Боли“. Известният български пещерняк и приятел на Иван – Теодор Кисимов, пък написа във фейсбук профила си: „Неговият живот бяха планините и пътуванията. И там той беше най-жив, пълен с енергия и жизнерадостен. Споделяше всичко, което знаеше, и беше готов да помогне на всеки с каквото може - съвет, информация, екипировка или даже да го заведе някъде. Сигурен съм, че ще продължиш да катериш, където и да си“.", "date": "2019.05.19", "title": "След изкачването на Лхотце Иван Томов планирал да е водач до Казбек в Кавказ"}
{"url": "https://www.24chasa.bg/novini/article/7461244", "text": "„Физиката е не само мъдрост, в нея има и поезия. Физиката е област на изящната словесност. Винаги съм смятал себе си за хуманитар, попаднал между хората на точните науки”. Това каза пред легендарният преподавател по физика Теодосий Теодосиев. Животът му е разказан в новия документален филм на режисьора Николай Василев – „Формулата на Тео”. Запитан, каква е неговата формула, Теодосиев отговаря: „Формулата е много работа и да не се оплакваме”.", "date": "2019.05.19", "title": "Учителят по физика Тео: Формулата ми е много работа и да не се оплакваме"}
{"url": "https://www.24chasa.bg/novini/article/7461103", "text": "Хиляди поддръжници на ЕС се включиха днес в маршове в няколко германски града в подкрепа на европейското единство и срещу национализма, предадоха ДПА и БТА. Демонстрантите, оценявани на няколко хиляди в Берлин и Кьолн, носеха европейски флагове и плакати, призоваващи за \"Обединена Европа\" и \"Европа на солидарността вместо Европа на отечествата\". Общо 50 000 участници се очакват в Берлин, където проявата е под мотото \"Европа за всички - твоят глас срещу национализма\". На 23-26 май ще се проведат избори за Европейски парламент, в които се очаква кандидатите на крайната десница да се представят добре, тъй като според социологическите допитвания страхът от ислямския екстремизъм ще мобилизира националистическия вот. ", "date": "2019.05.19", "title": "Хиляди демонстрират в Германия в подкрепа на ЕС и срещу национализма (Снимки)"}
{"url": "https://www.24chasa.bg/novini/article/7461115", "text": "Основната опозиционна партия Нова демокрация води с 6,5 процентни пункта пред управляващата СИРИЗА в предпочитанията на гръцките избиратели преди евроизборите на 26 май, съобщава в.\"Катимерини\", като се позовава на проучване социологическата компания ЕмЕрБи (MRB), публикувано в днешния брой на в.\"Та неа\". 30 процента от участвалите в проучването са заявили подкрепа за Нова демокрация, а 23,5 процента - за СИРИЗА, посочва БТА. Лявоцентристкото Движение за промяна е на трето място с подкрепа от 6,6 процента, следвано от Златна зора с 6,3 процента и Гръцката комунистическа партия с 5,9 процента. Освен това 63,4 процента от анкетираните са посочили, че очакват Нова демокрация да удържи победа на изборите, докато 17 процента очакват победа на СИРИЗА. Същевременно 56,9 процента са заявили, че имат негативно мнение за правителството, докато 36,3 процента са посочили, че имат позитивно мнение. На въпрос дали смятат, че е вероятен гръцко-турски военен инцидент, 38,8 процента са отговорили положително, докато според 52 процента няма вероятност за подобен инцидент.", "date": "2019.05.19", "title": "Нова демокрация води с 6,5% преди евроизборите в Гърция"}
{"url": "https://www.24chasa.bg/novini/article/7460968", "text": "Синът на големия актьор Апостол Карамитев -  режисьорът Момчил Апостолов Карамитев, е в Китай, където е отвел на лечение болната си съпруга Габриела. Близка на семейната двойка - българката Рамона Димчева, която живее в САЩ, казва, че след като в България се разчуло, че Момчил търси средства за лечението на Габриела, българи започнали да пращат пари. Когато разбрала това, Габриела, която е италианка, се разплакала и казала: \"Благодаря, България! Аз съм италианка, а първи ми помагат българите!\", разказва  \"Благодаря на всички българи! Всяко пени е от значение!\", пише във фейсбук профила си Момчил Карамитев. \"Благодарности! Чувал съм да казват, че българите не си помагаме. Не е вярно! Всички постъпили дарения са от БЪЛГАРИ!\", казва още той в един от постовете си. Той е режисьор, а Габриела - моден дизайнер. Жената е диагностицирана с рак и има нужда от средства, за да продължи лечението й. Лекарите били единодушни, че не би могла да издържи на операция. \"Ние заминахме за Гуанджоу, Китай, за да потърсим медицинско лечение в болница \"Фуда\", която ни беше препоръчана от приятел, бил на лечение там\", пише Момчил в сайта за дарения  . До момента са събрани 1300 долара, целта на кампанията, която е стартирала на 12 май, е да събере 30 000 долара. \"Габриела се подлага на химиотерапия, имунотерапия и фотодинамична терапия. Съпругата ми е трудолюбив човек. Тя е моден дизайнер повече от 20 години. Завършила е Моден дизайн в Рим, Италия. Първо работи като моден дизайнер в страната си, а по-късно започна да работи с мен във филмови и театрални продукции. Специализира в колеж \"Санта Моника\" в Калифорния. Габриела комбинира многобройните си таланти с филантропия за децата. По ирония на съдбата сега тя се нуждае от помощ, защото болният човек е безпомощен като дете - оставен само в ръцете на Бог. Габриела е велик човек, с прекрасно чувство за хумор, но силите й все повече отслабват\", казва още режисьорът.", "date": "2019.05.19", "title": "Синът на Апостол Карамитев - Момчил, събира пари за болната си от рак съпруга"}
{"url": "https://www.24chasa.bg/novini/article/7461010", "text": "Победа на крайнодясната партия \"Национален сбор\" на Марин Льо Пен в изборите за Европейски парламент идната седмица може да навреди на еврото и да нанесе щети на френската икономика и промишленост. Това заяви днес министърът на икономиката Брюно Льо Мер, цитиран от Ройтерс и БТА. Социологически допитвания показват, че партията на Льо Пен, която по-рано се наричаше \"Национален фронт\", ще има близки разултати с центристката \"Република, напред!\" на президента Еманюел Макрон. Ако националистите чрез Марин Льо Пен спечелят на 26 май, то това ще има сериозни последици за нашите финанси, ще има сериозни последици за стабилността на еврото, каза Льо Мер днес по телевизия Бе Еф Ем. Това ще бъде сериозно за цялата икономика и за всички промишлени политики, които сме започнали, каза министърът. Страните в една \"крехка\" еврозона трябва да вземат допълнителни мерки в обединенията на банковите и капиталови пазари. Тези решения са трудни за вземане. Ако обаче не ги вземем, еврото може да бъде застрашено, допълни министърът.", "date": "2019.05.19", "title": "Френски министър: Победа на Льо Пен в евроизборите може да застраши еврото"}
{"url": "https://www.24chasa.bg/novini/article/7461047", "text": "Адвокатите вече ще влизат в съдебно заседание, облечени с тога, ако пожелаят. Да отпадне задължението им в закона, предлагат депутатите от „Воля“ Симеон Найденов и Слави Нецов. Народните избраници обясняват, че това задължение на практика у нас не се спазва. \"Единици са случаите, когато адвокати влизат в съдебно заседание с тоги\", коментират депутатите от \"Воля\". Една от причините е, че в повечето съдилища няма съблекални или гардеробни, в които адвокатите да се преобличат. След въвеждането на текстовете в Закона за адвокатурата за задължително носене на тоги адвокати масово ги обличаха на заседания във Върховния касационен и Върховния административен съд, тъй като магистрати изискваха това от тях. През последните години това се превърна в отживелица и с тоги пред най-висшите инстанции се явяват основно адвокати от страната. Депутатите казват в мотивите си още, че през май 2010 г. Висшият съдебен съвет е препоръчал на председателите на съдилищата да осигурят подходящи помещения за преобличане на защитници. Това е почти невъзможно, тъй като в много от съдилищата има криза за кабинети, служебни помещения и съдебни зали. Законовото задължение важи с пълна сила в някои български съдилища, обяснява столичният адвокат Христо Ботев. \"Например в съдилищата в Луковит, Сливен, Бургас, Видин не може да влезеш на заседание, ако не си в тога. Може да отнесеш и глоба, тъй като ставаш причина за отлагане на делото\", казва той. И признава, че понякога това му струва усилия, тъй като в един ден може да има заседания в съдилища на различни адреси в София - например в специализирания съд и в Софийския районен съд. Юристът разказа обаче, че навсякъде в Европа тогите са задължителни. \"В Германия не може да влезеш в съд без тога. Освен това е необходимо да си облечен и в бяла риза с бяла вратовръзка. В Съдебната палата на Париж е измислено много добре. Там има бюро, от което срещу заплащане получаваш тога под наем\", каза Ботев. В Англия адвокатите в съдебната зала са и с перуки.", "date": "2019.05.19", "title": "Адвокати ще обличат тоги в съда, но ако пожелаят. В Германия ги искат и с бяла вратовръзка (СНИМКИ)"}
{"url": "https://www.24chasa.bg/novini/article/7461075", "text": "Вчера двама мъже - Борис Димитров и Пенчо Драганов загинаха, падайки в шахта с фекалии в свинекомплекс в силистренското село Попина. Телата им бяха извадени с намесата на екипи на „Пожарна и аварийна безопасност” и „Гражданска защита”. Води се следствие, както и проверка от Инспекцията по труда. От \"Екопродукт\" ЕООД, село Попина, изпратиха своя позиция за инцидента до медиите. Подписана е от собственичката на дружеството Марияна Митева.  Публикуваме я без редакции: \"Уважаеми дами и господа, На 18.05.2019 год, на територията на \"Свинекомплекс\", село Попина, собственост на дружеството, е настъпил трагичен инцидент, при който загинаха двама наши служители. Незабавно са уведомени всички органи и организации при такива случаи. Както собственика, така и ръководството, а и всички наши служители и работници, оказахме пълно съдействие за изясняване на случая. В най скоро време очакваме техните компетентни становища. Фактите са различни от изнесените в публичното пространство, но предвид извършващите се проверки по тези въпроси ще пазим мълчание. Само ще отбележим, че тенологичните процеси в обекта както и всички правила и норми са изцяло съобразени с европейското и национално законодателство. Не бихме желали от един трагичен инцидент да се прави сензация. Изплозваме случая още веднъж да изкажем най искрени съболезнования на на близките и приятелите на загиналите\". ", "date": "2019.05.19", "title": "Собственичката на свинекомплекса в Попина: Не бива от трагичен инцидент да се прави сензация"}
{"url": "https://www.24chasa.bg/novini/article/7461087", "text": "Германският канцлер Ангела Меркел изрази снощи в Загреб увереност, че Хърватия ще бъде приета в Шенгенското пространство и еврозоната по време на мандата на следващата Европейска комисия, предаде агенция Хина, цитирана от БТА. \"Има още работа, но Хърватия е на прав път и Германия иска да бъде неин партньор в тези усилия\", каза Меркел на съвместна пресконференция с хърватския премиер Андрей Пленкович. Ангела Меркел присъства снощи на предизборен митинг на управляващата Хърватска демократична общност (ХДО), която е член на Европейската народна партия (ЕНП), и се срещна с хърватския премиер. В предизборната проява на ХДО, която събра над 6000 членове на партията, участва и кандидатът на ЕНП за следващ председател на Европейската комисия Манфред Вебер. На митинга Меркел заяви, че национализмът е враг, който иска да унищожи Европейския съюз. Тя отбеляза, че патриотизмът не е против европейските ценности и няма сблъсък между патриотизъм и ЕС. Меркел призова Европа да се противопоставина крайнодесните партии и заяви, че популистките движения искат да унищожат същината на европейските ценности, като борбата с корупцията и защитата на малцинствата, допълва агенция Ройтерс. Тя завърши речта си на хърватски език и призова гласоподавателите да участват в изборите за Европейски парламент и да подкрепят Европа на мира, свободата и просперитета, отбелязва агенция Хина. На митинга в Загреб Манфред Вебер защити намерението си да не разчита на гласовете на крайнодесни партии за своята кандидатура за председател на Европейската комисия, информира Ройтерс. \"Крайната десница и популистите са готови да продадат своя патриотизъм и ценностите на своята страна за своите цели\", коментира Вебер във връзка с корупционния скандал в австрийската Партия на свободата, чийто лидер Хайнц-Кристиан Щрахе подаде оставка вчера от вицепремиерския пост.", "date": "2019.05.19", "title": "Меркел: Хърватия ще влезе в Шенген и еврозоната през следващия мандат на Еврокомисията"}
{"url": "https://www.24chasa.bg/novini/article/7461095", "text": "Трупът на пенсионерката Златка Христозова е бил открит в дома й в селото, след като синът й Аньо сам извикал полицията, съобщи Криминалистите открили мъртвата жена пребита по особено жесток начин. „Вероятно е ритана и бита много преди да издъхне“, съобщиха посетили местопрестъплението. „Синът се държеше неадекватно. Каза, че ни е извикал, защото майка му е спряла да диша. Не вярваше, че жената е починала, твърдеше, че само „малко й е прилошало“, споделиха те. „Роднини сме, но от две години не си говорим. Нищо, че живеем врата срещу врата. Имахме спор за имот и наследство, не се разбрахме и прекратихме отношения“, каза съседът им известен във Войводово като Митко Камата. „Непрекъснато се караха. Викове, писъци, скандали. И синът Аньо и дъщерята Женя не са много добре психически. Ходеха да се лекуват, ама не ги слушаше главата“, допълни комшията. Според местните Аньо на младини бил съвсем нормално момче, даже бил студент в Пловдив. „Обаче нещо му стана. Дълго време се лекуваше по психиатриите и не се държеше адекватно. Дъщерята и тя е психически лабилна, непрекъснато се караше с майка си“, твърдят местните хора. В цялото село се знае, че Златка е била малтретирана с години от децата си. И двамата са нямали постоянна работа, непрекъснато са й искали пари. Преди да се пенсионира Златка е работила в администрацията на съда в Хасково. Началникът на ОД на МВР в Хасково Ангел Цанков потвърди, че се разследва убийство. Около 13 часа в неделя полицаи с патрулка отведоха дъщерята Женя. Криминалисти изясняват дали тя е съпричастна в малтретирането и причиняването на мъчителната смърт на майка си. По разследването са назначени множество експертизи. Синът Аньо е въдворен в психиатрия докато трае разследването, а се очаква дъщерята Женя да го последва или да бъде задаржана в ареста за 24 часа.", "date": "2019.05.19", "title": "Мъжът, заподозрян за убийството на майка си във Войводово, не вярвал, че тя е издъхнала"}
{"url": "https://www.24chasa.bg/novini/article/7461101", "text": "Хърватин, който е бил арестуван заради използване на хитлеристки поздрав след възпоменателна церемония вчера в село Блайбург /Южна Австрия/, е получил забрана за повторно влизане в Австрия, предаде Хина, като се позовава на полицията в провинция Каринтия. След като излезе от ареста, той ще трябва незабавно да напусне Австрия, посочи говорителят на полицията Райнер Дионисио пред австрийската агенция АПА. 48-годишният хърватски гражданин е използвал хитлеристки поздрав след възпоменателната церемония и на връщане от полето, където се състояла церемонията, посочва БТА. Хиляди привърженици на хърватската крайна десница се събраха вчера в поле в южна Австрия, близо до Блайбург, за да отбележат избиването на хиляди усташи (хървати, подкрепяли нацистите - бел. ред.) от комунистите в края на Втората световна война. За хърватските националисти това събитие, което се отбелязва всяка година, символизира техните страдания по времето на комунизма в бивша Югославия. Кметът на Блайбург Стефан Височник го нарече обаче \"маска за прослава на нацизма\". Десетки хиляди хървати - предимно подкрепящи фашизма войници и техните семейства, избягали в Австрия от офанзивата на югославската армия през май 1945 г., но били върнати обратно от британската армия и предадени в ръцете на антифашистите. Хиляди усташи били убити във и около Блайбург. Тази година близо 450 полицаи от редовните и специални части на полицията в Каринтия бяха мобилизирани във връзка с възпоменанието, за да следят за спазване на австрийските закони, включително на забраната за показване на нацистки символи. От тази година в забраната се включва и гербът на Независимата хърватска държава /1941-45/. По време на възпоменателната церемония миналата година австрийската полиция арестува седем души заради показване на забранени символи или използване на забранени поздрави.", "date": "2019.05.19", "title": "Хърватин, използвал хитлеристки поздрав, със забрана за повторно влизане в Австрия"}
{"url": "https://www.24chasa.bg/novini/article/7461117", "text": "Откраднаха малко над 5 млн. рубли от безработна жена в Москва, съобщава пресслужбата на столичната полиция, цитирана от агенция „Москва“ и БГНЕС. С поред информацията злосторникът проникнал в колата на безработната и задигнал оттам парите. Той е откраднал и нейните маркови слънчеви очила. Според полицията нанесените щети са за 5, 015 млн. рубли. Засега не е известно кой е извършителят на кражбата. Името на безработна милионерка също не се споменава.", "date": "2019.05.19", "title": "Откраднаха 5 млн. рубли от безработна жена в Москва"}
{"url": "https://www.24chasa.bg/novini/article/7461120", "text": "Гласуването в парламентарните избори в Индия приключи днес с последния, седми етап от изтощителната национална кампания, продължила повече от месец, предаде Асошиейтед прес, цитирана от БТА. Дясната националистическа хиндуистка партия \"Бхаратия Джаната\" на премиера Нарендра Моди се стреми да получи втори 5-годишен мандат за управление на най-многолюдната демокрация в света. Изборите се смятат за референдум за управлението на Моди и неговата партия. Главната опозиционна сила е партията Индийски национален конгрес (ИНК), ръководена от Рахул Ганди - поредния представител на политическата династия Неру-Ганди, трима души от която са били премиери на страната. Екзитполове от двата водещи новинарски телевизионни канала в страната - \"Рипаблик\" и \"ТаймсНау\" предричат победа на премиерската партия и нейните съюзници с между 287 и 305 депутатски места от общо 543 в Лок сабха - долната камара на парламента. Това е много повече от необходимите 272 места за съставяне на следващото правителство. Очаква се ИНК и нейните съюзници да спечелят между 124 и 128 места. Ганди постави под въпрос начина, по който автономната Избирателна комисия е управлявала избирателния процес и каза, че графикът за провеждането на вота е бил манипулиран с цел да се облагодетелства премиерската партия. В днешния финален етап се гласува във Варанаси - избирателния район на премиера Моди. В този свещен за хиндуистите град на миналите избори през 2014 г. той победи с внушителната разлика от 200 000 гласа. Самият Моди прекара миналата нощ в Кедарнат - храм на хиндуисткия бог Шива в Хималайските планини в Северна Индия. Последният етап от изборния маратон включваше общо 59 избирателни окръга в осем щата. Днес се гласува се за 13 депутатски места в щата Пенджаб и за още толкова в най-многолюдния щат Утар Прадеш, за по осем места в Бихар и Мадхя Прадеш, за 9 - в Западна Бенгалия, за 4 в Химачал Прадеш и за по три в Джарханд и Чандигар. В Колката - столицата на Западна Бенгалия, отрано тази сутрин се извиха дълги опашки пред избирателните секции, да да могат гласуващите за избягнат от жегата, която през деня достига до 38 градуса. Секциите там строго се охраняват от въоръжени служители от силите за сигурност поради опасения от насилие. Досега изборите, започнали на 11 април, като цяло преминаваха в мирна обстановка, но Западна Бенгалия - щат в Източна Индия, е изключение. Моди има там за съперник главната министърка на щата Мамата Банерджи, която се надява в случай на победа на ИНК да стане кандидат на опозицията за премиерския пост. По време на кампанията Моди посети Западна Бенгалия 17 пъти, надявайки се да отвоюва терен от своята мощна опонентка там със хиндуистка националистическа пропаганда. Именно това причини изблици на насилие и накара Избирателната комисия да ограничи предизборната кампания в щата. Днес една от лидерките на \"Бхаратия Джаната\" Нирмала Ситараман, която е и министърка на отбраната на Индия, обвини поддръжниците на Банерджи, че са нападали членове на управляващата партия и не са им давали да гласуват на няколко места в шест от деветте избирателни района на щата. Тя не посочи подробности. Банерджи на свой ред отхвърли обвиненията и каза, че правителството на Моди е използвало силите за сигурност като оръдие за сплашване на привържениците на нейната партия. АП цитира местен учител, според когото управляващата партия ще се бори със зъби и нокти да спечели няколко депутатски места в Западна Бенгалия в острото съперничество с влиятелната регионална партия на Банерджи.", "date": "2019.05.19", "title": "Изборният маратон в Индия приключи, втори мандат очаква партията на премиера Моди"}
{"url": "https://www.24chasa.bg/novini/article/7461139", "text": "Няма как по закон да се въведат допълнителни изпити на шофьорите над 60 години. Това заяви пред  председателят на Асоциацията на пострадалите при катастрофи Владимир Тодоров. По думите му, за да се избегне ситуацията, при която хора с влошени реакции или недобро общо здравословно състояние шофират автомобил, трябва да се подобри контролът при медицинските прегледи. Такива прегледи преминават всички водачи преди подновяването на шофьорската си книжка на всеки десет години, припомни Тодоров: \"Ако успеем да продължим тази порочна система с фиктивни медицински прегледи, една част от хората, които вече са на някаква възраст, които не могат да издържат тези медицински прегледи, просто по естествен начин медицинско лице ще констатира, че те не са годни да управялват\". Не само шофьорите на възраст над 60 години трябва да минават на изпит периодично, категорични са и столичани, показва анкета сред софийските улици.", "date": "2019.05.19", "title": "Допълнителни изпити на шофьорите над 60 години не могат да се въведат по закон"}
{"url": "https://www.24chasa.bg/novini/article/7461154", "text": "Саудитска Арабия обяви, че е депозирала 250 милиона долара в централната банка на Судан като част от пакет за подкрепа на страната след свалянето на дългогодишния лидер Омар ал Башир. \"Министерството на финансите е депозирало 937,5 милиона саудитски риала в централната банка на Судан\", се казва в изявление, цитирано от БГНЕС. През април Саудитска Арабия и Обединените арабски емирства обявиха три милиарда долара за финансова помощ за Судан. \"500 млн. долара са осигурени от двете страни за укрепване на финансовото положение,\" каза министерството на финансите на кралството. ОАЕ заявиха на 28 април, че депозират 250 милиона долара в централната банка на Судан. Страните от Персийския залив, богати на петрол, обещаха да вложат 500 милиона долара в централната банка на Судан и 2,5 милиарда долара, за да помогнат за осигуряването на храни, лекарства и петролни продукти, съобщи официалният Саудитска агенция за печата. В информацията се казва, че тези действия са насочени към укрепване на суданската лира. През последните години Судан е засегнат от остра липса на долари, ключов фактор за национални протести, които избухнаха през декември и доведоха до свалянето на Башир от армията миналия месец.", "date": "2019.05.19", "title": "Рияд депозира в 250 млн. долара в суданската банка"}
{"url": "https://www.24chasa.bg/novini/article/7461051", "text": "Седемнайсет души - 10 граждани на Египет и седем туристи от Южна Африка, са ранени днес при експлозия, насочена срещу туристически автобус в района на Големия египетски музей близо до пирамидите на платото Гиза, предаде Асошиейтед прес, цитирайки египетски служители. Самоделно взривно устройство е било детонирано дистанционно при преминаването на автобуса, в който имало най-малко 25 туристи, повечето от Южна Африка, предаде Франс прес, цитирана от БТА, като се позова на източници от египетските сили за сигурност и медицинските служби. Мястото на експлозията е отцепено от силите за сигурност, а ранените са откарани в болница, намираща се наблизо. Взривът е повредил предното стъкло на съседна кола. Телевизионни кадри показаха разбитото предно стъкло на автобуса. В съобщение на министерството на древните паметници се казва, че не са нанесени никакви щети на музея. Никоя групировка досега не е поела отговорност за бомбената атака. Днешният инцидент е вторият с за шест месеца с туристи в най-популярния за тях район на древните пирамиди. През декември бомба, заложена край пътя, се взриви край автобус с виетнамски туристи. Трима от тях загинаха. Египет от години води борба с ислямски екстремисти, опериращи най-вече на Синайския полуостров, като отвреме-навреме тази битка се прехвърля и на главната територия на страната. Ислямските терористи вземат на прицел главно туристи и египетското християнско малцинство. Тази нова терористична атака идва във време, когато туристическата индустрия в страната показва признаци на оживление след дългогодишен упадък поради политическите брожения и насилието в страната след народното въстание от 2011 г., което свали бившия лидер Хосни Мубарак. Нападенията на ислямските екстремисти се засилиха особено след като през 2013 г. военните свалиха с преврат първия свободно избран президент на Египет, който бе ислямист. Неговото кратко управление предизвика масови протести в страната.                                                                                                                                                                                                                                                                   ", "date": "2019.05.19", "title": "Експлозия до туристически автобус в Египет, 17 души са ранени (Обновена + снимки)"}
{"url": "https://www.24chasa.bg/novini/article/7460962", "text": "Жителите на британската столица Лондон са хората, които най-често страдат от чувство за тревожност в Обединеното Кралство, пише в. \"Метро\", цитиран от БТА. При 47 процента от лондончани било диагностицирано това състояние. Със същите показатели се отличавали и жителите на Уелс. При проведеното проучване сред 2000 души било установено, че хората от британската столица в 35 на сто от случаите се оплаквали от дългата си работна седмица, надвишаваща 50 часа. А половината от тях доверили, че са страдали от депресия и чувство за тревожност през цялата си кариера. Това не е изненадващо, пише вестникът, тъй като предишни проучвания установиха пряката връзка между претоварения работен график и психичното здраве. Нещата при лондончани не изглеждат розови. Въпреки че средно получават по-високи заплати, те биват изяждани от цените на наемите, които са сред най-високите в цяла Европа. Претоварването в работата и финансовите проблеми неминуемо дават своето отражение върху поданиците на Нейно Величество, живущи в столицата. Изследването било осъществено от компанията \"Иос Сайънтифик\"", "date": "2019.05.19", "title": "Лондончани - най-разтревожените хора в Обединеното Кралство"}
{"url": "https://www.24chasa.bg/novini/article/7460936", "text": "Президентът на САЩ Доналд Тръмп се обяви в събота, \"твърдо в полза на живота\", но с уговорката, че допуска изключения за бременност, настъпила при изнасилване или кръвосмешение, предаде Франс прес. Държавният глава говори, след като ред американски щати въведоха ограничения върху абортите, пояснява агенцията. \"Както повечето знаят и за онези, които биха искали да знаят, (ще кажа, че) се обявявам твърдо в полза на живота с три изключения: изнасилване, кръвосмешение и защита на живота на майката - същата позиция като тази на Роналд Рейгън\", обясни Тръмп в Туитър, предаде БТА. Президентът сподели мнението си за абортите, дни след като южният щат Алабама забрани всички аборти с изключение на животоспасяващите за майката и предвиди наказания до 99 годни затвор за лекарите-нарушители. Въпросът за доброволното прекъсване на бременността ще бъде в центъра на следващата президентска кампания в САЩ през 2020 г. Доналд Тръмп спечели на своя страна религиозната десница, поначало скептично настроена към разведения милиардер, с обещанието да назначи съдии - противници на абортите, във висшата съдебна инстанция на страната. След избирането си президентът назначи във Върховния съд двама магистрати - Нийл Горсъч и Брет Кавано, тъй че съдиите прогресисти вече са малцинство в този огран - четирима от общо девет, отбелязва АФП. Оттогава религиозната десница се надява Върховният съд лека-полека, стъпка по стъпка, да преразгледа историческото си решение, легализирало абортите. След Алабама и Мисури забрани тази седмица абортите по-късно от осмата седмица на бременността. Всички тези закони са в очебийно противоречие с ключовото решение от 1973 г. по делото \"Роу срещу Уейд\", гарантиращо правото на американките да абортират при нежизнеспособен зародиш (до 24-ата седмица на бременността). Съответно съдилищата би трябвало бързо да блокират тези нормативни актове. Инициаторите им обаче не смятат да спрат дотук - те заявиха, че ще правят нови постъпки, докато стигнат до Върховния съд, с надеждата, че ще го убедят да преразгледа решението си от 1973 г. Доналд Тръмп поиска освен това конгресът да забрани абортите при напреднала бременност. \"Колкото до късните (че и повече) аборти, радикалната левица се цепи вътрешно по въпроса (. . .) Трябва да останем единни и да спечелим в името на живота през 2020 г.\", написа той снощи в Туитър.", "date": "2019.05.19", "title": "Тръмп против абортите освен в случаи на изнасилвание или кръвосмешение"}
{"url": "https://www.24chasa.bg/novini/article/7460633", "text": "Експерт по киберсигурност прогнозира, че случаите на откраднати лични и банкови данни чрез кафемашини и smart телевизори в домовете ни ще се увеличат. Винс Щеклер, изпълнителен директор на Avast, например категорично отказва да ползва и WhatsApp, защото вярва, че това поставя сигурността на човека, с когото си пише, под риск, предава \"Дейли мейл\". Новите \"умни\" кафемашини могат да се свързват с интернет и така собствениците да ги управляват от разстояние чрез мобилните си телефони. Потребителите дори могат да им дават гласови команди. Домашните уреди все повече се свързват помежду си благодарение на интернет. Това позволява те да бъдат контролирани дистанционно и когато продуктите в хладилника свършат, да се поръчат нови онлайн. Щеклер обаче заявява, че уредите не са сигурни и хакерите могат да имат достъп до тях, а оттам и да се свържат с лаптопи, мобилни телефони и така да достигнат до личните ни и банкови данни. \"Веднъж свързани, те могат да попаднат на много ценни места в мрежата\". \"Кафемашините не са изградени с добра сигурност. Smart телевизорите също. Това, което представляват за хакерите те всъщност, е допълнителен начин за пробив. Камерите и детските монитори са сред най-уязвимите електроники\", твърди Щеклер. Той сравнява заплахата с кибератаката срещу американския гигант Target през 2014 г., когато хакери получиха достъп до кредитните карти на 41 млн. купувачи, като проникват в мрежата през климатичната система на компанията.", "date": "2019.05.19", "title": "Експерт: Хакери могат да откраднат личните ви и банкови данни чрез кафемашината вкъщи"}
{"url": "https://www.24chasa.bg/novini/article/7460942", "text": "Позицията на властите в САЩ по много въпроси е променлива и едва ли може да се правят прогнози за бъдещето на руско-американските отношения за две години напред. Това заяви говорителят на Кремъл Дмитрий Песков в ефира на телевизия \"Россия-1\", предаде ТАСС. \"Наистина, позицията на президента Тръмп и позицията на американската страна по много въпроси претърпяват стремителни промени, затова тук трябва да се изчакат някакви изчерпателни разяснения. Едва ли някой ще се осмели и ще се реши да прави прогнози за бъдещето на двустранните ни отношения през идните две години\", каза той, предава БТА. При все че Доналд Тръмп неведнъж е изразявал желание за среща с Владимир Путин, държавният секретар на САЩ Майк Помпейо не направи конкретни предложения за такава среща по време на неотдавнашните си преговори в Сочи, добави Песков. По думите му инициативата за двустранна среща на ниво президенти трябва да идва от САЩ. \"В Аржентина бе отменена договорена вече среща и тя бе отменена по-малко от 24 часа предварително. В тази връзка инициативата за нова среща естествено трябва да идва от американска страна\", посочи говорителят. Песков изрази надежда, че такава среща ще има. \"Може да става дума за предварително съгласувана, с подготвен дневен ред, кажи-речи пълноформатна среща, което би било по за предпочитане и по-необходимо с оглед общите интереси\", отбеляза той. По-рано Владимир Путин заяви, че Русия е готова за диалог със САЩ; по думите му подходящ терен за среща с Доналд Тръмп може да стане форумът на Г-20 в Осака, Япония, през юни т. г.", "date": "2019.05.19", "title": "Кремъл: Позицията на САЩ е променлива, няма прогнози за отношенията ни 2 г. напред"}
{"url": "https://www.24chasa.bg/novini/article/7460735", "text": "Петима чужденци, включително и пилота, загинаха при самолетна катастрофа в Хондурас, предава  . Частният самолет се разбил малко след като излетял от остров Роатан, туристическа дестинация на атлантическото крайбрежие на Хондурас. Говорител на военните сили заяви, че четирима от загиналите са с американски произход, националността на петата жертва не е установена. Самолетът пътувал към пристанищния град Трухило, който се намира на около 80 километра от мястото на катастрофата.", "date": "2019.05.19", "title": "Петима загинаха при самолетна катастрофа в Хондурас"}
{"url": "https://www.24chasa.bg/novini/article/7460739", "text": "Син уби 71-годишната си майка в хасковското село Войводово, потвърди директорът на полицията Ангел Цанков, цитиран от  . Възрастната жена е била удряна с юмруци и ритници. След убийството - мъжът сам извикал полиция. Той е с тежко психично заболяване, бил е и подлаган на лечение в болница. По данни на полицията пенсионерката е била малтретирана с години. Заподозряна по случая е и дъщерята на убитата. По разследването вече са назначени експертизи.", "date": "2019.05.19", "title": "Син пребил до смърт майка си в Хасковско, заподозряна е и сестра му"}
{"url": "https://www.24chasa.bg/novini/article/7460743", "text": "По повод  , запознати коментират, че там е трябвало да има пречиствателна станция, която да обира изпаренията от амоняк. Именно те са причина Борис Димитров и Пенчо Драганов да загубят живота си в шахта с фекалии от прасета. Борис е влязъл, за да ремонтира помпата, когато от изпаренията му става лошо и пада, Пенчо Драганов и още един колега правят опити да го извадят. Изпаренията задушават и Драганов. И двамата мъже са на близка възраст. Борис Димитров е роден 1966 година, а Пенчо Драганов – 1965. Димитров оставя съпруга, дъщеря и внучка. Пенчо е живеел с майка си. Бил е ерген. От изпаренията от свинекомплекса се оплакват всички живущи в селото. Надяват се след този трагичен случай да бъде монтирана пречиствателна станция, за да няма други жертви. Към момента няма официален коментар от собствениците на свинекомплекса. Възмущение сред хората от Попина буди и факта, че те не са се появили на мястото на инцидента вчера, докато там са били полицаи и следователи.", "date": "2019.05.19", "title": "Жители на Попина: Трябваше да има пречиствателна станция, за да не се стига до инцидента"}
{"url": "https://www.24chasa.bg/novini/article/7460748", "text": "Социалните работници са предотвратили изоставянето на 1733 деца през 2018 г. Това съобщиха от Министерството на труда и социалната политика във връзка със спекулативни твърдения в социалните мрежи за \"незаконно отнети деца\". Основният приоритет в работата на социалните работници е децата да се отглеждат от своите майки и бащи, подчертават от министерството. В тази връзка се осъществяват редица дейности за подкрепа на семействата чрез осигуряването на подходящи социални услуги и оказване на финансова подкрепа. Показателен пример в това отношение е дейността на социалните работници по превенция на изоставянето. Благодарение на техните усилия през 2018 г. 1733 деца са останали да живеят в своето родно семейство. Извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск и се потвърждава със съдебно решение. \"Поради това категорично възразяваме срещу разпространението на манипулативни информации за \"незаконно отнемане на деца\". Подобни твърдения са лишени от всякакво основание и могат да бъдат определени единствено като фалшиви новини, заявяват от МТСП. Извеждането на дете от биологичното семейство като мярка за закрила се предприема винаги след обстойно проучване и изчерпване на всички възможности за закрила в семейството или в разширения семеен кръг. През миналата година 731 деца са били настанени в семейство на роднини и близки. Изключение правят единствено случаите, когато при различни причини се налага спешното извеждане на детето. При тях главната цел е връщането на детето в родното семейство. Работата в тази посока включва всички дейности за подкрепа на семейството, за да се гарантира най-добра среда за отглеждане на детето. През 2018 г. социалните работници са работили по 1235 случая за реинтеграция на деца в семейството. В 495 от тях децата са се върнали при своите родители. По много от останалите случаи работата продължава и през настоящата година, посочват още от министерството.", "date": "2019.05.19", "title": "Социалните са предотвратили изоставянето на 1733 деца през 2018 г."}
{"url": "https://www.24chasa.bg/novini/article/7460750", "text": "Земетресение с магнитуд 4,1 по скалата на Рихтер е било регистрирано снощи в Румъния, съобщава информационният сайт Зиаре. Трусът е станал в 22,23 ч. местно (и българско) време, на дълбочина от 120 км, в сеизмичния район Вранча, предава БТА. Генералният инспекторат за извънредни ситуации съобщи, че няма данни за нанесени материални щети. Националният институт по геофизика припомня, че по-рано този месец бяха регистрирани две по-съществени земетресения - трус от 4,2 в Сълаж, и друг от 3,5 във Вранча. Най-силното земетресение тази година стана на 9 януари в окръг Бузъу, което бе с магнитуд 4,4 по Рихтер, припомня институтът, цитиран от Зиаре.", "date": "2019.05.19", "title": "Земетресение с магнитуд 4,1 разтърси Румъния"}
{"url": "https://www.24chasa.bg/novini/article/7460752", "text": "Електронните услуги на Имотния регистър са временно недостъпни този уикенд, предаде  . Причината – обновяване на информационните системи, посочват от Агенцията по вписванията. Тази вечер електронните услуги трябва да станат достъпни отново.", "date": "2019.05.19", "title": "Временно без достъп до електронните услуги на Имотния регистър през уикенда"}
{"url": "https://www.24chasa.bg/novini/article/7460780", "text": "Министърът на енергетиката Теменужка Петкова ще посети АЕЦ \"Козлодуй\" утре - 20 май, след 10.00 часа. Това съобщиха от пресцентъра на министерството. Петкова ще се запознае с дейностите, свързани с плановия годишен ремонт на пети блок на АЕЦ \"Козлодуй\". Ремонтната програма започна на 1 май и включва техническо обслужване и презареждане на реактора със свежо ядрено гориво. В рамките на ремонта се предвижда и изпълнение на мерки, свързани с повишаване на топлинната мощност на съоръжението до 104 процента.", "date": "2019.05.19", "title": "Теменужка Петкова ще огледа ремонта на АЕЦ \"Козлодуй\" утре"}
{"url": "https://www.24chasa.bg/novini/article/7460797", "text": "ГЕРБ е като Кубрат Пулев след атаката от Джени Суши - изправя се и продължава. Това сравнение направи лидерът на партията - министър-председателят Бойко Борисов, на национална среща на ГЕРБ в столичната зала “Арена Армеец”. 15 хил. членове се събраха на събитието, за което у нас дойде кандидатът на ЕНП за следващ председател на Европейската комисия Манфред Вебер. Всички те развяваха табели THE POWER OF WE - WEBER (“Силата на ние - Вебер”). “Едни, в кавички наречени “десни”, разбиват и вземат енергия от център-дясното в България. Това зад мен е автентичнатата - новата десница, с европейската десница. обясни Борисов за блока на Христо Иванов с ДСБ. “Мислех малко да се карам пак, но този път няма, защото, като се скарам, и вие се снишавате. Малко почвате да ставате колебливи и това дава шанс на нашите опоненти да си помислят, че сме по-слаби. Или че като са ни ударили лошо, това ще ни свали. Ние сме като Кобрата - продължаваме напред. Видяха, че духът на ГЕРБ се върна. обяви лидерът край на кризата. Но предупреди хората си да са нащрек: “Внимавайте, особено в четвъртък или петък - ще ни правят пак “Костинброд”. Помолете се на хората да се върнат и да гласуват.” Опасенията му са, че след като и 27-и е обявен за неучебен ден, а времето ще е хубаво, има риск активността да е ниска. “Смятай българите, вследствие на “ниските доходи”, колко ще има в София”, каза Борисов. Като гледал справките на МВР, близо 500 хил. автомобила щели да излязат от София за 24 май. Имаме още много енергия да си изкараме мандата, не остави Борисов място за интерпретации за предсрочен вот. Обърна се към Вебер, че сключва с него “дийл” - избраните от листата с №12 ще са дисциплинирани в ЕНП и ще го подкрепят за председател на комисията. Но в замяна, първо, “като отлетиш там, на високото, да не забравяш цялата тази зала. Второ, кохезионната политика да не я пипате. Обещали сме на българите “Хемус”, пътя Ботевград - Мездра и от Враца към Монтана”, постави условия премиерът. За Шенген е излишно да го напомням, защото е обидно да се справяме по-добре от половината държави в ЕС, а да сме извън. Няма да допуснем България да излезе от газовата карта за разпределение. Искаме да си останат нашите количества, продължи Борисов. “В сряда стартираме изграждането на интерконектора България - Гърция до терминала за втечнен газ. Тръба с от 3 до 5 млрд. куб. м”, посочи премиерът. Заръча на Вебер да не пипа парите и за селското ни стопанство. с чар, компетентност, интелигентност и ум срещу злоба, жлъч и омраза. “Поставям си основна цел многократно повишаване на доходите”, обяви премиерът Борисов и получи бурни аплодисменти в зала “Арена Армеец”. Напомни, че държавата е с рекордно ниска безработица, рекорден БВП и рекордни инвестиции, и то в истински заводи. Само последните няколко дни открих огромни заводи - в Шумен, в Кърджали. Утре (днес - б.а.) в Пазарджик, пак немски завод за автомобилни части, и то не да шият седалки, а най-високотехнологичните системи - спирачни, парктроници, климатици, видео камерите за S класите, кабелите, всички уплътнения, електрониката, изреди Борисов. И подчерта, че за първи път в историята България изнася повече за Германия, отколкото внася. “Това е факт, защото българите имат много добри работници, висококвалифицирани, трудолюбиви, но вследствие на много политици от прехода, които рекламираха държавата, включително и ние, че работната ръка е евтина, сега сме си поставили за цел повишаване, и то многократно, на доходите”, зарече се той. “Ако не стане някаква грешка, следващите месеци ще видите какви заводи още ще започнат да се строят в България. И то за реална продукция, не да ми говорят за инвестиции в сферата на веригите, на банките, на телекомите, каквито е имало, където се изнася БВП в чужбина, а тук се работи, остават данъците и се изнася. Такива заводи ни трябват”, подчерта Борисов. Добави, че се правят обходи на градовете, през които ще мине “Хемус” - Ловеч, Плевен и др., защото иначе по 5000 тира ще влизат в тях, като стигне магистралата там догодина. “Здравейте, приятели, здравей, България!”, каза на български Вебер, когото Цветанов представи като бъдещия председател на ЕК. “Манфред Вебер, за разлика от другите кандидати за ЕК, идва често в България. Не е като другите шпитцен (водещи) кандидати, които търсят на картата къде беше България”, обяви Борисов. “Емил Радев, Асим Адемов, Ева Майдел направиха така, че гласът на делегацията на ГЕРБ да се чува в Европейския парламент. Предайте на всички, че благодарение на тези хора България е силно представена”, изтъкна Вебер. \"Алтернатива на България има, но тя не е по-добра - не бъркайте \"Визия за България\" с \"Мизия за България\", каза от сцената финансовият министър Владислав Горанов. И напомни, че за последните 5 г. минималната работна заплата е увеличена с 65 процента. \"Днес трябва да сме по-добри, отколкото сме били вчера. Утре трябва да бъдем по-добри, отколкото сме днес\", вдигна летвата вицепремиерът Томислав Дончев. И амбициозно пожела: \"Искам Европа да бъде по-дръзка. Да се мерим по всичко с нашите конкуренти. Докато Европа има дръзка цел, тя е млада.\" \"Нашият приятел Дончев ни обещава 3 пъти повече пари за местната власт в следващия програмен период\", заяви зам.-председателят на ГЕРБ и кмет на Бургас Димитър Николов. \"Силата на ГЕРБ винаги е била в икономиката, инфраструктурата, образованието. Заставаме пред хората на фона на свършената работа. Търсим решения, а не оправдания, въпреки трудностите\", каза зам.-председателят на ГЕРБ и кмет на София Йорданка Фандъкова. \"Разбира се, има криви фуги - има и санкции за тях. За последните 10 г. сме привлекли почти 3 милиарда лева безвъзмездни средства. Заварихме 10 км метро, довършихме е изградихме 42\", продължи кметът на София на фона на бурни аплодисменти, каквито получи и Николов. \"Имаме избори, които ще спечелим\", нахъса залата зам.-председателят на ГЕРБ Цветан Цветанов, който вдигна максимално пулса на мероприятието. Той благодари на всички партии, които подкрепят общата листа на ГЕРБ и СДС - \"Обединени земеделци\", \"Никола Петков\", БДФ, \"Гергьовден\" и Съюза на репресираните от комунизма. Цветанов изтъкна, че в Монтана, Видин и Враца хората искат правителството на Бойко Борисов да продължи да работи, за да я има обещаната магистрала от Видин до Ботевград, която се влива в \"Хемус\". Това ще бъде факт, а също - и тази от Русе до Велико Търново. \"Скъпи Манфред, познаваш добре силата на премиера Борисов и на делегацията на ГЕРБ в ЕНП. Годините ни съвместна работа с показали, че можеш да разчиташ на сплотен, силен, знаещ и можещ отбор. Пишем заедно нова страница - Европа, която е и в най-малкото училище, и в най-отдалеченото стопанство, която защитава нашите християнски ценности, пази границите и личните данни. По-малко директиви и повече работа с хората. Но тази Европа няма да дойде даром. Не отричаме предизвикателствата и сме готови да се изправим срещу тях\", каза водачът на листата Мария Габриел. И зададе: \"Каузата е Уважавана България в Европа, политика, защитаваща българските граждани.\" \"Здравейте, приятели, здравей, България!\", каза на български Манфред Вебер, когото Цветанов представи като бъдещия председател на Европейската комисия. Емил Радев, Асим Адемов, Ева Майдел, Андрей Новаков, Андрей Ковачев и Мария Габриел направиха така, че гласът на делегацията на ГЕРБ да се чува в Европейския парламент. Моля ви, предайте на всички българи, че благодарение на тези хора България е силно представена, изтъкна Вебер. Но напомни, че това не е даденост и посочи риска от популизма. По-високи заплати, по-ниска безработица, по-добра охрана на границата - това постигна Бойко Борисов, който води България е на първия ред на европейската политика. С тази констатация взриви залата Манфред Вебер. \"Искам да отворя нова главата Европа, нужно е да се реформира Европа, за да е сигурна Европа\", амбициран е Вебер. И обеща, че първата му задача като президент на ЕК е България да в пълноправен член на Шенген. Вебер обеща и повече средства за България. Вебер благодари на Мария Габриел, че работи за развиването на европейските технологии и на младите хора. Веднага след като кацна в София, Манфред Вебер, сочен за най-вероятния наследник на Жан-Клод Юнкер начело на ЕК, даде голямо интервю пред \"24 часа\".", "date": "2019.05.19", "title": "Борисов чака “Костинброд”,\nмоли българите да гласуват (Видео)"}
{"url": "https://www.24chasa.bg/novini/article/7460784", "text": "Два референдума ще се състоят днес в Швейцария - за затягане на правилата за придобиване на огнестрелно оръжие и за промяна в данъчното законодателство на компаниите с цел повече постъпления в пенсионните фондове, предаде ТАСС. Първото предложение е за забрана да се продава автоматично оръжие и да се ограничи продажбата на полуавтоматично оръжие. Целта е съобразяване с директива на Европейския съюз, приета след терористичните нападения през 2015 г., предава БТА. Швейцария не членува в ЕС, но не може да не спазва тази директива, защото това ще означава излизането на страната от Шенгенската зона.", "date": "2019.05.19", "title": "Швейцарците на два референдума днес"}
{"url": "https://www.24chasa.bg/novini/article/7460818", "text": "Сърбия завърши последната отсечка от автомагистрала, свързваща Западна Европа и Гърция, като изключи стеснен участък, който затрудняваше шофьорите от десетилетия, информира ДПА. Двадесет и шесткилометровата отсечка на стойност 450 милиона евро е изградена на труден терен в Гърделичката клисура, на около 300 км южно от Белград, предава БТА. Отварянето й за движение бе дълго отлагано, за последен път преди една година, заради голямо свлачище, припомня ДПА. Магистралният участък заменя пълен със завои, бавен и опасен път, който особено в туристическия сезон подлагаше на изпитание нервите на водачите и където често ставаха пътно-транспортни произшествия. През летния сезон европейският път Е-70/Е-75 става главна пътна артерия за милиони пътници от Германия и други места в Западна Европа към Гърция и Турция. Миналата година общо 58 милиона превозни средства са преминали оттам, а тази година ще очакват с два милиона повече, заяви сръбският министър на инфраструктурата Зорана Михайлович на пресконференция неотдавна. Миналата година съседна Северна Македония завърши магистралата от едната граница до другата. По-нататък на юг Гърция предстои да замени 60-километрова отсечка от границата до Солун с автомагистрала, отбелязва ДПА.", "date": "2019.05.19", "title": "Сърбия завърши последната отсечка от магистрала към Гърция и Турция"}
{"url": "https://www.24chasa.bg/novini/article/7460823", "text": "Японецът Масао Мацумото, който беше мъжът в най-възрастната съпружеска двойка на планета, чиято обща възраст превишаваше 210 години, се е споминал в град Такамацу в префектура Кагава, предаде ТАСС. Причина за смъртта на 108-годишния дълголетник е била сърдечна недостатъчност. До своята кончина той е живял съвместно със съпругата си Мияко в продължение на 81 години и 201 дни. Съпружеската двойка е родена в югозападната префектура Оита. Семейство Мацумото се сдобило с пет дъщери. Масао и Мияко имат също 13 внуци и 25 правнуци. Свой почетен статут в Книгата на Гинес двойката получи, след като подобри с 47 дни предишния рекорд на норвежката двойка Карла и Гурден Долвен, чиято обща възраст в момента на смъртта на един от съпрузите беше 210 дни и 2 месеца.", "date": "2019.05.19", "title": "Почина мъжът от най-възрастната двойка на планетата"}
{"url": "https://www.24chasa.bg/novini/article/7460833", "text": "Строителните огради на пл. \"Славейков\", чието обновяване е част от реновирането на централната градска част 2, ще бъдат премахнати на 19 и 20 май, за да се улесни преминаването на пешеходците, съобщиха от Столична община. На площада, както и в цялата зона продължават довършителни ремонтни работи и отстраняване на забележките на строителния надзор. По договор строителите трябва да са готови до края на месеца, припомнят от общината. Първо ще бъдат отстранени оградите в участъка от ул. \"Раковски\" до средата на площада, а след това и тези от към ул. \"Солунска\". Фонтанът на пл. \"Славейков\" вече е открит и предстои да бъде пуснат в експлоатация, до седмици ще бъде монтирана пейката \"Славейкови\", както и още 15 броя пейки от лят камък, обединени в композиции от по 4, както и 10 от дърво в района на Столичната библиотека. Последните ще бъдат сложени, след като се възстанови фасадата на сградата на библиотеката. На площада има 15 броя перголи, под които ще бъде разположен книжният пазар на открито /с нов дизайн на местата за литература/, ще има място и пространства за културни и градски събития. Осветлението също е ново и е в стил на Стара София. По ул. \"Солунска\" вече са монтирани новите велостоянки и пейки.", "date": "2019.05.19", "title": "Махат оградите на площад \"Славейков\""}
{"url": "https://www.24chasa.bg/novini/article/7460838", "text": "Коментарът на премиера Бойко Борисов за консултациите при президента Румен Радев за избор на нов главен прокурор бил \"изкуствена драма\", коментира пред журналисти в Благоевград държавният глава. \"Всички знаят много добре, че аз не каня магистрати в къщи или на тайни вечери, нито викам главния прокурор всяка сряда. Не обсъждам личности, а принципи. Не настоявам за имена, а за спазване на закона. Затова мисля, че тези консултации отговарят на обществените очаквания за ясни критерии, мотивирани предложения и прозрачни процедури при избора на нов главен прокурор\", допълни Радев. \"Обществото ни очаква справедливост, очаква реална борба с корупцията затова и всички институции, ангажирани с този избор, трябва да осъзнават и да не забравят високата обществена отговорност\", допълни той. По повод преговорите за закупуване на изтребители, той се надявал \"правителството в стремежа си да намали цената, да не посяга на целостта на пакета и способностите, защото това ще обезсмисли целия проект\". Според него трудно дори можело да се говори за преговори. \"След като правителството и Народното събрание задраскаха състезателната процедура, която е гарант за постигане на най-добри условия за България, вече трудно може да говорим за преговори. Правителството прие българите да плащат при неясни условия и да плащат повече, но не казва колко, защото идват избори\", допълни той. Твърди, че се неясни условията и за индустриално сътрудничество и офсет. \"Мисля, че в този много важен проект не трябваше да се подхожда с лозунги и заклинания, а с реални аргументи\", каза държавният глава. В Благоевград той бе гост на церемонията по дипломирането на 25-ия випуск в Американския университет. \"Вярвам, че младите хора от десетки държави, които избраха за свое семейство Американския университет и приеха красивия Благоевград за свой втори дом, ще бъдат пример за своето и за следващите полокения\", поздрави абсолвентите държавният глава, като част от приветствието си произнесе на английски език. На церемонията по дипломиране на 197 бакалаври от 17 държави и 21 магистри, присъстваха княгиня Мария Луиза, Елена Поптодорова и др. Почетен оратор бе министърът на икономическото развитие на Косово Валдрин Лука, който е завършил АУБ през 2005 г. Предприемачът, възпитаник на АУБ, Елвин Гури получи специалната награда на княгиня Мария-Луиза Почетното звание \"Доктор хонорис кауза\" пък бе присъдено на световноизвестния учен проф. Минко Балкански.", "date": "2019.05.19", "title": "Румен Радев: Не каня магистрати вкъщи или на тайна вечеря"}
{"url": "https://www.24chasa.bg/novini/article/7460846", "text": "След извършено обновяване на информационната система на Имотния регистър е осигурена възможност за предоставяне на нова услуга: автоматизирано известяване от Имотен регистър на посочен e-mail адрес, съобщиха от Агенция по вписванията. Услугата предоставя възможност за получаване на уведомителни съобщения при вписвания, отбелязвания и заличавания в книгите за вписване, отказите и постановените по тях определения. Подробна информация за условията за абониране за услугата ще бъде публикувана допълнително на страницата на Агенция по вписванията. Извършени са дейности и по оптимизиране на функционалности, свързани с въвеждане на данни от вътрешните потребители /служители на АВ/, с цел постигане на максимална точност и пълнота при въвеждане на информацията. Извършена е актуализация на системни компоненти и операционни системи, свързани с инфраструктурата на администрираните от Агенция по вписванията регистри.", "date": "2019.05.19", "title": "Имотният регистър вече може автоматично да известява на посочен имейл"}
{"url": "https://www.24chasa.bg/novini/article/7460858", "text": "Гръцката опозиция критикува предизборно Ципрас,че не е създал условия за връщане на гръцките компании от България, предаде  . Гръцкият бизнес е привлечен в България от \"стабилна икономическа среда\", съобщават гръцките медии. Над 15 хиляди гръцки компании са се прехвърлили в България, съобщава гръцкото издание \"Икономистас\". В България има \"стабилна икономическа среда\" и \"привлекателно данъчно облагане\", коментира изданието. Приходите на гръцките компании се движат в рамките на 5 милиарда евро на година и дори много от тях увеличават сферите на дейност. Гръцките инвеститори са създали нови 53 хиляди работни места. Темата \"гръцки фирми в България\" се използва и в предизборната кампания. Опозицията коментира както в парламента,така и на срещи с избиратели, че една от основните слабости на икономическата политика на Ципрас е, че правителството не успя да създаде условия за развитие на гръцкия бизнес, като върне \"имигриралите фирми от България\". Повечето гръцки компании са с централи в София, а производствените им отдели са в района на Благоевград, но има много в Пловдив, Хасково и дори Бургас и Варна.", "date": "2019.05.19", "title": "Опонентите на Ципрас го критикуват за гръцките фирми в България"}
{"url": "https://www.24chasa.bg/novini/article/7460862", "text": "Собственикът и генерален директор на Tesla Илон Мъск съобщи, че производителят на електромобили ще остане без никакви пари до 10 месеца, ако ръководството не вземе сериозни мерки за съкращаване на разходите. Това става ясно от писмо на Мъск до служителите му, което попадна в американските медии, цитирани от  . През първото тримесечие на 2019 г. Tesla загуби 702 млн. долара и допълнително влоши финансовото си положение. Сега Мъск и Зак Киркхорн, който наскоро беше назначен за финансов директор, имат намерение лично да контролират всички разходи на компанията, в това число парите за външни доставки на части и оборудване, заплатите на служителите, техните командировки и други, съобщава The Verge. През април приходите на Tesla за 2,7 млрд. долара, но в писмото на Мъск се казва, че тази сума ще осигури само 10 месеца на компанията, ако не се вземат мерки. Преди година милиардерът също направи подобно изявление, като тогава призова служителите си да ограничат максимално разходите си. По-късно Мъск опрости организационната структура на компанията, като през юни 2018 г. съкрати 9% от персонала, а през януари 2019 г. същото се случи и с още 7%.", "date": "2019.05.19", "title": "Илон Мъск: Tesla ще фалира до 10 месеца, ако не се съкратят разходите"}
{"url": "https://www.24chasa.bg/novini/article/7460308", "text": "Стотици виенчани се събраха пред сградата на правителството в австрийската столица, искайки оставка и нови избори. Повод за гнева им е скандален видеозапис, който уличава вицеканцлера и лидер на националистите от австрийската Партия на свободата Хайнц Кристиан Щрахе в корупция. Видеозаписът е пратен на германските издания “Зюддойче цайтунг” и “Шпигел”. На него Щрахе говори за съмнителни сделки с племенницата на руски олигарх. Той е готов да ѝ осигури държавни поръчки, ако тя инвестира в австрийски медии и подсигури поддръжката им за крайнодясната Партия на свободата на изборите. Записът е направен на остров Ибиса през 2017 г. преди изборите в Австрия, която в момента се управлява от коалиция на консерваторите и крайнодесните на Щрахе. На видеото са снимани тайно бъдещият вицеканцлер, рускиня, представяща се за племенница на руски олигарх, шефът на Асоциацията за руско-австрийско приятелство Йохан Гуденус, който е съпартиец на Щрахе и е следвал в Русия и още една рускиня. Заради скандала Щрахе, както и Гуденус подадоха оставки в събота. Двамата били примамени от хората, снимали видеото, на среща във вила на острова, на която им обещават да ги запознаят с рускинята, племенничка на олигарх. Тя искала да инвестира пари в Австрия и търсела политическа подкрепа за това. Във видеото Щрахе обяснява, че партията му в момента получава пари по нелегален начин от всички големи данъкоплатци в страната, и изброява фирми като “Глок”, “Хортен”, “Новоматик”, “Бенко”. Тези фирми отрекоха твърденията му. Според политика парите не се дават директно на партията, а се даряват на нестопанска организация и обществеността не разбира за тях. Той предлага на рускинята да купи 50% от дяловете във в. “Кронен цайтунг” и две-три седмици преди изборите да излезе с материали, които да дадат преднина на националистите. В замяна обещава, влизайки в правителството, да изземе всички държавни поръчки от фирма като “Щрабаг” и да ги даде на рускинята. Видеото предизвика истинска буря в Австрия. След спешна среща с канцлера Себастиан Курц Щрахе подаде оставка. Той обаче обвини неясни сили в конспирация срещу него. “Това беше перчене на мачо, една пиянска история”, оправда се той. Щрахе настоя да получи и целия запис, който е над 7 ч. Видеото било предложено още преди месеци първо на “Зюддойче цайтунг”, после и на “Шпигел”. То е оставено в празна хотелска стая, откъдето журналистите трябвало да го вземат.", "date": "2019.05.19", "title": "Австрия пред нови избори заради скандално видео (Обзор)"}
{"url": "https://www.24chasa.bg/novini/article/7460519", "text": "Първият тест на 5G мрежа, с пълно покритие на линия на метрото, стартира в град Джънджоу, административния център на провинция Хънан, предаде  . 5G мрежата предоставя средна скорост за сваляне от 700 Mbps в платформите на станциите и около 630 Mbps между тях. Тази скорост се очаква да се увеличи над 1 GB след като инсталирането на мрежата завърши. Новата мрежа ще позволи на пътниците лесно да играят виртуални игри или гледат видеа, излъчващи се на живо докато са в метрото. През януари китайският оператор Чайна Мобайл стартира първата в страната услуга за 5G мрежа в метро станция, която се намира в град Чънду.", "date": "2019.05.19", "title": "Град Джънджоу тества първата метро линия в Китай с 5G мрежа"}
{"url": "https://www.24chasa.bg/novini/article/7460534", "text": "Хиляди хора се включиха днес в демонстрация в британската провинция Северна Ирландия с искане да бъдат разрешени еднополовите бракове, предаде Асошиейтед прес. Демонстрантите в Белфаст призоваха отношението към еднополовите двойки да бъде същото като в останалата част на Обединеното кралство, където браковете между представителите на един и същи пол са законни. Този въпрос е сред проблемите пред възстановяването на съвместната католическо-протестантска администрация в Северна Ирландия, която е блокирана вече над две години, предава БТА. Населението на Северна Ирландия, наброяващо 1,8 милиона души, е без функциониращо административно управление от разпадането на правителството през януари 2017 г. заради провала на проект в сферата на зелената енергетика. Разногласията по-късно се засилиха и обхванаха по-широки културни проблеми, разделящи британските юнионисти и ирландските националисти. Консервативната Демократична юнионистка партия, съюзник на правителството на британския премиер Тереза Мей, е срещу предефинирането на закона.", "date": "2019.05.19", "title": "Хиляди демонстрираха в Северна Ирландия в подкрепа на еднополовите бракове"}
{"url": "https://www.24chasa.bg/novini/article/7460536", "text": "Най-малко 15 500 души се включиха в днешните шествия на \"жълтите жилетки\" във Франция, от които 1600 в Париж. Това съобщи днес телевизия Бе ем еф, позовавайки се на данни на полицията, предаде ТАСС. Миналата събота протестното движение събра 18 600 участници, от които 1200 в столицата, сочат официалните данни на властите, предава БТА. Според организаторите обаче днес демонстрантите са били 40 497, а миналата седмица - 45 235. Освен акциите на \"жълтите жилетки\" в Париж, днес се проведоха и демонстрации срещу реформите в образованието. Според консултантската компания \"Окюранс\" (Occurence) в тях са се включили 5600 души. Група хора с маски и качулки е нападнаха редакцията на радиостанция в град Реймс по време на протеста на \"жълтите жилетки\". Масовите съботни демонстрации във Франция започнаха на 17 ноември 2018 година.", "date": "2019.05.19", "title": "Над 15 000 на протест на \"жълтите жилетки\" във Франция"}
{"url": "https://www.24chasa.bg/novini/article/7460554", "text": "Новата британска \"Партия за Брекзит\" на отявления евроскептик Найджъл Фараж запазва голямата си преднина пред управляващата Консервативна партия и опозиционната Лейбъристка партия, сочат резултатите от проучване на нагласите преди евроизборите, предаде Ройтерс. Според анкетата на маркетинговата компания \"Опиниум\" по поръчка на вестник \"Обзървър\" на изборите за Европейски парламент на 23 май партията на Фараж би получила 34 на сто от гласовете, предава БТА. Този резултат е същият като резултата от проучване преди седмица. Втори са лейбъристите с 20 процента при спад от един пункт, а консерваторите на премиера Тереза Мей може да очакват 12 на сто (повишение с един процент). Проевропейските либералдемократи имат 15 процента, покачване с три пункта. Относно намеренията на избирателите в евентуални избори за Камарата на общините \"Опиниум\" установява, че \"Партията за Брекзит\" също изпреварва консерваторите, но с два пункта - 24 срещу 22 на сто. Фаворити в общите избори са лейбъристите с 29 процента.", "date": "2019.05.19", "title": "Анкета: Партията за Брекзит на Фараж запазва водачеството си преди евровота"}
{"url": "https://www.24chasa.bg/novini/article/7460560", "text": "Саудитска Арабия поиска днес да бъдат свикани срещи на върха на Съвета за сътрудничество в Залива и на Арабската лига след саботажа на кораби в Залива и нападенията срещу помпени станции в кралството, предаде Франс прес. Предвижда се двата извънредни форума, на които Рияд кани партньорите си, да се състоят в Мека на 30 май \"с цел да бъдат обсъдени тези актове на агресия и последиците им за региона\", съобщи официалната Саудитска агенция по печата (САП). По-рано за предложението информира в \"Туитър\" външното министерство в Рияд, цитирано от Ройтерс. Властите на кралството възнамеряват \"да се консултират и да съгласуват действията си с ръководителите - братя\" във връзка с \"всички теми, които може да повишат сигурността и стабилността в региона\". Обединените арабски емирства веднага заявиха, че \"приветстват\" инициативата. Според САП саудитският принц-престолонаследник Мохамед бин Салман е разговарял по телефона с американския държавен секретар Майк Помпейо за евентуални мерки, целящи да повишат сигурността в региона. Миналата неделя край бреговете на емирствата бяха извършени саботажи срещу четири търговски кораба. Два дни по-късно дронове с експлозиви атакуваха петролни инсталации западно от саудитската столица. В саудитското агенционно комюнике се подчертава, че \"нападенията ще имат тежки последици\", които ще засегнат по-специално \"маршрутите за снабдяване и стабилността на световните петролни пазари\", посочва АФП. Саудитска Арабия ще направи всичко възможно, за да избегне война в Близкия изток, но е в готовност да реагира \"с цялата си мощ и решителност\" след атаките срещу нейни петролни танкери и инсталации. Междувременно това заяви тази нощ на пресконференция саудитският министър на външните работи Адел ал Джубейр, цитиран от Ройтерс. Той обвини Ирань, че се стреми да дестабилизира района и прикани международната общност да поеме отговорността да спре тези действия иранския режим. Джубейр съобщи, че проиранските йеменски бунтовници хуси са изстреляли по Саудитска Арабия 225 ракети и са изпратили към кралството 141 безпилотни летателни апарата. Преди часове бе съобщено, че саудитският крал е свикал за 30 май в Мека среща на ръководители на арабските страни от Персийския залив и други арабски лидери, за да обсъдят напрегнатата обстановка в региона. Външното министерство на Обединените арабски емирства изрази подкрепа за инициативата на саудитския монарх и заяви, че настоящите \"критични обстоятелства\" изискват единна позиция на всички арабски страни.", "date": "2019.05.19", "title": "Саудитска Арабия: Ще направим всичко, за да избегнем война в Близкия изток"}
{"url": "https://www.24chasa.bg/novini/article/7460565", "text": "Земетресение с магнитуд 6,8 бе регистрирано тази сутрин в Южния Пасифик, източно от Нова Каледония, съобщи Геологическия институти на САЩ. Засега няма данни за щети или предупреждение за цунами, предаде Ройтерс. Огнището е било на дълбочина 14 км под морското дъно, на около 180 км източно от населеното място Таден на архипелага Луайоте, предаде БТА. Нова Каледония е задморска територия на Франция със специален статут.", "date": "2019.05.19", "title": "Земетресение с магнитуд 6,8 край Нова Каледония"}
{"url": "https://www.24chasa.bg/novini/article/7460568", "text": "Президентът на Турция Реджеп Тайип Ердоган каза снощи, че сделката за доставката от Русия на системите за противовъздушна отбрана \"Ес-400\" е вече сключена и че Анкара ще произвежда заедно с Москва системите \"Ес-500\", предаде Ройтерс, цитирана от БТА. САЩ са заявили, че планираното от Турция купуване на руските системи за ПВО е много голям проблем. Според Вашингтон това подлага на риск турското партньорство в изграждането на изтребителя от пето поколение \"Еф-35\", защото руските ракети компрометират самолета на корпорацията \"Локхийд Мартин\", припомни агенцията. Но Ердоган, отговаряйки на въпроси на студенти в Истанбул, каза, че Турция е направила технически анализ и е установила че такъв проблем не съществува. \"Те [американците] пратиха топката към центъра на полето, като проявяват известна неохота. Но рано или късно ние ще получим самолетите \"Еф-35\". Няма вариант да не ни бъдат доставени\", заяви турският държавен глава. ТАСС цитира вестник \"Хабертюрк\" , според който Турция е пратила в Русия сто инженери за съвместното производство на \"Ес-400\".", "date": "2019.05.19", "title": "Ердоган: Сделката за купуването на руските системи за \"Ес-400\" е сключена"}
{"url": "https://www.24chasa.bg/novini/article/7460584", "text": "Индексът на тържищните цени /ИТЦ/, който отразява цените на хранителните стоки, падна тази седмица с 1,72 на сто до 1.509 пункта, отчита Държавната комисия по стоковите борси и тържищата /ДКСБТ/. За три седмици ИТЦ падна 6,56 процента. Базовото ниво на индекса е 1.000 от 2015 година, предава БТА. Доматите от внос поевтиняват тази седмица с 4.6 на сто до 1,65 лева за килограм, а цената на краставиците от внос пада с 3,7 на сто до 1,29 лева за килограм. Картофите поскъпват с 0,7 на сто и се продават по 1,45 лева за килограм на едро. Морковите се търгуват по 1,16 лева за килограм. Зелето поевтинява с 15,8 процента до 1,17 лева за килограм. Зелената сала поевтинява на едро с 13,8 на сто до 0,50 лева за брой. Ябълките поевтиняват със 2,1 на сто до 0,95 лв./кг. Лимоните поскъпват с 5,1 на сто и се продават по 2,07 лева за килограм. Ягодите поевтиняват с 7,9 на сто до 3,75 лева за килограм. Цената на черешите пада 6,1 на сто до 4,50 лева за килограм. Кравето сирене поскъпва с 1,7 на сто и се търгува по 6,05 лв./кг; кашкавалът, тип \"Витоша\", се купува по 10,14 лв./кг. Олиото се продава по 1,93 лева за литър. Каймата поскъпва с 1,0 на сто и се търгува по 4,90 лева за килограм. Пакетче краве масло от 125 грама поевтинява с 0,9 на сто и се продава по 2,23 лева. Пилешкото замразено месо се продава по 3,95 лева за килограм на едро в края на седмицата. Захарта се търгува по 1,20 лв./кг, а брашното, тип \"500\", поскъпва с 4,4 на сто и се продава по 0,94 лева за килограм. Яйцата се купуват на едро средно по 0,19 лева за брой.", "date": "2019.05.19", "title": "Вносните домати и краставици поевтиняха, но сиренето - по-скъпо"}
{"url": "https://www.24chasa.bg/novini/article/7460589", "text": "Британският премиер Тереза Мей заявява, че преди да напусне поста си ще изложи пред Камарата на общините нова оферта с \"подобрен пакет от мерки\" като последен опит за одобряването на законопроекта за Брекзита, предаде Ройтерс. В статия за днешния \"Сънди таймс\" Мей пише: \"Какъвто и да бъде изходът от всеки индикативен вот, аз не просто ще поискам от членовете на парламента, а вместо това ще ги помоля да погледнат новата и подобрена сделка със свеж чифт очи и да й дадат своята подкрепа\", предава БТА. Вестникът отбелязва, че преди това Мей ще се посъветва с колегите си в правителството за предложените промени. Освен това кабинетът ще обсъди план за редица индикативни гласувания с цел да бъде установено кои предложения може да съберат депутатско мнозинство, допълва неделното издание. В петък преговорите между консерваторите на Мей и лейбъристите в опозиция се провалиха часове след като премиерът се съгласи да обяви в началото на юни кога ще подаде оставка. Вчера говорителят на Лейбъристката партия по въпросите за Брекзита Киър Стармър каза, че за да се излезе от задънената улица, правителството трябва да свика нов референдум за Брекзита.", "date": "2019.05.19", "title": "Мей: Ще предложа нова оферта с подобрен пакет от мерки за Брекзит"}
{"url": "https://www.24chasa.bg/novini/article/7460595", "text": "Напрегнато е в Костенец, има известна доза страх у хората. Може би някои родители се притесняват да пускат децата си да играят навън. По-скоро в районите, в които се очаква неговото присъствие, има някакви ограничения от родителите. Чувал съм, че е затворен човек, който разчита само на себе си във всяка една ситуация. Това заяви секретарят на община Костенец Георги Янакиев пред  . Не мисля, че ще има проблем с изборите. Охраната на секциите е позволена. За тях не виждам някаква заплаха, коментира той. За отлив на туристи не мога да кажа. Може би се наблюдават по-малко чужди коли в района, добави Янакиев.", "date": "2019.05.19", "title": "Секретарят на община Костенец за Зайков: Чувал съм, че е затворен човек и разчита само на себе си"}
{"url": "https://www.24chasa.bg/novini/article/7460591", "text": "Китайският телекомуникационен гигант Huawei представи официално в четвъртък първия си комерсиален 5G смартфон във Великобритания. Британските оператори се очаква да започнат да предлагат 5G мрежови услуги в някои области на страната съвсем скоро, предаде  . Новото устройство, което е 5G версия на Mate 20 X за първи път представен в края на 2018 г, ще бъде пуснат на пазара на Острова през юни, предпродажбите ще започнат в края на май. По-рано тази година, компанията разкри първия си сгъваем 5G смарфон в рамките на Световния мобилен конгрес. Очаква се той да пристигне във Великобритания през втората половина на 2019 г. Островът има водеща позиция сред европейските държави по отношение на развитието на 5G мрежата. Vodafone съобщи на 14 май, че започва да доставя 5G интернет в няколко града през юли.", "date": "2019.05.19", "title": "Huawei представи първия си 5G телефон във Великобритания"}
{"url": "https://www.24chasa.bg/novini/article/7460680", "text": "Според проверяващите от инспекцията по труда в Силистра, главният механик, който загина в септична яма в свинекомплекс в село Попина, не е трябвало да влиза, защото процесът на почистване бил механизиран. Въпреки това 53-годишният мъж се спуснал в шахтата. Започнал да се задушава от отделящите се отровни газове. Друг работещ, който бил наблизо му се притекъл на помощ, но и той се задушил, предаде  .  И двамата са от село Попина. Води се следствие, инспекцията по труда също е влязла на проверка в свинекомплекса. „Не бях уведомена. Разбрах по-късно за инцидента. Главният механик е влязъл в ямата, тъй като е имал проблем с помпата. Когато слиза, му става лошо и пада вътре. Двама негови колеги се опитват да му помогнат. На единият обаче също му става лошо от самите изпарения и той пада вътре”, заяви в ефира на „Събуди се” кметът на село Попина Светлана Удрева. Тя допълни, че влизането в ямата е забранено. В понеделник в Попина е обявен ден на траур.", "date": "2019.05.19", "title": "Експерти: Техникът не е трябвало да влиза в ямата в Попина, почиства се механично"}
{"url": "https://www.24chasa.bg/novini/article/7460685", "text": "В Румъния живее една от най-известните вещици в света. След като омагьоса американския президент Доналд Тръмп, сега румънката Михаела Минка е твърдо решена да отмъсти на корумпираните политици. Финалът на заклинанието ще съвпадне с европейските избори на 26-и май, предаде  . Михаела Минка живее в родината на Дракула и е 20-то поколение вещица. „Наследих този дар от моите родители. От майка ми и баба ми, защото магьосничеството не става за една нощ. То е традиция, която наследяваш. Но моите сили са големи. От 9-годишна правя магии”, споделя тя. Михаела, също като баба си, се опитва да повлияе на хода на събитията. През 2017-а година, докато живее в Калифорния, прави заклинание на американския президент Доналд Тръмп заради политиката му към имигрантите. Румънката се обединява с вещици от Америка, Куба, Близкия Изток и Русия и блокира изграждането на стена по границата с Мексико, а Конгресът отказва да финансира идеята на държавния глава. Михаела става толкова популярна, че печели наградата на Международния съвет на магьосничеството, но избира да се върне в родината. Днес Михаела живее в ренесансов дворец в Могошоая, на 10 километра от Букурещ и учи на вещерство дъщерите си. Сесиите провеждат заедно в специално декорирана за целта постройка. Най-често използват Таро карти, билкови отвари, лук, вуду кукли. Ако някой е нещастен в любовта, забъркват му пчелен мед с майчино мляко. В глинен съд разтапят калай за болните и уплашените. „Мога да помогна за всякакви проблеми. Не само на хора с тежки заболявания, но и на такива, които не мога да се оженят. Има хора, на които не им върви, не са спокойни, изпаднали са в депресия заради несгоди в любовта или липса на пари. На тях давам от моите бабини лекове. Давам им съвети”, казва тя. Михаела и дъщерите й все по-често предават ритуалите и на живо във Facebook. Услугите си предлагат на клиенти от цял свят. Цената на един сеанс с карти Таро е 50 евро. Заклинания за любов и пари струват стотици. Някои молят Михаела да разделя двойки. Други стигат по-далеч в желанията си. Те възприемат вещиците като \"житейски треньори\", които контролират съдбата им. „А понякога просто имат нужда от доктор или свещеник”, споделя Михаела. В последно време вещицата използва силите си и за политически цели, за пребори корупцията в Румъния. „Подготвям магия, заедно с дъщерите си за нашата страна. Много силен ритуал. Започнах на 9-и март и ще приключа на 26-и май. Тогава ще изпълним последното заклинание срещу румънското правителство. Подготвих черна магия за спокойствие, мир и просперитет в Румъния. Защото корупцията през последните 20 години накара много мои сънародници да напуснат страната. Стойностни хора, с капацитет, които могат да направят добри неща. Те се пръснаха по света, за да могат да припечелят, да имат по-добър живот”, категорична е вещицата. А за България предсказва: „Мога да прочета аурата на българския народ. Нещата ще се променят към добро. На 1-и март, най-тежкият месец от годината, когато се правят магически ритуали, чета съдбата на народите по целия свят. И виждам къде ще има кръвопролития, проблеми, природни катаклизми, войни. България е далеч от всичко това. Тя е благословена. Ще има само един малък проблем във финансов план на държавно ниво. Но предстоят промени. Към добро”, смята тя. „Ако имам подкрепата на вещица от България, можем заедно да започнем ритуал за добруването на българския народ. Ще го направя. Давам ви думата си”, закани се Михаела. В действителност магията не е нито бяла, нито черна. Вещицата решава каква ще бъде – за добро, или за зло.", "date": "2019.05.19", "title": "Най-известната вещица в Европа за България: Нещата ще се променят към добро"}
{"url": "https://www.24chasa.bg/novini/article/7460696", "text": "Австрийският вицеканцлер Хайнц-Кристиян Щрахе подаде оставка в събота сутринта, по-малко от 24 часа, след като германските издания „Зюддойче цайтунг“ и „Шпигел“ пуснаха уличаващ го видеозапис. На записа той предлага на жена, представяща се за племенницата на руски олигарх да й осигури всички държавни поръчки за строеж на магистрали в Австрия, ако тя купи австрийския вестник „Кронен цайтунг“ и чрез него помогне на партията му да спечели изборите. Няколко часа след оставката на Щрахе канцлерът Себастиан Курц обяви, че няма да работи повече в коалиция с „Партията на свободата“, чийто лидер е Щрахе, и ще има предсрочни избори. С това крайнодясната, популистка „Партия на свободата“ излиза от управлението вероятно за дълги години, а достъпът й до важни постове и информация е отрязан като с нож. Кой направи видеото, уличаващо Щрахе в корупция? На този въпрос „Зюддойче зцайтунг“ и „Шпигел“ отказват да отговорят, позововайки се на тайната на журналистическите източници. Записът е предложен първо на „Зюддойче“, а по-късно на „Шпигел“. Знае се само, че журналисти от изданията са взели флашката от хотелска стая по указания на този, който им я предоставя. Самите журналисти казват, че начина на предаване на флашката бил доста съмнителен. Доколкото става ясно от коментари в австрийските медии, журналистите и от двете издания са показали този запис на много свои колеги в Германия и Австрия още преди публикуването му. Затова и немалко са знаели за него, дори Щрахе започна изявлението си за подаване на оставка с думите: „Отдавна има слухове, че срещу нас се готви политически атентат, вероятно от чужди тайни служби“. Опитът му да се представи като жертва обаче не бе взет присърце от австрийците. Фактът, че е бил готов да предложи Австрия на руснаците, не се омаловажава от това дали видеото е плод на тайните служби или на негови политически врагове. На кого пречи най-много „Партията на свободата“, която многократно поиска отменяне на санкциите срещу Русия, а нейните лидери поддържат топли връзки с Кремъл? През последните седмици в Австрия гори и един друг скандал, който след събитията от събота добива ново измерение и може да обясни загадките около видеото – кой го е направил и защо се пуска едва сега. Австрийското разузнаване е загубило доверието на западните си партньори. Проблемите с информацията, която попада в него, започват още след идването на власт на “Партията на свободата“ през 2017. Популистите овладяват всички най-важни постове в Австрия – техни са вътрешното и военното министерство, а шефът на МВР Херберт Кикл, както и военният министър Марио Кунасек контролират лично и трите разузнавателни служби на страната. За последните две години Австрия почти е изключена от сътрудничеството със западни разузнавания, което се осъществява в организацията „Бернски клуб“. Миналата година „Ню Йорк таймс“ съобщава, че всички западни разузнавания са издирвали руски шпионин, като информацията за това е пратена до всички в Бернския клуб с гриф „Без Австрия“. Тоест Австрия няма право да получава тази информация. Подозрението е, че от тях информацията попада веднага в ръцете на руското разузнаване. Преди дни пък лично шефът на германското разузнаване Томас Халденванг обяви пред Бундестага, че отнема доверието си от разузнаването на Австрия. Крачка, която води след себе си огромни последствия за отношението към Австрия въобще. Причина за това, казва той, е злоупотреба с информацията, която Австрия получава от Германия и вероятно я предава на Русия. Западните разузнавания са уверени в това, че руското разузнаване получава информация от австрийците, след като миналата година лично Херберт Кикл нарежда обиск на офисите на австрийското разузнаване миналата година и конфискува чувствителна информация. Сред данните, които изчезват в МВР, са информации за крайнодесни екстремисти. По информация на вестник „Велт“ най-голямата плячка е копие от данни, наречени „Мрежата Нептун“. Тя съдържа всички информации, които са обменяни между Австрия и западните разузнавания години преди това. След този случай Австрия е изключена и от антитерористичната група на Бернския клуб. При запитвания от страна на австрийското разузнаване за различни случаи германското реагира сдържано, потвърждават експерти. Всяко привличане на Австрия към определена задача се проверява преди това. В Австрия този проблем доведе до създаване на парламентарна комисия, която да разследва кой стои зад странния обиск на офисите на тайните служби. Тогава става ясно, че той е нареден лично от Кикл. Смята се, че важни информации на западните разведки вече са в ръцете на руснаците. След оповестяването на видеозаписа от събота достъпът на Кикл и съпартийците му до разузнаването се отрязва.", "date": "2019.05.19", "title": "Кой направи записа на Щрахе?"}
{"url": "https://www.24chasa.bg/novini/article/7460693", "text": "Демократът Джо Байдън, бивш вицепрезидент на САЩ и кандидат за президентските избори през 2020 г., започна кампанията си с предложение за платформа, основаваща се на сътрудничество и единство между партиите, и с критики към \"главния разединител\" Доналд Тръмп, предаде ДПА. Седемдесет и шест годишният Байдън е един от над 20 претенденти за номинацията на Демократическата партия за изборите. Дългата му политическа кариера и центристки позиции допринесоха за това той да се превърне във водещ претендент за партийната номинация, предаде БТА. Пред свои привърженици във Филаделфия Байдън заяви, че \"ще възстанови душата на нацията\". \"Нашата политика се занимава с разделение, а президентът ни е главният разединител\", каза бившият вицепрезидент и обеща да постигне единство между републиканци и демократи. Голяма част от речта си той посвети на остри критики към Тръмп и \"разрушителната му политика\", цитирайки разделянето на семейства на границата с Мексико и реакцията на президента на националистически митинг в Шарлътсвил през 2017 г., в която мнозина съзряха подкрепа за крайнодесни организации. Ако американците искат президент, който засилва разделението ни, управлява с натиск, демонизира опонентите и бълва омраза, аз не съм им нужен - имат си президента Доналд Тръмп, каза Байдън. Кандидатирам се, за да предложа на страната ни - на демократи, републиканци и независими - един различен път. Не връщане към нещо, което никога не е съществувало, а към бъдеше, което осъществява истинския ни потенциал като страна, отбеляза той, имайки предвид лозунга на Тръмп \"Да направим Америка отново велика\". Байдън говори също за достъпа до образование и здравеопазване, и за климатичните промени, включително за нуждата от \"революция на чистата енергетика\". Джо Байдън се кандидатира за президент за трети път. В течение на 35 години той беше сенатор, преди да се присъедини към Барак Обама на изборите през 2008 г. и да бъде негов вицепрезидент осем години.", "date": "2019.05.19", "title": "Джо Байдън: Ако американците искат президент, който разединява, имат си Тръмп"}
{"url": "https://www.24chasa.bg/novini/article/7460699", "text": "Земетресение с магнитуд 2.5 е регистрирано в района на Доспат. Това става ясно от справка на сайта на Националния институт по геофизика, геодезия и география. Трусът е отчетен тази сутрин в 06:33 часа местно време и е с дълбочина 15,2 км.                                                                                                                                                                                                                                                                                                                       ", "date": "2019.05.19", "title": "Земетресение разлюля Доспат"}
{"url": "https://www.24chasa.bg/novini/article/7460706", "text": "Почитателите на кафето са по-чувствителни към аромата му от хората, които го избягват, и по-бързо го разпознават, съобщи Прес асосиейшън. \"Колкото по-голяма е употребата на кофеин, толкова по бързо човекът разпознава миризмата на кафе - каза д-р Лоренцо Стафорд от катедрата по психология в университета на Портсмут. - Освен това хората, които приемат много кофеин, разпознават миризмата на силно разреден кафеен химикал в много по-ниска концентрация\", предава БТА. Тази способност се засилва, колкото повече на човек му се пие кафе. \"Кофеинът е най-широко консумираният психоактивен продукт и резултатите ни показват, че промените в способността за улавяне на миризмите могат да са полезен показател за зависимост\". Резултатите от изследването могат да бъдат използвани за разработване на лечения на базата на отвращението за хора, пристрастени към продукти с характерна миризма, като тютюн и канабис.", "date": "2019.05.19", "title": "Почитателите на кафето са по-чувствителни към аромата му от хората, които го избягват"}
{"url": "https://www.24chasa.bg/novini/article/7460710", "text": "Момиче е в болница с контузии на единия крак, след като се хвърли пред влак. Машинистът не успял да избегне удара. Инцидентът е станал вчера следобед между спирките Прослав и Пловдив, съобщава  . Образувано е следствие за причините за фаталната крачка. Заради произшествието движението по трасето Тодор Каблешков-Пловдив е било за кратко спряно.", "date": "2019.05.19", "title": "Момиче се хвърли пред влак край Пловдив и оцеля като по чудо"}
{"url": "https://www.24chasa.bg/novini/article/7460711", "text": "Министър-председателят Бойко Борисов ще се срещне с министъра на външните работи на Германия Хайко Маас днес. Това съобщиха от пресцентъра на Министерския съвет. Акцент в разговора между премиера Бойко Борисов и министър Хайко Маас ще бъде политическото и икономическото сътрудничество между България и Германия, както и въпроси от дневния ред на Европейския съюз, сред които запазването на стабилността в региона на Западните Балкани и опазването на сигурността на външната граница на ЕС. Министърът на външните работи на Германия Хайко Маас е на официално посещение в София по покана на вицепремиера и министъра на външните работи на България Екатерина Захариева.", "date": "2019.05.19", "title": "Борисов се среща с Хайко Маас днес"}
{"url": "https://www.24chasa.bg/novini/article/7460335", "text": "Словесен бисер сътвори в Хасковския районен съд арестуван за грабеж циганин. На въпрос на магистратите какво му е образованието, 25-годишният Георги Митков обяви кратко и ясно: “Ром”. Той, 21-годишният му брат Митко Митков и 21-годишният им съучастник Славчо Стефанов получиха най-тежката мярка за неотклонение задържане под стража. Тримата са обвинени, че на 14 май са нападнали в хасковското село Узунджово 83-годишен старец, който отглежда животни. Според разследващите младежите набили пенсионера в караваната му, завързали го със сизал и го заплашили, че ще му отрежат главата После разбойниците задигнали 1000 лева, телевизор, моторна резачка, мобилен телефон и други вещи. Заключили завързаната си жертва, преди да офейкат. След няколко часа възрастният човек успял да се освободи от въжетата и повикал помощ. Защитата на арестуваните поиска от съда домашен арест за двамата братя и подписка за Славчо, който се оказа обаче, че дори няма издадена лична карта, откакто е навършил годините да я притежава. Пред съда и тримата заявиха, че са невинни. Даже по-малкият брат от Миткови заяви, че може да разкаже съдържанието на сериала, който гледал в часа, когато би трябвало да е извършено престъплението. “Има обосновано предположение на този етап, че именно тези задържани са извършителите на престъплението\", реши съдът. Преди това прокуратурата уточни, че двамата братя са с присъди, като последното престъпление извършили, докато още текат изпитателните срокове на предишните им наказания. Георги е осъждан за кражби и шофиране в пияно състояние. Брат му също има присъди, че бил зад волана пиян. Досега соченият за техен съучастник Славчо не е имал прегрешения.", "date": "2019.05.19", "title": "Арестуван за грабеж в съда: Ром съм по образование"}
{"url": "https://www.24chasa.bg/novini/article/7460883", "text": "Земетресение с магнитуд 3,6 е регистрирано в 09.44 ч. днес в Егейско море край Карабурун в окръг Измир /Югоизточна Турция/, предаде турският телевизионен канал НТВ, като се позовава на Дирекцията за управление при бедствия и извънредни ситуации. Земетресението, което не е причинило материални щети, е било на дълбочина 7 километра. По данни на сеизмологичната обсерватория Кандилли в Истанбул трусът е бил с магнитуд 3,7 и епицентърът му е бил в района на остров Лесбос.", "date": "2019.05.19", "title": "Земетресение с магнитуд 3,6 в Егейско море"}
{"url": "https://www.24chasa.bg/novini/article/7460885", "text": "Австрийският президент Александър Ван дер Белен предложи днес предсрочните парламентарни избори след скандала, разтърсил Австрийската партия на свободата (АПС), да се състоят през септември, предаде Франс прес. \"Предлагам нови избори през септември, по възможност в началото на месец септември\", заяви президентът след среща с канцлера Себастиан Курц, предаде БТА. Снощи Курц обяви разпадането на коалицията между неговата Австрийска народна партия (АНП) и Партията на свободата след 18-месечно управление. Канцлерът се срещна днес с президента Александър ван дер Белен, за да обсъдят как да се подходи към планираните нови избори. До необходимостта от предсрочен вот се стигна, след като корупционен скандал около вицеканцлера от националистическата АПС Хайнц-Кристиан Щрахе доведе до разпадане на коалиционното правителство. Вчера Курц обяви, че неговата партия повече не може да работи с АПС, отбелязва ДПА. Ван дер Белен и Курц разговаряха близо час при закрити врата. По-късно президентът ще се срещне с Норберт Хофер, който замени Щрахе начело на АПС, а по-късно - и с представители на други партии.", "date": "2019.05.19", "title": "Австрийският президент предложи \nпредсрочните избори да са през септември"}
{"url": "https://www.24chasa.bg/novini/article/7460887", "text": "Най-голямото учение на НАТО в сферата на комуникациите и информатиката Steadfast Cobalt 2019 започва днес в Румъния и ще продължи до 2 юни. Учението ще се проведе в седалището на Център 48 за стратегически комуникации и информатика в букурещкото предградие Отопени, съобщи румънското министерство на отбраната на страницата си в интернет. В учението ще участват над 1200 румънски и чуждестранни военни от 35 структури на НАТО в системата на комуникациите и информатиката, предава БТА. Целта е тестване, проверка и атестация на съвместимостта на системата C4ISR (Command, Control, Communications, Computers, Intelligence, Surveillance and Reconnaisance). Учението бе планирано от Обединеното командване на НАТО в Европа и ще бъде водено от командващия Групата за комуникационни и информационни системи на НАТО, генерал-майор Волфганг Ренер.", "date": "2019.05.19", "title": "Голямо учение на НАТО в Румъния"}
{"url": "https://www.24chasa.bg/novini/article/7460889", "text": "Седем изтребителя от френските военноморски сили, участващи в учения, извършиха принудително кацане в Северна Индонезия заради лоши метеорологични условия, предаде Асошиейтед прес, цитирана от БТА. Екипажите приземиха безпроблемно седемте бойни самолета \"Дасо Рафал\" във военновъздушна база Султан Искандар Муда в провинция Ачех 90 минути след излитането си от самолетоносача \"Шарл де Гол\" в Индийския океан, каза командирът на базата полковник Хендро Ариеф. Той поясни, че изтребителите са участвали в маневри извън територията на Индонезия и че лошото време ги принудило да кацнат на връщане на самолетоносача, който се намирал на около 190 км западно от остров Суматра.", "date": "2019.05.19", "title": "7 френски изтребителя кацнаха принудително в Индонезия заради лошото време"}
{"url": "https://www.24chasa.bg/novini/article/7460892", "text": "Германският канцлер Ангела Меркел обмисля възможността за преструктуриране на правителството, за да заздрави политическите си позиции и да си осигури възможност да изкара до края четвъртия си мандат. Това съобщи днес в. \"Билд\", цитиран от ТАСС, позовавайки се на източници от управляващия Християндемократически съюз (ХДС). През последните месеци в медиите се въртят спекулации, че Меркел може предсрочно да се оттегли от канцлерския пост и да предаде правомощията си на сегашния лидер на ХДС Анегрет Крамп-Каренбауер. Според \"Билд\" вероятността за този сценарий може да се засили след изборите за Европейски парламент идната седмица, както и след изборите в три от федералните провинции, планирани за есента. Ако консерваторите загубят гласове, то на канцлера ще се наложи да се опита да вдигне рейтинга чрез промени в правителството, посочва изданието, цитирано от БТА. Според схемата, която се обсъжда в канцлерството, поста си в кабинета може да загуби отдавнашният сътрудник на Меркел и министър на икономиката Петер Алтмайер. Вакантната длъжност може да бъде предложена на министъра на здравеопазването Йенс Шпан, който е известен с критиките си към политиката на канцлера. При промените мястото си може да загуби и министърът на образованието Аня Карличек, която според \"Билд\" не се ползва с авторитет сред научните кръгове. За нейната длъжност се обмисля кандидатурата на ръководителят на канцлерската администрация Хелге Браун. В края на 2018 г. Меркел се оттегли от председателския пост в ХДС, но остана канцлер. Тя заяви, че планира да изкара до края четвъртия си мандат (до 2021 година) и след това да се откаже от политиката. Крамп-Каренбауер е считана за политически наследник на Меркел. Мнозина обаче се съмняват дали, ако популярността на канцлера продължи да спада, тя ще бъде подходящ кандидат за водач на ХДС и правителството.", "date": "2019.05.19", "title": "\"Билд\": Меркел готви преструктуриране на правителството"}
{"url": "https://www.24chasa.bg/novini/article/7460954", "text": "Гражданите на Швейцария са одобрили днес в два референдума реформа в системата на корпоративното данъчно право и постъпленията за пенсионните фондове и затягане на контрола върху огнестрелните оръжия съгласно правилата на ЕС. Това сочат прогнози, направени за обществената медия Ес Ер Фе от социологическа агенция gfs.bern, информира Ройтерс. Вотът за данъчната реформа и финансирането на пенсионната система, одобрен с 66 срещу 34 процента от гласовете според допитванията, слага край на продължителен спор за благоприятните данъчни ставки, които Швейцария предлага на международните корпорации. Приемането на промените има решаващо значение, за да не бъде страната белязана като отцепник, предлагащ ниски ставки, заяви финансовият министър Ули Маурер, посочва БТА. Преди две години шейцарската система за пряка демокрация отхвърли опит за реформа на данъчното законодателство, което мнозина обвиняват, че дава нечестно предимство на страната в привличането на глобални компании. Под натиска на ЕС и Организацията за икономическо сътрудничество и развитие Швейцария обеща да покрие международните стандарти и да премахне специалните ниски данъчни ставки, от които се възползват близо 24 000 чуждестранни компании, базирани в страната. Правителството планира да премахне специалния данъчен статут на корпорациите, които в отделни кантони плащат данъци от едва 7,8 до 12 процента спрямо 12 до 24 процента за \"обикновените\" швейцарски компании. В замяна кантоните ще понижат данъците за обикновените компании, за да ги разубедят да напуснат. За да покрие недостига на данъчни приходи от около 2 млрд. шв. франка (1,98 млрд. д.), който ще възникне впоследствие, федералното правителство ще увеличи частта от федералния данък, който кантоните получават. За да успокои притесненията, че корпорациите ще бъдат облагодетелствани за сметка на гражданите, се предвижда вдигане на годишните вноски в държавната пенсионна система с 2 млрд. франка чрез увеличаване на вноските на работодателите и служителите и по-голям дял на федералното правителство. По-строгият контрол върху оръжията е одобрен с 67 срещу 33 процента от гласовете, според прогнозите. Европейските ограничения, които засягат и нечленуващата в ЕС Швейцария, защото тя е част от Шенгенското пространство на отворени граници, предизвика недоволство сред любителите на стрелбата. Ако мярката не бе приета обаче, щеше да се наложи страната да напусне шенгенската зона и системата на Споразумението от Дъблин за бежанците. След терористичните нападения в Париж и други европейски градове през 2015 година, през 2017 г. ЕС затегна законите за придобиване на полуавтоматични оръжия като използваните в атаките и улесни проследяването на оръжия в националните бази данни. Първоначално европейското предложение предизвика недоволство в алпийската страна, защото означава да се забрани швейцарската традиция бившите войници да задържат автоматичните си оръжия. Швейцарските власти договориха отстъпки от режима за членовете на многобройните клубове по стрелба, но всяко ограничение, идващо от ЕС, провокира крайнодесни активисти, бранещи швейцарския суверенитет. Швейцария има едно от най-високите нива на частни собственици на оръжия в Европа - близо 48 процента от швейцарските домакинства притежават огнестрелно оръжие.", "date": "2019.05.19", "title": "Швейцарците с данъчна и пенсионна реформа, затягат контрола върху оръжията"}
{"url": "https://www.24chasa.bg/novini/article/7460957", "text": "Земетресение с магнитуд 4 е регистрирано в 14.34 часа днес в турския курорт Бодрум в окръг Мугла /Югозападна Турция/, съобщава Анадолската агенция, като се позовава на Дирекцията за управление при бедствия и извънредни ситуации. Епицентърът на труса е бил в района на залива Гьокова, посочва БТА. Земетресението е било на дълбочина 7 километра.", "date": "2019.05.19", "title": "Земетресение с магнитуд 4 в турския курорт Бодрум"}
