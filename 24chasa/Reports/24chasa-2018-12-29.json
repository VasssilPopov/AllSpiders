{"url": "https://www.24chasa.bg/novini/article/7220622", "text": "Напрежението в БСП заради листата за предстоящите евроизбори и мястото на Сергей Станишев в нея става все по-голямо. Причината е желанието на соцлидерката Корнелия Нинова да отстрани президента на ПЕС, макар да не може да го направи еднолично, разкриха от “Позитано” 20. Номинациите за червените евродепутати ще започнат след конгреса на 26 януари, който трябва да одобри платформата за изборите. Първо структурите ще излъчат предпочитаните от тях кандидати. Според източници от соццентралата много от червените по места обаче не искат Станишев заради подкрепата му за Истанбулската конвенция. Тя бе официално отречена от БСП. Преди дни и самата Нинова заяви, че в листата няма да има привърженици на конвенцията или на пакта за миграцията на ООН. А Станишев е такъв. Като президент на ПЕС обаче той е единственият българин на толкова висок партиен пост в света, заради което лидерката трудно ще го изхвърли въобще от листата, коментират негови съпартийци. Списъкът с имената ще бъде окончателно одобрен от Националния съвет най-рано през март. ", "date": "2018.12.29", "title": "Напрежение в БСП - по места решават съдбата на Станишев в евролистата"}
{"url": "https://www.24chasa.bg/novini/article/7220579", "text": "Словенската полиция съобщи, че намерени човешки останки в близост до популярно място за туризъм, са на изчезнал американец, предаде Асошиейтед прес, цитирана от БТА. Полицията в Любляна съобщи днес, че с тестове за идентификация е била потвърдена смъртта на 25-годишния Джонатан Лъскин от Уисконсин. Властите уточниха, че останките, намерени на 23 декември в клисурата на река Ишка, не предизвикват подозрения за насилствена смърт. Словенските власти са получили информация за изчезването на Лъскин на 25 юли. Той пътувал с членове на семейството си в Австрия и Германия, а през юни те се разделили. Джонатан, който бил учител в Хонконг, казал на своите близки, че иска да посети Словения.", "date": "2018.12.29", "title": "Властите в Словения откриха останките \nна изчезнал през юли американец"}
{"url": "https://www.24chasa.bg/novini/article/7220586", "text": "Американският президент Доналд Тръмп съобщи в Туитър, че е имал продължителен и много полезен телефонен разговор с китайския си колега Си Цзинпин и че преговорите за търговско споразумение напредват, предадоха световните агенции, цитирани от БТА. \"Току-що имах дълъг и много хубав разговор с китайския президент Си. Сделката се движи напред много добре. Ако бъде сключена, тя ще е много обширна, ще обхваща всички спорни въпроси, области и точки. Имаме голям напредък!\", написа Тръмп, цитиран от Ройтерс. В разговора Си Цзинпин е изразил надежда за по-нататъшно развитие на съгласувани, кооперативни и стабилни китайско-американски отношения, посочи агенция Синхуа. Си е казал, че преговорните екипи от двете страни работят активно за прилагане на постигнатия наскоро между Китай и САЩ консенсус. Тръмп и Си са отправили и взаимни новогодишни благопожелания към двата народа.", "date": "2018.12.29", "title": "Тръмп след \"хубав\" разговор със Си Цзинпин: Имаме голям напредък за търговско споразумение"}
{"url": "https://www.24chasa.bg/novini/article/7220606", "text": "Столичанин e останал без спестяванията си след Коледа. За взломната кражба съобщиха от полицията в Монтана. От 8 и 30 до 15 часа на 27-ми декември от дома му в село Громшин изчезнали 7500 евро и 2800 лева. Ловкият крадец издебнал собственика - 65- годишния А. П. А . от София, нахлул в частния имот и задигнал парите му. По случая е образувано досъдебно производство и работата продължава в РУ Монтана. Крадецът се издирва.", "date": "2018.12.29", "title": "Столичанин остана без спестяванията си, крадец отмъкна 17 800 лева от дома му"}
{"url": "https://www.24chasa.bg/novini/article/7220611", "text": "Кошмарни празници за семейство от Свиленград. Група агресивни мъже нахлули в дома им на Бъдни вечер и пребили общо петима души, разказа Мъжете нахлули в дома на семейство Стоеви около 18:30 часа, когато вече навън е тъмно, разбивайки вратата. Семейството се подготвяло да седне на трапезата, когато чува, че навън нещо става. Първата жертва на групата от ромската махала е баба Райна, която е трудно подвижна. „Влязоха вътре. Аз ги попитах какво правят, а те ме удариха”, разказа Райна Капитанова. По-късно става ясно, че групата търси млад мъж, който работи като охранител в дискотека и два дни по-рано ги е изгонил от там заради пререкания в заведението. След като не го откриват на първия етаж, тръгват към втория. „Бяха десетина човека, може би и повече, с взлом изкъртиха вратата и влязоха. С влизането ме повалиха на земята и започнаха да ме ритат, удрят с тояги и юмруци”, разказва Красимир Стоев. След мелето в коридора част от групата се качва на втория етаж. По пътя удря и бащата на Красимир. А в стаята е Веселина заедно с 9-годишния си син. „Срещу него бяха застанали двама мъже, които го разпитваха къде е момчето, което търсят”, разказва Веселина Стоева. След като не откриват охранителя, когото търсят, нападателите тръгват навън. На излизане удрят и Веселина. Отвън виждат съседа, който е с телефон в ръка. Това става причина също да бъде нападнат. След пристигането на полицията трима от нападателите са арестувани за 24 часа. Те се държали агресивно и към униформените, но не са удряли никой от тях. А охранителят, заради когото е станало нападението, и днес не беше в дома си. Задържаните вече са освободени, предстои прокуратурата да им повдигне обвинения.", "date": "2018.12.29", "title": "Десетина мъже пребиват семейство в Свиленград на Бъдни вечер"}
{"url": "https://www.24chasa.bg/novini/article/7220625", "text": "Двегодишното момченце, чиято майка - йеменка, води борба да получи достъп в страната, за да бъде в болницата при умиращото си дете, е починало, съобщи Съвета за американско-ислямски отношения, цитиран от Асошиейтед прес и БТА. Малкият Абдула Хасан е починал вчера в детската болница \"Бениоф\" в Оукланд, където бил доведен от баща си Али Хасан през есента за лечение на генетично мозъчно разстройство. Момченцето, което е американски гражданин като баща си, бил в терминална фаза на заболяването си и бил поставен на изкуствено дишане. Бащата Али Хасан е жител на Стоктън, щата Калифорния. Той и съпругата му Шайма Суилех се преместили в Египет, след като през 2016 г. се оженили в раздирания от война Йемен. Суилех не е американска гражданка и останала в Египет, борейки се да получи американска виза, след като с указ президентът Тръмп забрани достъп в САЩ на граждани на Йемен и още четири преобладаващо мюсюлмански страни, на Северна Корея и Венецуела. Майката се опитвала да получи виза от 2017 г., така че семейството да може да се премести в САЩ. Тя поела за първи път детето си в ръце в болницата преди 10 дни. \"Жена ми се обажда всеки ден и иска да целуне и прегърне сина си за последен път\", каза бащата, едва сдържайки сълзите си на пресконференция по-рано този месец. Али Хасан започнал да губи надежда и вече обмислял да поиска да се спре изкуственото поддържане на живота на сина му, за да прекрати страданията му. Тогава социален работник от болницата се свързал със Съвета за американско-ислямски отношения, който на 16 декември завел дело. Държавният департамент издал виза на майката още на следващия ден. \"Съкрушени сме. Сбогувахме се с нашето детенце, светлината на живота ни\", казва бащата в изявление, разпространено от Съвета.", "date": "2018.12.29", "title": "2-годишен почина в САЩ малко след като майка му се пребори с указ на Тръмп да бъде до него"}
{"url": "https://www.24chasa.bg/novini/article/7220647", "text": "Полицай нападна с юмруци служител на бензиностанция във Велинград. Сцената е заснета от охранителна камера, а причината за нападението – личен конфликт, съобщи  Иван Китанов карал нощна смяна, когато отвън спира полицейски автомобил. „Около осем часа вечерта дойде служебен автомобил на полицията. От него излезе човек, с когото от известно време си имаме лични конфликти. След кратък разговор започна да ме обижда, да ме удря. Опита се да ме свали на земята, два юмрука”, разказа потърпевшият. Малко преди да си тръгне,полицаят отново се опитвал да слезе от автомобила и да се саморазправи. Потърпевшият сигнализира на телефон 112. „Чудя се дали ще се извърши качествена проверка. И защо този човек е още на работа и си изпълнява задълженията”, пита Китанов. По случая е образувано дисциплинарно производство.", "date": "2018.12.29", "title": "Полицай нападна с юмруци служител на бензиностанция във Велинград (Видео)"}
{"url": "https://www.24chasa.bg/novini/article/7220628", "text": "1 967 870 лева са изплатени на депутатите за служебни командировки в страната. От тях 1 686 786 лева са дадени, за да пътуват до избирателните си райони. Сумата е за периода от старта на 44-ото народно събрание на 19 април 2017 г. до края на юни тази година, става ясно от справка за “24 часа” по Закона за достъп до обществена информация. Според финансовите правила към парламентарния правилник на депутатите се полагат командировъчни при пътуване до избирателните им райони - дневни, но и квартирни, ако не са родом от региона. Така за нощувки по хотели НС е изплатило 155 555 лева. Най-много е взел червеният Таско Ерменков. Той стана депутат от Сливен, но живее в София, затова получава командировъчни и е взел 23 610 лв. “Пътувам почти всяка седмица, държа на срещите с хората. Почти не използвам служебен автомобил, а карам личния си фиат. За 3 г. съм навъртял 85 хил. км”, обясни Ерменков. Той е из Сливенско от петък до вторник, когато сутрин прави приемна, а това е най-голямата по територия област с 42 населени места. След него е Маргарита Николова от “Обединени патриоти” - тя е получила 21 273 лв. за пътувания до избирателния си район Стара Загора. Трети е Стоян Мирчев. Младият социалист, който е от София, стана депутат от Силистра. Пътува дотам всяка седмица и спи на хотел, затова командировъчните му са 17 126 лв.  ) Отделно на депутатите им се полагат пари за бензин, ако пътуват с личен автомобил. По това перо Народното събрание им е изплатило малко над 1 милион лева. 1 373 808 лева пък са стрували задграничните им командировки. Най-често се пътува до Брюксел. Сред по-екзотичните дестинации е Нигерия, която Ася Пеева от ГЕРБ, Георги Йорданов и Димитър Георгиев от БСП са посетили по покана на местния парламент. Николай Александров от ОП пък е бил в Мексико за конференция за малките и средните предприятия. За разлика от предишни мандати в този само трима депутати не са вземали думата от трибуната нито веднъж - Албена Найденова от “Воля”, Емил Тончев от ГЕРБ и Делян Пеевски от ДПС. За да не попадат депутатите им в класацията на “рибите”, партиите искат всеки поне по веднъж да застане на трибуната, дори и за да изчете становище на комисия или декларация от група. Най-много са говорили пък председателят на ПГ на ГЕРБ и шеф на вътрешната комисия Цветан Цветанов и шефовете на правната и бюджетната комисия Данаил Кирилов и Менда Стоянова, които най-често докладват закони. ", "date": "2018.12.29", "title": "2 милиона за път и срещи на депутатите с електората"}
{"url": "https://www.24chasa.bg/novini/article/7220656", "text": "Полетите на летището в германския град Хановер са временно преустановени, след като следобед мъж нахлу с автомобил на летищния перон, съобщи говорител на федералната полиция, цитиран от ДПА и БТА. Водачът на колата е задържан, каза говорителят и уточни, че мъжът е бил объркан. Колата с полски регистрационен номер връхлетяла бариерата на един от изходите и се озовала на перона, посочи хановерската полиция, цитирана от Франс прес. За момента властите не съобщават повече подробности за причините за инцидента, но полицията не изключва възможността шофьорът да е бил под въздействието на алкохол или наркотици. По-късно полицията обясни, че летището вече е обезопасено, но чекиране за полетите все още не се извършва. Започнало е разследване. Терминал А е частично затворен, но другите два терминала остават отворени. Летището в Хановер е важен транспортен възел. През 2017 г. през него са преминали 5,87 милиона пътници.", "date": "2018.12.29", "title": "Затвориха летището в Хановер, кола нахлу на пистата"}
{"url": "https://www.24chasa.bg/novini/article/7220588", "text": "Турският журналист Шюкрю Бенли, който твърди, че бил държан 3 дни в плен в къща край Свиленград, бил собственик на две медии в родината си. Преди време 60-годишният мъж притежавал Edirne TV и седмичника Gercek Haber в Одрин. Шюкрю Бенли, който от година и половина живее в Пловдив, бил насила отведен в къща в свиленградското с. Чернодъб на 22 декември, твърди той. Според него нападателите му го упоили с етер. После със завързани очи го качили в автомобил. В къщата в Чернодъб го били жестоко. Съблекли го гол и му пускали ток. Похитителите обаче не спрели дотук. Те го провесили на т. нар. палестинска закачалка, облекли го в женски дрехи и направили видео на униженията му. Турският гражданин твърди, че докато го изтезавали, похитителите настоявали да спре да пише срещу одринския кмет. После му показали клип от неговия телефон, в който ставало ясно, че одринският кмет подкрепя преврата в Турция от 15 юли. Предупредили го, че ако отиде в полицията и съобщи, ще е мъртъв. Все пак Бенли се оплакал в полицията, след като нападателите го оставили край Пловдив на 25 декември. Той заявил пред униформените, че похитителите му откраднали и 3000 евро. До момента няма задържани.", "date": "2018.12.29", "title": "Турският журналист, който бе пленен в Свиленград, имал две медии в родината си"}
{"url": "https://www.24chasa.bg/novini/article/7220682", "text": "Германската полиция арестува сириец, заподозрян в участие в  , предаде Асошиейтед прес, цитирана от БТА. Полицията каза, че 26-годишният мъж е задържан днес в западногерманския град Майнц след отправено от Холандия искане за екстрадиция. Не се съобщава името на арестувания. Силите на реда отбелязват в изявление, че заподозреният не е имал нито официално местожителство, нито криминално досие в Германия. Апартаментът в който бил открит, е бил претърсен. Германската полиция каза, че не може да предостави повече подробности, тъй като разследването се води от полицията в холандския град Ротердам. По-рано днес полицията в Ротердам съобщи, че силите за сигурност са арестували четирима души, заподозрени в подготвянето на терористичен акт.", "date": "2018.12.29", "title": "Германия арестува сириец, заподозрян в подготвянето на нападение в Холандия"}
{"url": "https://www.24chasa.bg/novini/article/7220445", "text": "Един човек загина, а двама бяха ранени при тежък пътен инцидент близо до Елхово. Вероятната причина за трагедията е мокър и хлъзгав път, съобщи  Инцидентът е станал малко след 12 ч. на главен път I-7 – от Ямбол към ГКПП „Лесово”. В колата е пътувало семейство,което се е прибирало към Елхово. Шофирал е синът. На остър завой изгубил управление над автомобила. Колата е излязла от платното и се е ударила в крайпътно дърво.", "date": "2018.12.29", "title": "Семейство се удари в дърво край Елхово, един загина"}
{"url": "https://www.24chasa.bg/novini/article/7220452", "text": "Председателят на Великото национално събрание на Турция (ВНСТ) Бинали Йълдъръм бе номиниран днес от управляващата Партия на справедливостта и развитието (ПСР) за кандидат за кмет на голямата община на Истанбул на предстоящите на 31 март 2019 г. избори за местни органи на управление. За Истанбул с неговите близо 16 милиона жители, 39 общини и около 1500 кметства, фигурата на ръководителя на голямата община е изключително важна за всяка от политическите партии. Кметът на Истанбул управлява огромни средства - най-много в цяла Турция, и ги разпределя към останалите 39 общини. Ето защо всяка политическа сила, която участва на местните избори, залага най-много на кандидатите за кметския пост в Истанбул. На второ място е столицата Анкара. Лично президентът Реджеп Тайип Ердоган обяви кандидата на ПСР за кмет на Истанбул на специална церемония в спортната зала \"Синан Ердем\", която е с капацитет над 10 хиляди души. Всъщност номинацията на Йълдъръм за кмет на Истанбул не е изненада. В публичното пространство доста отдавна се говори за това. Разгоря се и полемика, че ако бъде номиниран за кандидат за кмет, Йълдъръм трябва да подаде оставка като шеф на парламента съгласно избирателния закон. Но президентът Ердоган обяви, че няма пречка Йълдъръм да остане на поста и да бъде едновременно кандидат за кмет. Подкрепи го и самият Йълдъръм, като преди няколко дни обяви, че всякакви спорове по този повод са излишни и даде да се разбере, че няма да подаде оставка. Критиците на Ердоган и опозицията подозират, че се прави сметка, ако Йълдъръм не спечели вота, да остане председател на ВНСТ, където управляващата ПСР и националистите имат мнозинство. Ердоган обяви също кандидатите за кметове на 39-те общини в Истанбул, като трима са от Партията на националистическото действие на Девлет Бахчели - коалиционен партньор на ПСР. Сутринта в спортната зала \"Синан Ердем\" избухна свада между симпатизанти на ПСР от общините Султанбейли и Бахчелиевлер. Разрази се бой с юмруци и ритници. Пристигналите на мястото полицейски екипи разтърваха групите, задържаха няколко души и свадата приключи. Според медиите кавгата избухнала поради разногласия за кандидатите на изборите. Президентът Ердоган неслучайно залага на Бинали Йълдъръм. Йълдъръм е редом до него още от времето, когато Ердоган бе кмет на Истанбул. Йълдъръм винаги е бил на отговорни постове. Освен това се ползва със симпатии и одобрение от електората на ПСР. На предишните избори Ердоган го бе номинирал за кандидат на ПСР за кмет на Измир, но Йълдъръм се провали и не успя да отвоюва града от основния опонент на ПСР - Народнорепубликанската партия. Конфликтът между Ердоган и Ахмет Давутоглу преди няколко години изстреля Йълдъръм на върха. Ердоган му повери отначало премиерския пост, а след въвеждането на президентската система на управление /Ердоган ръководи и правителството/, Бинали Йълдъръм бе издигнат на поста председател на Великото национално събрание на Турция. В същото време се вземат мерки, ако не успее да спечели кметския пост, да остане председател на парламента. Народнорепубликанската партия на Кемал Кълъчдароглу, за разлика от Ердоган, заложи на неизвестно име. За кандидат за кмет на Истанбул бе номиниран кметът на община Бейликдюзю Екрем Имамоглу. За разлика от 63-годишния Йълдъръм, 48-годишният Имамоглу е от новото поколение кметове, които се считат за по-иновативни, по-гъвкави, сравнително необременени с партийни ежби. Бейликдюзю се счита за една от най-модерните общини на мегаполиса в европейската част на Истанбул. Интересното е, че голяма част от населението на Бейликдюзю са изселници от България, главно от 1989 г. Управляващата Партия на справедливостта и развитието има голям опит за 16-те години откакто е на власт. Има подготвени кадри, притежава всички механизми на властта, на което и ще залага в надпреварата за вота. Затова няма съмнение, че ще направи всичко възможно, за да спечели Бинали Йълдъръм. Слоганът на ПСР за изборите е \"Преди всичко народът, преди всичко служба\". Опозицията ще залага на обвиненията срещу ПСР за икономическата криза, за корупция и злоупотреби с власт. Може да се каже, че надпреварата за кметския пост на Истанбул ще бъде между статуквото, което олицетворява Бинали Йълдъръм, и новото, което обещава кандидатът на опозицията.", "date": "2018.12.29", "title": "Ердоган номинира Бинали Йълдъръм за кмет на Истанбул"}
{"url": "https://www.24chasa.bg/novini/article/7220454", "text": " предизвика многобройни реакции в Букурещ, коментира БТА. Лидерът на опозиционната партия \"Народно движение\" Еуджен Томак посочва, че в свободен превод председателят на Европейската комисия е обвинил правителството на Виорика Дънчила в липса на компетентност и функционална неграмотност, предаде агенция Медиафакс. Според Томак европейските лидери нямат никакво доверие на румънското правителство. Евродепутатът от опозиционната Национално-либерална партия Зигфрид Мурешан също смята, че ЕС няма доверие на правителството на Виорика Дънчила. \"Изявленията на председателя Юнкер потвърждават, че ЕС няма никакво доверие на правителството на Дънчила поради три причини - заради опитите да отслаби правосъдието, заради начина, по който управлява икономиката, и заради начина, по който се отнася към собствения си народ\", заяви Зигфрид Мурешан. За да илюстрира по-образно ситуацията, евродепутатът направи следното сравнение: \"Румънското председателство на Съвета на ЕС е моментът, в който Румъния е поканена да играе на финала на Шампионската лига, а управляващата партия изпраща изпаднал от групите отбор от Телеорман\". /Лидерът на управляващата Социалдемократическа партия (СДП) Ливиу Драгня и премиерът Виорика Дънчила са от южния румънски окръг Телеорман - бел. ред./ Бившият делегиран министър по европейските въпроси Виктор Негреску, който неочаквано подаде оставка от поста през ноември, коментира във Фейсбук, че думите на Жан-Клод Юнкер будят съжаление, съобщава още Медиафакс. Негреску обаче призна, че Румъния няма големи амбиции за своето председателство заради вътрешнополитическите конфликти. \"Изборите за Европейски парламент, но най-вече президентските избори (в Румъния - бел. ред.) вече поставиха на втори план този исторически за Румъния момент\", коментира Виктор Негреску. Според него за едно успешно председателство е необходима реална комуникация между правителството, парламента и президентската администрация в Румъния, но \"такава, за съжаление, не съществува\". Представители на управляващата партия в Букурещ направиха различен прочит на интервюто на Юнкер. Министърът за бизнес средите Раду Опря коментира изявленията на председателя на ЕК като начало на предизборната кампания за изборите за Европейски парламент. \"\"Румъния е много добре подготвена от техническа гледна точка за председателството на Съвета на ЕС\" - чувал съм същото изказване и относно нашето присъединяване към Шенгенското пространство. И в този случай сме изпълнили всички технически изисквания, липсва само политическо решение. Значи пак политически интерпретирам и това интервю\", коментира Раду Опря и допълни, че политическите спорове не са характерни само за Румъния. Министърът заяви също, че в реч пред парламента премиерът Виорика Дънчила е призовала към единство в този уникален момент в румънската история, но \"онзи, който не е приел поканата, е президентът Клаус Йоханис\". Евродепутатът от СДП Ръзван Попа заяви, че всеки румънски представител, независимо от коя партия е, има отговорността да даде своя принос за успешното председателство на Румъния. Попа призова всички политици от опозицията да проявят отговорност и да изпълнят дълга си, защото \"всеки друг тип поведение би означавал саботаж на интересите на Румъния\".", "date": "2018.12.29", "title": "Румъния след изказването на Юнкер: ЕС няма доверие на правителството на Дънчила"}
{"url": "https://www.24chasa.bg/novini/article/7220503", "text": "Френски \"жълти жилетки\", недоволните от социалната и данъчната политика на президента Еманюел Макрон, се събраха на седми поред съботен протест, но бяха доста по-малобройни, предаде Франс прес, цитирана от БТА. Движението, започнало преди месец и половина, отслабна значително в последните две седмици. По данни на правителството миналата събота в протестите са се включили към 38 600 души, докато седмица по-рано те бяха 66 000, а в първия ден на демонстрации - на 17 ноември - 282 000 души. Много от участниците в това народно движение, възникнало вън от всякаква политическа или профсъюзна рамка, смятат обаче, че намаляването на числеността им се дължи на коледните и новогодишните празници и прогнозират нови многолюдни протести през януари въпреки отстъпките от страна на правителството. Най-рано се събраха на протест хората в Марсилия - към 900 души. В други градове \"жълтите жилетки\" предпочетоха да не разкриват предварително планираните акции, за да изненадат силите на реда. Мирни протестни прояви имаше от Марсилия на Средиземно море през Албервил в Алпите до Руан в Нормандия. В началото на деня на парижкия булевард \"Шан-з-Елизе\" все още нямаше никакви протестни групи, но по протежението му имаше дискретно полицейско присъствие. По-късно няколко десетки протестиращи се опитаха да образуват там шествие, но бяха мирно отклонявани от силите за сигурност, посочва Асошиейтед прес. Участниците в днешните протести насочиха гнева си срещу медиите. Няколкостотин демонстранти преминаха в шествие през централите на водещи френски телевизии. Протестиращите, някои от които скандираха \"Журналисти - колаборационисти!\", минаха край централните офиси на телевизионната мрежа Бе Еф Ем и държавната \"Франс Телевизион\". Те казаха, че смятат да посетят и други телевизии. Според радио \"Франс енфо\", близо до студиата на Бе Еф Ем е имало сблъсъци между демонстранти и полиция, посочва ДПА. Някои \"жълти жилетки\" обвиняват водещите медии, че отразяват благоприятно управлението на президента Макрон и едрия бизнес, и пренебрегват протестите, въпреки че те са основната тема във Франция, откакто на 17 ноември хората излязоха масово на улицата, за да изразят гнева си срещу повишаването на данъците върху горивата. Нови демонстрации се очакват на \"Шан-з-Елизе и в новогодишната нощ.", "date": "2018.12.29", "title": "Френските \"жълти жилетки\" отново на протести, но са доста по-малобройни"}
{"url": "https://www.24chasa.bg/novini/article/7220522", "text": "Автобус на градския транспорт се блъсна в къща между ул. „Суходолска” и ул. „Кубан”. Няма пострадали хора, съобщи Катастрофиралият автобус се е движел по линия 77. Шофьорът на превозното средство Александър Тодоров разказа, че е бил засечен от лек автомобил. Вариантите пред него били два – или да помете автомобила, или да обърне рязко. Така се стигнало до удара. Автобусът помете желязната ограда на къщата, по чудо в това време в двора не е имало деца. В самата къща в момента на инцидента се е намирало семейство от 6-ма души. Когато чули силния гръм, излезли и видели автобуса в двора им. Водачът на лекия автомобил е избягал от местопроизшествието. Автобусът е вдигнат с кран и изнесен.", "date": "2018.12.29", "title": "Автобус на градския транспорт се вряза в къща в София, засякла го кола"}
{"url": "https://www.24chasa.bg/novini/article/7220364", "text": "Докато актьорът от \"Дунав мост\" и \"Васко да гама от село Рупча\" Иван Ласкин е в изкуствен сън, медици и близки правят опити за намиране на донор. Състоянието му е много тежко и спешно се налага трансплантация на черен дроб, за да може новият орган да осигури нормалното функциониране на организма, съобщава  Специалисти обясниха пред \"България Днес\", че Ласкин има проблем със съсирването на кръвта и това затруднява откриването на подходящ донор, чиито показатели да съвпадат или поне да се доближат до тези на Ласкин. \"Разговаряхме доста пъти, докато лежеше в \"Пирогов\". Вдъхнах му сили и кураж да се бори, по мъжки. Вярвам, че лекарите ще се справят във ВМА и скоро ще бъде на крака\", сподели пред вестника Христо Мутафчиев. Двамата с Ласкин от дълги години са близки приятели на сцената и извън нея и Мутафчиев неведнъж е споделял своите симпатии към половинката на Алекс Сърчаджиева.", "date": "2018.12.29", "title": "Спешно търсят донор за Иван Ласкин"}
{"url": "https://www.24chasa.bg/novini/article/7220359", "text": "Татяна Лолова, подкрепяна от най-близките си хора - сина, снахата и внуците, се сбогува със съпруга си Светослав-Славето, в черквата на Централните софийски гробища.  Ритуалът продължи 30 мин. Излизайки от черквата, Лолова притискаше до себе си портрета на Славето. Приседна на пейката пред храма, за минути остана сама и дълго, дълго гледа снимката, на която той е много млад. Прощаването беше в много тесен семеен кръг по настоятелна молба на известната актриса, която не съобщи на никого часа и мястото на поклонението. Славето почина в сряда (26.12.) в дома си след мъчителна битка с рака на панкреаса. До последната минута Татяна Лолова се е надявала да стане чудо. Разбирайки колко хората са ценили и обичали този скромен и добър човек, тя намери сили да приема съболезнования по телефона. Споделя колко Славето се е измъчил, колко много тъгува. \"Имахме 55 години щастлив брак!\", възкликва тя, убедена, че той ще е винаги до нея, край нея. Волята на Славето да бъде кремиран, ще бъде спазена.", "date": "2018.12.29", "title": "Татяна Лолова се сбогува със съпруга си с неговия портрет в ръце"}
{"url": "https://www.24chasa.bg/novini/article/7220372", "text": "Британското правителство ще похарчи над 100 млн. бр. лири (130 млн. д.) за допълнителни фериботни връзки с Европа, ако се наложи Великобритания да напусне ЕС без търговско споразумение догодина, съобщи Ройтерс, цитирана от БТА. Допълнителните кораби ще бъдат необходими за нови маршрути през Ламанша в случай на задръствания на основния френски терминал Кале и британските Довър и Фолкстоун заради митнически проверки. В момента благодарение на еврочленството камионите се движат безпрепятствено без митнически проверки в блока. При Брекзит без сделка обаче дори неколкоминутно забавяне на митницата за всеки камион вероятно ще означава струпване на автомобили на пристанищата и опашки от двете страни на Ламанша. За облекчаване на евентуалните тапи правителството е сключило три договора за осигуряване на допълнителен капацитет за товарни превози по маршрути, започващи от пристанища на южното крайбрежие на Англия, включително Пул, Портсмут и Плимут.", "date": "2018.12.29", "title": "Великобритания ще даде над $ 130 млн. за фериботни връзки при Брекзит без сделка"}
{"url": "https://www.24chasa.bg/novini/article/7220402", "text": "БСП - София подкрепя напълно гражданите от район Нови Искър и съседните квартали и села в столицата в протеста им срещу плановете на АПИ да бъде въведена винетка за ползване на Северната скоростна тангента. Това се казва в позиция на партията. В рамките на града движението по всички пътища трябва да бъде безплатно. И управляващите в Столична община са длъжни да защитят на всяка цена интереса на гражданите. Северната скоростна тангента и Южната дъга, която съвпада с Околовръстния път на София, бяха изградени с цел да въведат ред и да облекчат градското движение. Коледно-новогодишната изненада, която Министерски съвет направи за гражданите от северните райони на София, е абсурдна, показва липса на мисъл и отношение към хората в града, както и пълно не познаване на управлението на транспорта в столицата. В тази ситуация, управляващите в Столична община носят цялата отговорност, ако при преговорите с АПИ, които трябва да продължат на 2-и януари, допуснат въвеждането на винетка за използването на Северната скоростна тангента. За изграждането на този транзитен бърз път именно Столична община отчужди земи на софиянци с обещанието да модернизира и да улесни придвижването им. Сега, когато тангентата е факт, принуждаването на същите тези граждани да си плащат допълнително, за да я ползват, не е нищо друго, освен прокарване на законен рекет. Столична община в момента не предлага никаква друга алтернатива за свободно и удобно придвижване на гражданите от северните райони до останалата част на града, коментират от БСП. С въвеждането на винетки за Северната скоростна тангента Столична община и АПИ ще принудят хората да търсят алтернативни маршрути за придвижване, които са през центъра на града. А това е точно обратното на афишираната в последните години политика на Столична община за разтоварване на центъра от автомобили. Въвеждането на винетки за ползване на Северната скоростна тангента саботира и всички усилия за борба със силно замърсения въздух в града - гражданите ще бъдат принудени да търсят алтернативни маршрути за придвижване, това ще доведе до нови задръствания и до връщането на ситуацията с огромните транспортни проблеми в София от преди изграждането на Северната скоростна тангента. Едно абсурдно решение, взето на тъмно, в 12 без 5, за което цялата отговорност пред гражданите на София категорично ще я носят кметът Йорданка Фандъкова и управляващите в Столична община, ако допуснат въвеждането на винетки.", "date": "2018.12.29", "title": "БСП: В София движението по всички пътища трябва да е безплатно"}
{"url": "https://www.24chasa.bg/novini/article/7220419", "text": "Президентът на Франция Еманюел Макрон си е взел няколко почивни дни, които ще прекара със семейството си. Това съобщи днес телевизия Бе Еф Ем, като се позова на източник от Елисейския дворец, предаде ТАСС. \"Президентът си е взел няколко почивни дни, които ще прекара в семеен кръг. Паузата му ще приключи вечерта на 30 декември\", цитира каналът източника от администрацията на френския лидер, посочва БТА. Според него обаче Макрон \"поддържа тесен и постоянен контакт с министерския кабинет и получава цялата необходима информация\". Снощи Макрон и съпругата му Брижит бяха видени в Сен Тропе, където по данни на в. \"Вар-матен\" президентската двойка е отседнала у близки. Вчера двамата се разходиха из градския център и разговаряха с местни жители, пише изданието. Сен Тропе се намира на около 40 км от лятната резиденция на френския президент - замъка Брегансон. В четвъртък близо 40 души от движението \"жълти жилетки\", смятайки, че държавният лидер е там, се опитаха да доближат комплекса, но бяха спрени от полицията на няколкостотин метра оттам. Вестник \"Паризиен\" писа по-рано, че отначало Макрон смятал да замине на ски в Пиренеите - също като миналата година, но бил принуден да се откаже по препоръка на съветници, според които президентът трябва да прекарва отпуските си по-далеч от репортерски очи. Според изданието замъкът Брегансон отпаднал, защото трудно се отоплява през зимата. Съветниците отхвърлили и фамилното имение в северното курортно градче Туке поради твърде силното внимание на медиите към това място.", "date": "2018.12.29", "title": "Макрон си е взел няколко почивни дни, за да бъде със семейството си"}
{"url": "https://www.24chasa.bg/novini/article/7220425", "text": "Белгийските туроператори ТУИ и Томас Кук съобщиха, че спират полетите до Кайро заради   съобщи БТА. Засега полетите от Белгия до двата основни курорта в Египет - Хургада и Шарм ел Шейх, продължават. Туроператори уточниха, че в района на египетската столица няма белгийски туристи, както и че следят предупрежденията на белгийското външно министерство. Засега министерството не е издало препоръка да не се пътува до Египет.", "date": "2018.12.29", "title": "Белгийските туроператори спират полетите до Кайро заради атентата край пирамидите в Гиза"}
{"url": "https://www.24chasa.bg/novini/article/7220428", "text": "Германската федерална агенция за защита на околната среда призова днес хората да се откажат от фойерверките в новогодишната вечер, тъй като замърсяването на въздуха с фини прахови частици се очаква да достигне още по-високи нива, информира ДПА, цитирана от БТА. Според изчисленията на агенцията около 4500 тона фин прах се издигат във въздуха над Германия в новогодишната нощ. \"Това се равнява на около 15,5 процента от количеството твърди частици, отделяни от пътния трафик всяка година\", посочва ръководителката на агенцията Мария Крауцбергер пред в. \"Райнише пост\". Ако използвате по-малко фойерверки в нощта на Нова година, или изобщо се откажете от тях, можете да помогнете за намаляване на замърсяването с фини прахови частици. Това е от полза за здравето ви и намалява отпадъците по пътищата и в околната среда, допълва тя. Твърдите частици се образуват в процеса на горене. Те могат да достигнат белите дробове и да влязат в кръвообращението, да причинят възпаления на дихателните пътища, тромбози и сърдечни заболявания. Опитът сочи, че високи нива на твърди частици в новогодишната нощ се измерват в градове като Берлин, Мюнхен и Хамбург. Пускането на фойерверки е популярна традиция в Германия. Миналата година германците са купили фойерверки за около 137 млн. евро, според германската Асоциация на пиротехническия сектор.", "date": "2018.12.29", "title": "Германия: Откажете се от фойерверките в новогодишната вечер"}
{"url": "https://www.24chasa.bg/novini/article/7220521", "text": "Турското разузнаване е заловило в Азербайджан предполагаем привърженик на живеещия в САЩ мюсюлмански проповедник Фетхуллах Гюлен. Задържаният е учител, идентифициран като Мехмет Гелен. Той е бил върнат в Турция, където е обвинен в членство във въоръжена терористична организация, съобщи днес Анадолската агенция, цитирана от ДПА. По-рано Гелен бе задържан при опит да влезе в Беларус с фалшив паспорт и бе депортиран в Азербайджан, отбелязва Анадолската агенция, цитирана от БТА. Анкара обвинява Фетхуллах Гюлен и неговото движение за осуетения опит за преврат през юли 2016 г. Турция обяви движението на Гюлен за терористична организация.", "date": "2018.12.29", "title": "Турското разузнаване залови в Азербайджан привърженик на Гюлен, върна го в страната"}
{"url": "https://www.24chasa.bg/novini/article/7220544", "text": "Канадец, осъден за трафик на наркотици в Китай, може да получи нова, по-тежка присъда, след като днес китайски съд нареди да бъде проведен нов процес, предаде Асошиейтед прес, цитирана от БТА. Робърт Лойд Шелънбърг е бил съден през 2016 година, но за делото му бе съобщено от китайските медии след ареста в Канада на главния финансов директор на технологичния гигант Хуавей (Huawei) Мън Ванчжоу на 1 декември. Оттогава Китай арестува двама канадци, които обвини в застрашаване на националната сигурност. Канадски учител също бе задържан, но след това бе освободен. Апелативен съд прие твърдението на прокуратурата, че 15-годишната присъда на Шелънбърг за помагачество при наркотрафик е твърде снизходителна. Има доказателства, че е възможно той да е играл \"значителна роля\", отбелязва съдът. Властите не публикуваха подробности за обвиненията срещу канадеца. Максималната присъда за наркотрафик в Китай е смърт. През 2009 г. Пекин екзекутира британеца Акмал Шейх за контрабанда на хероин въпреки протестите на негови поддръжници, твърдящи, че мъжът е психично болен.", "date": "2018.12.29", "title": "Китайски съд подновява делото за трафик на наркотици срещу канадец"}
{"url": "https://www.24chasa.bg/novini/article/7220551", "text": "Сръбските власти са спрели разследване срещу бивш румънски депутат, който избяга в Сърбия, за използване на фалшиви документи, след като той е направил хуманитарно дарение, съобщава днес румънският информационен сайт Зиаре, цитиран от БТА. Източници от прокуратурата в Белград са потвърдили пред сръбския информационен сайт Крик, че наказателната процедура за използване на фалшив паспорт срещу Себастиан Гица е спряна, след като той е направил хуманитарно дарение в размер на 1,2 милиона сръбски динара (около 10 000 евро). В Румъния Гица, който е бивш депутат от управляващата Социалдемократическа партия, е обвинен в пране на пари, вземане и даване на подкуп, изнудване, търговия с влияние и незаконно използване на поверителна информация. Той бе обявен за изчезнал на 21 декември 2016 г., когато не се яви на изслушване в Националната дирекция за борба с корупцията. През януари 2017 г. бизнесменът бе обявен за международно издирване. През април 2017 г. бе задържан в предварителен арест в Сърбия, откъдето бе освободен следващия месец под гаранция от 200 000 евро. При задържането му на улица в Белград Себастиан Гица представил фалшиви словенски документи. През август 2018 г. Апелативният съд на Белград потвърди решение на Върховния касационен съд, с което бе отхвърлено искане на Румъния за екстрадицията на Гица. Той е поискал убежище в Сърбия, което е прието за разглеждане. Сръбските власти смятат, че в Румъния Гица е преследван заради политическите си убеждения.", "date": "2018.12.29", "title": "Сърбия спря разследване срещу бивш румънски депутат след дарение от 10 000 евро"}
{"url": "https://www.24chasa.bg/novini/article/7220558", "text": "Холандските сили за сигурност арестуваха четирима души в пристанищния град Ротердам по подозрения за подготвянето на терористична атака, предаде БГНЕС. Акцията е извършена съвместно от елитните части за борба с тероризма и полицията. Заподозрените са били задържани при едновременна операция в различни части на града. В момента се провежда разследване. Искаме да установим какъв е мащабът на подготвяния терористичен акт и дали има други участници“, се посочва в кратно изявление на полицията. Холандия беше пощадена от терористични атаки, които разтърсиха съседните й европейски държави през последните две години. Напоследък обаче подобни опити зачестиха. През август 19-годишен афганистанец с германско жителство намушка и рани двама американски туристи на натоварената Централна гара в Амстердам, преди да бъде прострелян от полицията. През септември холандски разследващи арестуваха седем души и осуетиха мащабна атака срещу цивилни.", "date": "2018.12.29", "title": "Холандската полиция задържа четирима души, подготвяли атентат"}
{"url": "https://www.24chasa.bg/novini/article/7220571", "text": "Вулканът Анак Кракатау, предизвикал цунамито, което уби над 400 души миналата седмица в Индонезия, изгуби над две трети от височината си заради изригването, довело до тази катастрофа. Това съобщи днес официален източник, предаде Франс прес. Според наблюдения на индонезийската агенция по вулканология Анак Кракатау, висок 338 метра преди, вече се издига едва на 110 метра, посочва БТА. Част от кратера се е срутила в океана след изригването, предизвикало цунами. По изчисления на индонезийската агенция във водите са паднали между 150 и 180 милиона кубични метра скални маси. Сателитни снимки, заснети преди бедствието и след него от Японската космическа агенция, показват, че морските дълбини са погълнали два кубични километра от вулканичния остров, на който се намира Анак Кракатау. Днес - седмица след трагедията, хиляди индонезийски мюсюлмани се събраха в местността Пандегланг, засегната най-силно, за да почетат паметта на жертвите. \"Моля се за пострадалите - да получат подкрепа и да се въоръжат с търпение. Моля се освен това правителството незабавно да ни подпомогне във възстановяването, да ни осигури дрехи и храна, или най-малкото морална подкрепа\", обясни пред АФП Диан Росдиана. Най-малко 426 души са загинали в катастрофата, сочат данни на властите. Анак Кракатау все още тътне глухо и поради опасения от ново цунами над 40 000 души са евакуирани от околностите, добавя агенцията. Заплахата от повторно цунами не е голяма, смята обаче шефът на индонезийския център за предотвратяване на вулканични и геологически катастрофи Антониус Пурбо, цитиран от ТАСС. В Индонезия днес има 127 активни вулкана, 7 от които активно изригват, напомня агенцията. В четвъртък индонезийските власти повишиха степента на опасност от Анак Кракатау, разшириха и закритата за достъп зона около вулкана. Индонезийският архипелаг - най-големият в света, включващ 18 000 острови и островчета, е формиран на мястото, където се срещат три големи тектонични плочи - индо-тихоокеанската, австралийската и евразийската. Държавата е разположена в \"огнения пояс\", опасващ Тихия океан - зона на силна сеизмична активност.", "date": "2018.12.29", "title": "Вулканът Анак Кракатау изгуби над две трети от височината си (Снимки)"}
{"url": "https://www.24chasa.bg/novini/article/7220358", "text": "Офицер от британската армия стана вторият човек в историята, който прекоси Антарктида без чужда помощ, само два дни след като  , предаде ДПА, цитирана от БТА. На британеца Луис Ръд бяха необходими 56 дни за изтощителното 1500-километрово прекосяване на континента със ски. 49-годишният Ръд предприе експедицията в памет на близкия си приятел Хенри Уорсли, който през 2016 г. умира от инфекция дни, след като се отказва от прехода само 50 км преди финала. О'Брейди определи Ръд като \"един от най-завършените полярни изследователи, живели някога\". \"Беше чест да се стремим към същата цел, очаквам с нетърпение да го поздравя тук на финала и да му честитя невероятното постижение\", написа американецът, който завърши прехода за 54 дни. \"Ще влезем в учебниците по история заедно като единствените двама души, завършили подобен преход\", допълни той.", "date": "2018.12.29", "title": "Британец стана вторият човек, прекосил Антарктида без чужда помощ"}
{"url": "https://www.24chasa.bg/novini/article/7220346", "text": "Турция струпва тежка военна техника по границата си със Сирия, предаде агенция ТАСС, като се позова на Анадолската агенция. Колони с танкове, гаубици и бронетранспортьори са се отправили от западните окръзи на Турция към границата със Сирия, съобщава Анадолската агенция, цитирана от БТА. Телевизионният канал \"Хабер тюрк\" предаде, че около 50 танка са пристигнали днес сутринта в 20-та бронетанкова бригада в град Шанлъурфа. Техниката е преместена от окръг Хатай. На 12 декември президентът на Турция Реджеп Тайип Ердоган обяви намерение да започне скоро военна операция на източния бряг на река Ефрат срещу сирийските кюрдски Сили за защита на народа и Партията на демократичния съюз, които Анкара смята за разклонение на терористичната Кюрдска работническа партия (ПКК). Турция вече проведе две военни операции на територията на Сирия - \"Ефратски щит\" и \"Маслинова клонка\", припомня ТАСС. На 19 декември Ердоган заяви, че турските въоръжени сили са завършили подготовката за операция в Сирия. След като американският президент Доналд Тръмп обяви решение за изтегляне на американските сили от Сирия, в Анкара съобщиха, че заради тази стъпка на Вашингтон турската военна операция ще почака. Кюрдските отряди в Сирия се въздържаха от пряка конфронтация със сирийското правителство и не подкрепяха опозицията, борейки се за собствена автономия. След като се озоваха сами пред заплахата от турско военно нахлуване, вчера кюрдите се обърнаха за помощ към Дамаск и предложиха на сирийската армия да заеме контролираните от тях райони в град Манбидж. От Генералния щаб на сирийските въоръжени сили съобщиха вчера, че правителствените войски са влезли в Манбидж, но според няколко други източника сирийската армия е около града. Турската страна още не е коментирала тази информация, отбелязва ТАСС.", "date": "2018.12.29", "title": "Турция струпва тежка военна техника по границата си със Сирия"}
{"url": "https://www.24chasa.bg/novini/article/7220332", "text": "Образците на данъчни декларации за облагане на доходите на физическите лица и за облагане с корпоративни данъци са публикувани на  , предава  . За първи път догодина данъчната кампания ще започне на 10 януари, а не както обикновено - в първия ден на годината. Между 10 и 31 януари може да се използва пет процента отстъпка от данъка за довнасяне, ако декларацията е подадена онлайн.", "date": "2018.12.29", "title": "За първи път данъчната кампания започва на 10 януари"}
{"url": "https://www.24chasa.bg/novini/article/7220337", "text": "Спадът на турската лира е една от основните причини за спада на българския износ, сочи анализ на една от водещите банки, цитиран от  . Банковите анализатори посочват, че износът е спаднал с 3,2 процента в реално изражение, като се позовават на последните данни на националната статистика. Вносът се е увеличил с 3,8 на сто, което е под предвиденото. Експертите са категорични, че върху износа е повлиял драстично спадът на турската лира, защото това е оскъпило българските стоки, продавани в южната ни съседка. Брутният вътрешен продукт расте с по ниски темпове от очакваното, хората са все по-склонни да потребяват заради ниските лихви по кредитите и увеличаващите се доходи, категорични са анализаторите.", "date": "2018.12.29", "title": "Анализ: Спадът на турската лира е основна причина за спада на българския износ"}
{"url": "https://www.24chasa.bg/novini/article/7220116", "text": "38 процента от германците биха желали канцлерката Ангела Меркел да бъде сменена начело на правителството още преди изтичане на мандата й през 2021 г., предаде ДПА. Според проучването на социологическата агенция ЮГов, поръчано от ДПА и оповестено днес, 43 на сто обаче смятат, че тя трябва да остане на поста си до следващите парламентарни избори, които трябва да се състоят след по-малко от 3 г. , а 18 на сто не са изразили мнение по въпроса. За предсрочно оттегляне на Меркел са се изказали най-много привърженици на деснопопулистката партия \"Алтернатива за Германия\" - 78 на сто от тях, предава БТА. Меркел сдаде председателството на своята партия - Християндемократическия съюз в началото на декември след 18 г. начело на ХДС. Тя бе сменена от генералния секретар на партията Анегрет Крамп-Каренбауер. На конгреса Меркел каза, че би желала да изкара мандата си като канцлер до края. ДПА отбелязва, че Меркел може да бъде сменена само ако настъпи промяна в управляващата коалиция - ако например социалдемократите я напуснат, или ако се стигне до предсрочни избори след загуба на вот на доверие в канцлера в Бундестага.", "date": "2018.12.29", "title": "38% от германците искат Меркел да се оттегли преди следващите избори"}
{"url": "https://www.24chasa.bg/novini/article/7219720", "text": "От 1992 година, когато за Камбоджа заминава първият български батальон, който трябва да обезоръжи червените кхмери, България постоянно участва в мисии в чужбина. И за този период по данни на Министерството на отбраната “мисионери”, или както (неправилно) медиите ги наричат рейнджъри, са били 21 000 български войници, сержанти и офицери. Жертвите са 23, ранените 86. Толкова за сухата статистика. Медиите обикновено се сещат за тези хора, когато стане трагедия. Като атаката срещу база “Индия” в иракския град Кербала преди 15 години на 27 декември. Тогава загиват петима българи, над 70 са ранените. Това се води най-тежката и кървава атака срещу Българската армия след края на Втората световна война. Много рядко се обръща внимание на хората, които Мисионерите са обречени на тъжен край, оставени сами да се справят с последиците от бойния стрес, често пъти без никаква грижа за тях от страна на държавата. И влизайки в криминалните хроники - освен да пребори стреса самичък, не всеки избира верния път... А армията дори крие каква част от военнослужещите, били те мисионери, или изкарали службата си само в България, получават психологически разстройства и са освобождавани заради това. “Сведенията за психическата непригодност на личния състав представляват класифицирана информация”, гласи сухият отговор от Министерството на отбраната на запитване от “24 часа” на каква част от завръщащите се от мисия военни им се налага сериозна психологическа консултация или лечение, както и каква част от преминалите през мисии зад граница са освободени заради психическа непригодност. Накратко, колко български войници, офицери и сержанти получават психични заболявания заради службата си в армията, е военна тайна. Също както и извращенията някога по време на наборната служба. Зад сухите отговори на хората с пагони са човешките съдби на стотиците, борили се сами с тези проблеми. “Ако имахме помощ, вероятно нямаше да се случат доста неща, които направих, за да се преборя сам. И от които се срамувам.” Тези думи са на редника от резерва Ивайло Николов, един от ранените при атаката в Кербала. Каза ги в навечерието на тази Коледа - точно 15 г. след онази, черната, когато министърът на отбраната Красимир Каракачанов го награди заедно с останалите оцелели от Кербала. Тъжната констатация на редника е едно от малкото неща, които се откъсват от устата му. Напуска армията месеци след завръщането си от Ирак. Работи в чужбина, връща се. Сега е на 35 г. “Още в Ирак видях, че ние сме много далеч и встрани от това, което трябва да представлява една армия, и начина, по който се подготвят хората за такива мисии”, казва редник Николов. Че армията ни не работи достатъчно за психологическата подготовка на войниците, става ясно още при първата задгранична мисия - сините каски в Камбоджа, разказа подполковникът от запаса Янко Янков. Като майор през 1992 г. той е зам.-командир на първия български батальон там. В момента е в ръководството на сдружението на сините каски, реално единствената ветеранска организация за миналите през война в най-новата история на България. “Когато ни изпращаха, в България изобщо не знаеха къде отиваме”, е друга от констатациите на Янков. Затова когато се завръща, той прави подробен доклад до Генералния щаб. Викат го и във Военномедицинската академия. “Реално на базата на моя опит направиха психолабораторията, която в момента подбира хората за мисии и следи за състоянието им след завръщане”, обясни подполковник Янков. Но и в момента тази психолаборатория работи с мисионерите два пъти - веднъж, когато оценява дали са способни да заминат, и втори път, след като се завърнат. Следва кратка рехабилитация и оттам нататък всеки е оставен сам на собствените си начини за справяне. Специална грижа реално получават само тези, които осъзнаят, че са в тежко състояние и сами потърсят специализирана помощ, разказват преминалите през контингентите. според американските статистики. А САЩ имат опит с този проблем още от времето на виетнамския синдром. У нас статистиката не е публична, но се появяват спорадични данни. През 2006 г. например в армията има 84 случая на посттравматичен стрес, което е около 22% от личния състав на батальоните от Ирак. За първия контингент пък дори се твърди, че има случаи, когато заради психически проблеми мисионери се е налагало да бъдат лекувани в болница. През 2004 г., когато коалиционните войски в Ирак водят боеве с милициите на Муктада Садър, а българите отбраняват кметството на Кербала, 60 души -или 15% от състава на контингента ни, са в шок. Показателно е, че още в месеците след завръщането на първите ни бойци от Ирак следват множество инциденти. Само 20 дни след завръщането си от Кербала загиват в катастрофи Цветан Топузлийски и Иван Иванов. Следва поредица от Дори тогавашният шеф на Генералния щаб ген. Никола Колев признава за проблема. А психолози го отдават на посттравматичния стрес. Както и на навика от бойната мисия да се кара бързо, за да си по-трудна мишена. Редица са и миналите през мисиите на Българската армия в чужбина, които изведнъж започват да вършат необясними за близките им дела. И често пъти приключват с присъди. Също като 42-годишния Светослав Каменов, ветеран мисионер от Кербала, който преди седмици уби колежката си от армията Десислава Стоянова. А преди това е бил с множество криминални регистрации - от кражба до сигнал за бомба в банков клон. Според публикация на сайта “Подбалкански новинар” Каменов е бил освободен от Карловската бригада заради психически проблеми след завръщане от мисия. Статистиката дотук навежда на извода, че Каменов засега е само последният от дълъг черен списък на завърнали се живи от участие във военни действия, но намерили тъжен край в България. През 2006 г. само за седмица се самоубиват ефрейтор Веселин Сариев, който е един от ранените в атаката срещу българската база в Кербала, и лейтенант Яни Димитров. През 2007 г. преминалият през мисиите в Босна и Херцеговина Янко Иванов убива съпругата си Станислава и се самоубива. Оставят 9-годишно момченце сираче на втория български батальон в Ирак подполковник Наско Люцканов. От свръхдоза хероин загива още един от ранените в Кербала - редник Мехмед Ялъмов. През 2009 г. Христо Божков, пореден мисионер от Залива, се самоубива, този път с препиване. И това са случаите, които са влезли в медиите. Никой обаче не води статистика и не описва тези, които успяват някак да оцелеят и проблемите им не стават публично достояние. Най-критични според психолозите са първите месеци след завръщането от мисия. Без специализирана помощ обаче стресът никога не отшумява и може да се отключи във всеки един момент. Това показва и дългият списък на завърналите се, които намират смъртта си не по естествен път години след участието им в контингентите. “Толкова години минаха от Камбоджа, а все още има хора от батальона, които продължават да имат проблеми. Да, не е нещо тежко, но продължават да имат психически проблеми”, категоричен е подполковник Янко Янков. “Подобни неща са естествени и затова всеки, преминал през мисия, особено такава с участие в боеве, трябва да преминава продължителна рехабилитация.” Тази рецепта не е на психолог, а на бивш мисионер. Участвал е в първия ни контингент в Ирак, след завръщането си получава психически проблеми, напуска армията и е принуден сам да се оправя. До ден днешен не желае да бъде публикувано името му, защото “Когато си бил принуден да подозираш всеки, налагало ти се е да използваш оръжие срещу цивилни и дори жени и деца, няма как това да не оказва влияние върху психиката. Там се стягаш и уж издържаш - въпрос на оцеляване. Връщаш се обаче и искаш да забравиш. А вместо това всеки те пита как беше, какво прави, извърши ли геройства, стреля ли. И тогава стресът се отключва”, казва мисионерът. Един от емблематичните разкази на ветерани какво представлява стресът след връщане от мисия пък е на лекаря на втория български батальон в Ирак д-р Румен Бояджиев. “Около две седмици трудно се движех пеша. Не можех да пресека улицата. да видя дали нещо не ме застрашава. Непрекъснато се опипвах да видя къде са ми оръжията. Липсваха ми. Липсваше ми и бронежилетката. Това усещане продължава близо месец. След това продължаваш да сънуваш, че си там. Скоро пак сънувах, че съм в базата”, казва той през 2004 г. в разследване на в. “Сега”. Именно тези спомени са в състояние да отключат психически заболявания, категорични са военни психолози. Допълнителен стрес е продължителността на българските мисии. Още през 2004 г. ген. Колев признава, че И въпреки това промяна в организацията няма. “Най-тежко е на втория и на шестия месец. Тогава се проявяват най-много проблеми”, показват и наблюденията на подполковник Янков. Направени са ощепрез 1992 г. Освен в психологическата подкрепа Българската армия се оказва доста далеч и в допълнителната помощ, която оказва на ветераните си. която да даде сигурност на напусналите военни и да им помогне да се справят с битовите проблеми, докато наново се адаптират към живота си в родината. Още един стресов фактор, който води до тъжния край на мисионерите.", "date": "2018.12.29", "title": "Тъжният край на мисионерите"}
{"url": "https://www.24chasa.bg/novini/article/7219740", "text": "Едва година продължава според правилата на военните специализираната психологическа помощ, която получават преминалите през мисиите на армията. Това е предвидено в наредба от 2011 г., се казва в писмен отговор на вицепремиера и министър на отбраната Красимир Каракачанов до левия депутат Петър Витанов. Отговорът е на въпрос именно дали със Светослав Каменов, който уби Десислава Стоянова, е работено след завръщането му от мисията в Кербала. И какви са правилата за оказване на подкрепа на преминалите през мисии военни. С участниците в контингентите се работи на три етапа, предвижда военната заповед, става ясно от отговорите на Каракачанов. Първият е изследване и подготовка преди заминаването на контингента. Вторият е по време на мисията, третият е след завръщането в България. Психологическата работа след завръщане от мисия включва както индивидиуално изследване за стресова симптоматика, така и групова работа с участниците в контингента. Това обаче се извършва веднага след връщането от мисията от психолози от центъра на Военномедицинската академия. Индивидуално консултиране има обаче само при заявка от страна на конкретен участник в контингент или пък, ако бъдат открити тревожни симптоми при груповата работа. А проследяването на по-тежките случаи, които са проявили симптоми на стрес още при завръщането си, продължава до една година. И се извършва от психолозите по поделенията, пише в отговорите си министърът на отбраната. Наредбата обаче е от 2011 г., а участниците в най-тежката мисия в Кербала от първия континтент са консултирани по инструкция от 2000 г. За тях е била предвидена двуседмична рехабилитация с психолози във военния санаториум в Банкя. И толкова.", "date": "2018.12.29", "title": "Психологическа помощ за военните - до 1 година след мисия"}
{"url": "https://www.24chasa.bg/novini/article/7220127", "text": "МВР ще предприеме превантивни мерки, свързани с охрана на обществения ред и сигурност по време на предстоящите Новогодишни празници. Представители на ГДНП от секторите \"Охранителна\", \"Криминална\" , Пътна полиция и \"КОС\", СДВР и ГДПБЗН ще предоставят на 31 декември информация за предприетите мерки, съобщиха от пресцентъра на МВР. Брифингът ще е от 9.30 часа в сградата на ГД \"Национална полиция\" . В 11.00 часа пред сцената на новогодишния концерт на пл.\"Александър Батенберг\" комисар Борислав Муеров, началник отдел \"Охранителна полиция\" - СДВР и Кристина Лазарова, директор на дирекция \"Сигурност\" - Столична община, ще оповестят подробности за мерките за сигурност по време на концерта.", "date": "2018.12.29", "title": "МВР с мерки за предстоящите новогодишни празници"}
{"url": "https://www.24chasa.bg/novini/article/7220129", "text": "БНБ е приложила надзорни мерки спрямо четири банки, при които са установени нарушения на регулаторната рамка. Това става ясно от отчета на Централната банка за първото полугодие, публикуван на сайта й. От БНБ отчитат, че при някои банки има \"недостатъчна ангажираност\" на ръководствата в управлението на кредитния риск, предава  . Според Централната банка при някои банки трябва да подобри цялостният подход спрямо процеса на вътрешен анализ на рисковете и адекватността на капитала. Препоръката на БНБ е заради изискването за по-добра устойчивост на кредитните институции в условията на стрес и необходимостта да се предвидят всички значими рискове, пише още в отчета на институцията. В него се посочва, че банковата система е стабилна.", "date": "2018.12.29", "title": "БНБ с надзорни мерки спрямо 4 банки"}
{"url": "https://www.24chasa.bg/novini/article/7220126", "text": "Пияни клиенти пребиха охранител на дискотека в центъра на Бургас рано тази сутрин, пострадалият е с няколко избити зъба, съобщиха от пресцентъра на полицията. Инцидентът е станал около 06,16 ч. в заведение на ул. \"Васил Априлов\". По първоначални данни компания, излязла от известна бургаска чалготека забелязала, че един от гардовете й  влиза в бар на ул.\"В. Априлов\". Пияните мъже тръгнали след него и решили да се саморазправят с 33-годишния охранител, с когото се сдърпали малко по-рано в дискотеката. Бабаитите нападнали младия мъж, като го удряли с юмруци по главата. Гардът е откаран в болница с няколко избити зъба и травма на челюстта. В резултат на бързите полицейски действия, предприети от служителите на Първо Районно управление,  е установена самоличността на участвалите в инцидента, а преките извършители са задържани за срок от 24 часа. Образувано е досъдебно производство за причиняване на телесна повреда на длъжностно лице.", "date": "2018.12.29", "title": "Пияни клиенти пребиха гард на дискотека в центъра на Бургас"}
{"url": "https://www.24chasa.bg/novini/article/7220143", "text": "Не са регистрирани нарушения на предновогодишното примирие, сключено от страните по конфликта в Донбас и влязло в сила в полунощ. Това съобщиха говорители на провъзгласените в украинския регион Донецка и Луганска народна република в Съвместния център за контрол и координиране на режима за прекратяване на огъня, предаде ТАСС. Въоръжените бунтовници в Донбас нарушиха тишината още през първия ден от новото примирие. Те откриха огън с гранатомети по позициите на украинските военни край с. Железное и един украински военнослужещ бе ранен, информира междувременно украинската агенция УНИАН, като цитира сутрешната сводка на Обединените сили, участващи в операцията на Киев в размирния регион, предава БТА. Договореното прекратяване на огъня няма краен срок, съобщи вчера Организацията за сигурност и сътрудничество в Европа. Според ОССЕ то ще остане в сила и след Коледа, отбелязвана от православните християни в региона по юлианския календар - на 7 януари, уточни днес ДПА. Над 10 000 души, включително 2700 цивилни, са убити в сражения между подкрепяните от Москва сепаратисти в Източна Украйна и силите на Киев от 2014 г. насам, сочат данни на ООН.", "date": "2018.12.29", "title": "Сепаратистите: Примирието в Донбас се спазва. Киев: Бунтовниците го нарушават"}
{"url": "https://www.24chasa.bg/novini/article/7220150", "text": "Германското правителство иска да установи по-строг контрол над притока на финансови средства от държавите от Персийския залив в джамиите на своя земя, за да се бори по-успешно с ислямския екстремизъм, предаде ДПА. Говорител на германското външно министерство каза, че от 2017 г. има сътрудничество с Кувейт по този въпрос и че продължават разговорите с още \"редица страни\", за да се установи подобно сътрудничество, предава БТА. В няколко германски медии тази седмица се появиха съобщения, че правителството смята да проучи обстойно както донорите, така и получателите на дарения за джамиите съвместно с чуждестранни и национални разузнавателни служби. През последните дни също така тръгна дебат дали Германия трябва да въведе и за мюсюлмани така наречената \"църковна такса\", каквато всички регистрирани в Германия християни плащат като принос за своята религиозна общност. Правителството в Берлин досега не е успяло да изнесе надеждни данни за степента на чуждестранно влияние на върху джамиите в страната. Знае се само, че турското правителство има известно влияние върху ислямския живот в Германия.", "date": "2018.12.29", "title": "Германия ще засили контрола върху парите, които джамии получават от страни в Залива"}
{"url": "https://www.24chasa.bg/novini/article/7220152", "text": "До час и половина отнемаше преминаването през ГКПП \"Маказа\" по посока Гърция в събота. Пикът на задръстването беше по обяд, когато пред граничния пункт се изви опашка от чакащи автомобили, дълга над половин километър. Въпреки натоварения трафик излизащите от България се обслужваха на едно гише, а причина за това беше гръцката страна, която е намалила броя на граничните полицаи. В събота те бяха по трима във смяна. Според българските им колеги нищо не пречело дори в този състав да отворят второ гише, за да се ускори преминаването на границата, но гърците отказвали. Те искали със задръстванията да дадат сигнал на гръцките власти, че намаляването на броя на полицаите ще затрудни трафика дори през зимните месеци, когато по принцип пътуващите са в пъти по-малко от лятото. Другите причини за забавянето е преминаването на семейства с деца, заради които проверката на документите трае значително по-дълго. Между 8 и 10 минути пък отнема обработката на преминаващите, които са граждани на трети страни. През последната година много турски граждани с леки автомобили предпочитат да си спестят чакането на ГКПП \"Кап. Андреево\" и използват ГКПП \"Маказа\".", "date": "2018.12.29", "title": "Час и половина се чака за влизане в Гърция на ГКПП \"Маказа\" (Снимки)"}
{"url": "https://www.24chasa.bg/novini/article/7220182", "text": "Русия смята за неприемливи исканията на Германия и Франция относно спазването на правата на човека в Крим и ескалацията на напрежението в Керченския пролив и Азовско море, заяви руското външно министерство в разпространен тази сутрин коментар по повод съвместното  , предаде ТАСС. Руското МВнР призовава Берлин и Париж вместо да поучават Русия да обърнат внимание на \"набиващите се на очи факти за грубо нарушаване на правата на човека от властите в Киев\". Привеждат се редица примери и факти, по които Москва има претенции във връзка със спазването на човешките права и свободи от сегашните власти в Украйна, предава БТА. Меркел и Макрон призоваха в съвместното си изявление Москва да освободи украинските моряци, задържани заедно с трите си кораба при инцидента в Керченския проток миналия месец. Русия гарантира свободата на корабоплаване в Керченския пролив и в региона в съответствие със съществуващите руско-украински споразумения и с международното право, \"и като се отчитат, разбира се, реалните рискове за сигурността, заплахите и възможните провокации от страна на Украйна и западните й приятели\", се посочва в документа на руското външно министерство. \"Бихме искали да напомним, че са безплодни опитите да се поставя под съмнение правният статут на Крим и на Севастопол като субекти на Руската федерация, направили своя съзнателен избор в резултат на свободно волеизявление в съответствие с международното право. Русия и занапред твърдо ще отстоява своя суверенитет, ще пресича всички опити за провокации\", подчертава руското външно министерство. Москва също така призовава страните от ЕС да се откажат от явните \"двойни стандарти\" и да обърнат внимание на проблемите и заплахите, създавани от техните \"киевски подопечни\" за европейската сигурност и стабилност. Изявления на чуждестранни лидери не могат да бъдат повод за промяна на руското законодателство, каза на пресбрифинг в Москва днес говорителят на Кремъл Дмитрий Песков, коментирайки ситуацията около украинските моряци, задържани при инцидента в Керченския проток заедно с трите украински военни кораба миналия месец. Песков, цитиран от ТАСС, говори по повод вчерашния съвместен призив на германската канцлерка Ангела Меркел и френския президент Еманюел Макрон към Москва да освободи украинските моряци. \"Безусловно, ние приемаме за сведение подобни призиви, но те не могат да бъдат основание за промени на руското законодателство или за това някой да не спази руското законодателство\", каза представителят на Кремъл. Той потвърди, че тази тема е била повдигната вчера и по време на телефонния разговор между руския президент Владимир Путин и канцлерката Ангела Меркел. \"Президентът Путин даде своите разяснения\", отбеляза Песков. Говорителят на президента напомни, че \"сега украинските моряци се намират под следствие\". \"Всичко което става с тях,става в съответствие с руското законодателство\", посочи той. По-рано днес руското външно министерство заяви в коментар по повод съвместното изявление на Меркел и Макрон, че техните обвинения спрямо Москва и исканията им по повод спазването на човешките права в Крим и ескалацията на напрежението в Азовско море, са неприемливи.", "date": "2018.12.29", "title": "Русия: Исканията на Берлин и Париж за Крим и Азовско море са неприемливи"}
{"url": "https://www.24chasa.bg/novini/article/7220192", "text": "Египетските сили за сигурност ликвидираха тази сутрин 40 заподозрени екстремисти при спешна антитерористична операция в Гиза и Северен Синай след атентата срещу туристи в Кайро снощи, предадоха Ройтерс и ТАСС, като цитираха съобщение на вътрешното министерство в Кайро. Силите за борба с тероризма атакуваха \"екстремистки клетки на радикали, планирали нападения срещу държавни институции, туристически обекти, служители от армията и полицията, също и места, където се упражняват религиозни култове\", се казва в съобщението, предава БТА. По данни на ведомството 14 терористи са ликвидирани в предградие на Кайро, още 16 - в крайпътен жилищен комплекс недалеч от столицата, други 10 - в град Ариш, Северен Синай. При обиски са открити множество огнестрелни оръжия, боеприпаси, самоделни взривни устройства и експлозиви. Антитерористичната операция е осъществена часове след атентата в Кайро снощи, когато самоделно взривно устройство избухна край пътя в Гиза при преминаването на автобус с 14 виетнамски туристи, разглеждали пирамидите. Двама туристи загинаха на място, още един и екскурзоводът починаха от раните си в болница. Пострадаха още 10, напомня ТАСС. След серия нападения срещу християни бе засилена охраната на всички църкви и коптски храмове в Египет, а през празничните дни силовите структури действат в специален режим, който ще остане в сила до православната Коледа, отбелязвана от някои вярващи по юлианския календар - на 7 януари. Засилена бе и охраната на туристическите обекти. Затова екстремистите са потърсили слабо място в системата за сигурност и са решили да нападнат движещ се автобус. Има данни, че експлозивът е бил задействан от разстояние, посочва руската агенция. Никоя групировка не е поела отговорност за атентата, но зад повечето подобни нападения в Египет стоят бойци на организацията \"Ислямска държава\" и действащи от нейно име екстремистки клетки, добавя ТАСС.", "date": "2018.12.29", "title": "Ликвидираха 40 заподозрени екстремисти в Гиза и Северен Синай"}
{"url": "https://www.24chasa.bg/novini/article/7220245", "text": "Президентът на Русия Владимир Путин и беларуският му колега Александър Лукашенко започнаха в Москва поредния кръг от преговори по спорни въпроси между двете държави, обсъждани и на предишната им среща в Кремъл от 25 декември, предаде ТАСС. \"Сред основните теми за Минск тогава бяха въпросът с ценообразуването за руския природен газ и проблемът с намаляващите доходи на Беларус вследствие на данъчната маневра, осъществявана в Русия\", напомня агенцията, предава БТА. По-рано този месец руският в. \"Независимая газета\" писа за сериозно изостряне на отношенията между Русия и Беларус във връзка с обявените от Москва промени във формирането на цените на петрола и газа за съседната съюзна държава - митническата такса се заменя с данък върху добива на полезни изкопаеми. Това ще доведе до рязко поскъпване на горивата, които Москва продава на Минск - своя най-близък съюзник, прогнозира изданието. ТАСС отбелязва и безпокойството на Русия по повод \"периодичните нарушения на митническия режим между двете страни, по-специално нелегалния внос в Русия на санкционни и акцизни стоки\". Според говорителя на Кремъл Дмитрий Песков на днешните преговори между Путин и Лукашенко, протичащи в момента под формата на работна закуска, се дискутира финансовият проблем и изпълнението на руско-беларуския договор за Съюзна държава от 1999 г. Руският първи вицепремиер и финансов министър Антон Силуанов обясни по-рано, че Минск не спазва изцяло условията на съюзния договор, предвиждащ формирането на единна данъчна, митническа, парично-кредитна, акцизна и икономическа политика. Като пример той посочи, че двете страни все още не използват обща валута. Някои \"нови икономически нюанси се появяват след Нова година\", обясни Песков нуждата от предновогодишна среща между двамата лидери. По думите му Минск смята например, че \"е необходима компенсация във връзка с данъчната маневра, а руската страна не е напълно съгласна\" с това. Песков допълни, че при това положение най-важното е да се намерят решения, \"които да устройват и Минск, и Москва\". Днес се очаква да бъдат определени и въпросите, които ще решава министерската работна група, за чието създаване Путин и Лукашенко се договориха на 25 декември. Песков увери днес за пореден път, че не става дума Русия и Беларус да бъдат обединени в обща държава, а за \"насрещно движение\". Темите за загубите на Минск от руската данъчна маневра и за по-нататъшна интеграция в рамките на обединението Съюзна държава вървят успоредно и не са обвързани помежду си, заяви той. Говорителят на Кремъл уточни, че след днешните преговори между Путин и Лукашенко не се предвижда пресконференция. Той обаче обеща \"при нужда\" да информира медиите за резултатите от срещата.", "date": "2018.12.29", "title": "Путин и Лукашенко отново обсъждат спорните въпроси между Русия и Беларус"}
{"url": "https://www.24chasa.bg/novini/article/7220251", "text": "Силите за сигурност в Истанбул са започнали на разсъмване най-мащабната си акция в последно време срещу престъпността в мегаполиса, предава БТА. Акцията е започнала в два часа след полунощ. В нея са участвали 1 650 полицаи с общо 798 екипа. Обискирани са били 2 617 адреса. Акцията е била ръководена от директора на Истанбулската дирекция по сигурността Мустафа Чалъшкан. За 12 часа са били задържани 903 души, съобщиха властите, според които това е своеобразен рекорд. Преди акцията с прокуратурата са били уточнени лицата с издадени присъди и такива, които са избягали от затворите. Сред арестуваните имало лица с утвърдени 20-,10- и 5-годишни присъди, които били издирвани от полицията. Задържани са лица, които били издирвани за убийства, изнасилвания, участие в терористични акции и други престъпления. Акцията продължила около 12 часа и е приключила по обяд. От Дирекцията по сигурността на Истанбул съобщиха, че във връзка с новогодишните празници в мегаполиса се забранява влизането на камиони от всякакъв вид тонаж, ТИР-ове, цистерни, циментовози, бетонобъркачки, превозващи стоки коли в районите Саръйер, Шишли, Бешикташ, Бейоглу, Фатих, Бакъркьой - в европейската част на Истанбул, и Кадъкьой, който се намира на азиатския бряг. Забраната влиза в сила в понеделник, 31.12.2018 г., от 8.00 часа и ще действа до 8.00 часа на 01.01.2019 г. В посочените райони се планира организирането на новогодишни тържества на открито.", "date": "2018.12.29", "title": "Рекорден брой задържани при акция срещу престъпността в Истанбул"}
{"url": "https://www.24chasa.bg/novini/article/7220286", "text": "Турция и Русия успяха да постигнат напредък в Сирия благодарение на доброто сътрудничество. Това заяви днес турският външен министър Мевлют Чавушоглу, който е начело на турска делегация на високо равнище, пристигнала за разговори в Москва с руските си колеги, предаде ТАСС. По сирийската тематика ние имаме много добра поддръжка. Благодарение на това има много добро придвижване напред в политическия процес и в други области, заяви Чавушоглу, предава БТА. Турският външен министър каза, че на преговорите в Москва турската делегация планира да даде оценка на работата към днешния ден, да види какво и как е постигнато, и да обмени мнения. Чавушоглу отбеляза, че турските представители са в Москва по искане на президента Реджеп Тайип Ердоган, който отдава голямо значение на тези въпроси. Преговорите между Русия и Турция за положението в Сирия се водят в министерството на отбраната в Москва. От руска страна участват външният министър Сергей Лавров, министърът на отбраната Сергей Шойгу и помощникът на руския президент по международните въпроси Юрий Ушаков. В състава на турската делегация са външният министър Мевлют Чавушоглу, съветникът на турския президент Ибрахим Калън, министърът на отбраната Хулуси Акар и ръководителят на Националната разузнавателна организация /МИТ/ Хакан Фидан. Министрите на външните работи на двете страни и министрите на отбраната ще обсъдят ситуацията в зоната за сигурност в Идлиб и зоната за демилитаризация, както и положението на източния бряг на река Ефрат, заяви руският военен министър Сергей Шойгу.", "date": "2018.12.29", "title": "Чавушоглу: Турция и Русия имат добро сътрудничество по сирийската тематика"}
{"url": "https://www.24chasa.bg/novini/article/7220294", "text": "Йеменските шиитски бунтовници хуси предадоха контрола над стратегически важното пристанище Ходейда на Червено море на бреговата охрана съгласно подписаното с посредничество на ООН мирно споразумение, съобщи източник по сигурността на пристанището, цитиран от ДПА. Предаването стана в присъствието на наблюдателен екип на ООН, съобщи източникът на ДПА при условие за анонимност. Агенцията добавя, че бреговата охрана на Ходейда се ръководи от служители, свързани с хусите, предава БТА. По-рано днес Ройтерс предаде, че хусите са започнали да се изтеглят от Ходейда съгласно условията на мирното споразумение, подписано в Швеция в началото на този месец,. Двете воюващи страни - подкрепяните от Иран хуси и подкрепяното от Саудитска Арабия правителство, се договориха по време на преговорите в Швеция да прекратят огъня в провинция Ходейда и да изтеглят въоръжените си сили от града, през чието пристанище минава жизнено важната хуманитарна помощ за стотици хиляди бедстващи хора във вътрешността на страната. Изтеглянето на хусите от трите пристанища в провинцията - Ходейда, Салиф и Рас, се смята за първа стъпка към изпълнение на споразумението, която трябва да бъде последвана от изтеглянето на силите на двете враждуващи страни от град Ходейда и околните райони. Все още не е ясно на какво разстояние трябва да бъдат изтеглени силите и кой ще контролира трите пристанища и самия град Ходейда, и дали двете страни ще упражняват съвместен контрол с наблюдателите на ООН, разположени между техните фронтови позиции, посочва Ройтерс. Наблюдателите на ООН ще бъдат без униформи и без оръжие, но ще оказват подкрепа на управлението на пристанищата и ще извършват проверки, съобщиха от световната организация.", "date": "2018.12.29", "title": "Йеменските хуси предадоха контрола\nвърху пристанището на Ходейда"}
{"url": "https://www.24chasa.bg/novini/article/7220296", "text": "Кипърските власти съобщиха, че плаващ под малтийски флаг петролен танкер се е запалил и е заседнал близо до рибарско селище, принуждавайки няколко членове на екипажа да скочат през борда, предаде Асошиейтед прес. Кипърският спасителен координационен център съобщи, че пожарът на кораба \"Атлос\" е бил потушен скоро след избухването му. Петима членове на екипажа са извадени от морето и са откарани в болница, предава БТА. Центърът съобщи, че празният танкер подал днес сигнал за помощ след експлозия и пожар на борда, които избухнали скоро след отплаването му от пристанище Ларнака. След това корабът заседнал на около 200 метра от бреговете на село Зиги, на около 3,5 мили от Ларнака. Екипажът на танкера се състои от седем гърци, девет индийци и един грузинец. Корабът плавал към гръцкото пристанище Аспропиргос. На мястото на инцидента се намират полицейски плавателни съдове и противопожарни кораби.", "date": "2018.12.29", "title": "Петролен танкер се запали край Кипър"}
{"url": "https://www.24chasa.bg/novini/article/7219764", "text": "През 2018 г. Доналд Тръмп превърна Белия дом и Америка в източник на смут, нестабилност и непредсказуемост. Кризата в управлението се прояви особено ясно през последния месец, след като федералното правителство на практика не функционира вече седмица. Девет от 15-те федерални ведомства, сред които държавна, вътрешна сигурност, транспорт, земеделие и правосъдие, частично затвориха, след като президентът на САЩ се изпокара с демократите. Те по границата с Мексико. Доналд Тръмп тропна с крак и каза, че решение няма да има, докато не стане на неговата. Скандалът с Демократическата партия не бе достатъчен за държавния глава и той задълбочи конфликта с Федералния резерв. Как САЩ ще излязат от задънената улица? Отговорът зависи изцяло от наранените чувства на президента. До блокажа на правителството доведоха редица събития. Финансирането на институциите изтече и трябваше да се приеме нов бюджет. Сенатът прие законопроект за финансиране, който лесно щеше да мине в Конгреса, а и се предполагаше, че Тръмп е готов да го подпише, припомня “Вашингтон пост”. След това обаче журналисти от “Фокс нюз” го разкритикуваха, че не е настоявал за финансиране на гранична стена. американският президент трябваше или да блокира правителството, или да рискува да бъде унижен. Тогава Тръмп настоя в законопроекта да бъдат предвидени и $ 5 млрд. за изграждане на стената по границата с Мексико. Ситуацията изглеждаше ясна - Тръмп иска стена, а демократите, към които се присъединяват някои републиканци - не. Но ако това бе цялата история, компромис все някак щеше да бъде постигнат. Проблемът е, че в съзнанието на Тръмп конфликтът стана личен. Президентът го подчерта и пред US войниците в Ирак: “Демократите не искат да ни позволят да имаме силни граници само по една причина. Знаете ли каква? Защото го искам аз”. Според президента проблемът не е граничната стена. В туитър той заяви, че причината за кризата са “обструкциите”, създавани от демократите, както и съдебно решение от миналия месец за програмата за защита на стотици хиляди имигранти, пристигнали в САЩ незаконно като деца (програмата ДАКА). Тя бе въведена през 2012 г. и предпази от депортиране приблизително 700 000 имигранти предимно от латиноамерикански произход. В началото на ноември калифорнийски съд нареди на правителството да продължи програмата. Тръмп определи решението като “смехотворно” и заяви, че след като то е излязло, демократите “се отметнали” от сделката, която той сключил с тях, за да бъдат дадени пари за строежа на стената. През последните седмици Сенатът и Конгресът се събираха всеки ден, за да но до компромис така и не се стигна. Частичното затваряне заради липсата на пари засегна хиляди правителствени служители. Много от тях трябва да работят безплатно, а други бяха пуснати в принудителен неплатен отпуск точно преди Коледа. Няма как искането на Тръмп за $ 5 млрд. да бъде игнорирано, защото дори да имаше компромис между депутатите, всеки законопроект, приет и от двете камари на Конгреса, ще изисква и подписа на президента. Тръмп се закани, че ако демократите не отстъпят по въпроса за стената, “ще има затваряне за много, много дълго време”. Дори заплаши със затваряне на границата с Мексико, ако конгресмените демократи не одобрят финансирането на стената. Спирането на работата на правителството ще продължи и през новата година. За капак на всичко инвеститорите се разтревожиха от надвисналата опасност от парализа на правителството и цените на американските ценни книжа рухнаха. В резултат Тръмп за икономическо развитие. Президентът на САЩ увери, че единственият проблем на националната икономика е централната банка (Федералният резерв или Фед). Тръмп сравни финансовата институция с играч на голф, който има сила, но не може да вкара топката в дупката, защото не е способен да нанесе необходимия лек удар. Според водещи медии, включително Си Ен Ен, Тръмп подпитвал свои съветници може ли да отстрани от поста гуверньора на централната банка Джером Пауъл. Недоволството му от шефа на Федералния резерв се засили особено много, след като тази седмица той реши за четвърти път от началото на годината да повиши основната лихва и да запази темповете на съкращаване на вложенията в облигации и други ценни книжа, твърдят източници на Блумбърг. Пауъл намекна, че тази политика вероятно ще се запази и догодина. Критиките на Тръмп продължиха дори в коледното му слово. “Те твърде бързо повишават лихвените проценти, това е моето мнение. Нямам им доверие. Те повишават ставките прекалено бързо, защото смятат, че икономиката е толкова добра. Но мисля, че Наистина ще го направя. Президентът Обама обаче се радваше на много ниски лихвени ставки”, оплака се Тръмп. Фондовите пазари задълбочиха пониженията си след решението на Федералния резерв. “Дау Джонс” падна с повече от 650 пункта и е на път за най-лошия си декември от 1931 г. и Голямата депресия, а японският Nikkei спадна с около 5%. Изминалата а на американския хоризонт се задава и също толкова трудна 2019 г. Инвеститорите и бизнесът се подготвят за рискове от продължаващото повишаване на лихвения процент от Фед и ескалацията на търговското напрежение между САЩ и Китай. Потенциалният импийчмънт на президента Доналд Тръмп обаче рядко се обсъжда като пазарен фактор, колкото и опасен да може да се окаже. Сред причините за неглижирането на тази възможност е това, че все още не е ясно дали демократите, които на междинните избори спечелиха повече места от републиканците в Конгреса, ще посегнат към този инструмент. Дори долната камара да използва тези си правомощия и да признае президента за виновен, след това той може да бъде оправдан от Сената. А там републиканците все пак успяха да запазят мнозинството си. Междувременно съветникът Робърт Милър е към края на в президентските избори през 2016 г. Очаква се резултатите да станат ясни през февруари. Акцентът на президента върху имиграцията, а не върху икономиката също влошава нещата. Бизнесът е под невроза и сега заради търговската политика на Тръмп към останалата част от света, която поставя американските компании в неизгодно положение в чужбина.", "date": "2018.12.29", "title": "Тръмп блокира и  правителството, и  резерва - пречат му"}
{"url": "https://www.24chasa.bg/novini/article/7219958", "text": "Земетресение с магнитуд 7,2 бе регистрирано днес в района на южния филипински остров Минданао. Това съобщи Геофизичният институт на САЩ, предаде Ройтерс. Епицентърът на труса се намира на 193 км източно от град Генерал Сантос, предава БТА. Тихоокеанският център за предупреждения за цунами съобщи, че има опасност от цунами в намиращите се близо до земетресението части на Тихия океан. Не е застрашен американският щат Хавай. По-късно тихоокеанският център за предупреждения за цунами отмени предупреждението за възможност от мощно цунами, предаде ТАСС, цитирайки съобщение на центъра. \"Цунами не се забелязва на най-близките до бреговете на Филипините станции за контрол на морското равнище\", се казва в съобщението. По-рано центърът бе съобщил, че \"изхождайки от прогнозите, височината на вълните цунами ще бъде не по-голяма от 30 сантиметра над нивото на приливите по съседните крайбрежни части на Индонезия, Палау и Филипините. Епицентърът на земетресението се е намирал на 196 км югоизточно от град Давао на южния филипински остров Минданао в морето Сулавеси. Данни за разрушения и пострадали хора засега няма. От индонезийския център за предупреждения за земетресения и цунами също потвърдиха, че силният трус в море Сулавеси не представлява опасност за Индонезия и няма да предизвика цунами по островите и архипелазите в граничната с Филипините провинция Северен Сулавеси. Според шефа на центъра Рахмат Трийоно епицентърът на труса е бил на 200 км от индонезийския архипелаг Талауд и е бил на дълбочина около 69 км.                                                                                                                                                                                                                                                              ", "date": "2018.12.29", "title": "Силно земетресение на филипински остров (Обновена)"}
{"url": "https://www.24chasa.bg/novini/article/7219960", "text": "Лавини затрупаха 11 души рано тази сутрин в Хабаровския край в Русия, съобщиха местните власти, цитирани от ТАСС. Осем от затрупаните от лавина са били спасени, а един е загинал \"Извадени са девет души. Осем са живи, един е загинал\", заяви представител на местните власти, предава БТА. Първата лавина е паднала на територията на компресорна станция на златодобивна компания, където е имало един човек. На помощ му се е притекла спасителна група от 10 души, но тогава паднала втора лавина и те също са били затрупани под снега. Четирима от тях бяха намерени живи, съобщи регионалната служба за реагиране при бедствени ситуации. Те са в добро състояние и не са приети в болница.", "date": "2018.12.29", "title": "Лавини затрупаха 11 в Русия, един е загинал (Видео)"}
{"url": "https://www.24chasa.bg/novini/article/7219614", "text": "За първи път в България от догодина шофьорите ще плащат по електронен път такса за ползване на пътища. От 1 януари се въвежда електронна винетка, от август за камионите над 3,5 тона ще се плаща толтакса като съвременни начини за събиране на такси за използване на републиканската пътна мрежа. Така ще се генерира ресурс, който да бъде инвестиран в подобряване на инфраструктурата, както и в строителството на нови пътища. Новата система ще е сред най-модерните в Европа. Всеки етап - от плащането на таксата до контрола по пътищата, е базиран на модерни технологии. Около 5000 електронни стикера за почти 444 хил. лв. са купени от старта на новата система на 17 декември. 35 100 хартиени стикера са конвертирани в електронни. тъй като винетките на стъклото на автомобила са с валидност и догодина и те ще продължат да се използват. Експерти обаче препоръчват конвертирането, за да пътуват комфортно шофьорите и да не бъдат спирани на пътя. Дори и това да се случи, те щом стикерът им важи и догодина. Задължително е обаче те да запазят стикера върху стъклото. Конвертирането, както и купуването на електронна винетка изискват минимално време – под 2 минути. Електронна винетка може да се купи и чрез специализирания сайт www.bgtoll.bg , мобилното приложение и терминалите за самотаксуване, които е предвидено да бъдат разположени по ГКПП и търговските обекти. Запазва се и традиционният начин за продажба - в брой в търговски обекти и в областните пътни управления. На сайта и на терминалите ще се плаща с кредитна и дебитна карта, а през сайта ще става и чрез банков трансфер. Ако изберат последния, шофьорите трябва да предвидят 1-2 дни, които са необходими, за да се отрази плащането в системата, както и при всички банкови плащания. Необходимо е потребителят първо да избере какъв продукт ще ползва - уикенд, седмична, тримесечна или годишна винетка. За улеснение в сайта и в мобилното приложение автоматично е посочена българска националност на регистрационния номер. Чужденците, които трябва да купят електронна винетка, ще могат да го направят на още седем езика – английски, немски, руски, турски, гръцки, сръбски и румънски. След избор на държавата, в която е регистриран автомобилът, за който се купува е-винетка, се въвежда регистрационният му номер. Вписването на символите от регистрационния номер на пътните превозни средства в уеб сайта и мобилното приложение за купуване на електронна винетка може да бъде и на кирилица, и на латиница. При изписването на номера се въвеждат само букви и цифри. В случай че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви. След това се избира период на валидност на винетката. Системата автоматично изчислява коя е крайната дата за валидността на винетката. Всички шофьори трябва да изберат категорията на автомобила си и да изпишат правилно регистрационния му номер. Системата позволява е-винетката да бъде активирана с дата Има опция по желание да бъде въведен имейл адрес, на който потребителят да получи обратна разписка. Не е нужно да я разпечатва, нито да я носи в автомобила си, нито да я представя на контролните органи. След като получи идентификационен номер на трансакцията за купена винетка, клиентът може да изтегли файла с разписка или да въведе електронен адрес, на който да я получи, и след това да приключи процедурата по покупката. В рамките до 5 минути след купуване на винетката тази информация ще бъде въведена в системата и всеки сам ще може да провери дали тя е валидна. За правоприлагащите органи се вижда, че купената е-винетка е валидна, че все още не е използвана и ще бъде активна от 1 януари 2019 г. Е-винетката е държавна такса, съответно при сгрешена трансакция или покупка на е-винетка във всички областни пътни управления трябва да бъде подадена който разяснява ситуацията. Ако потребителят има разпечатана разписка за покупката, това би помогнало много за бързото разясняване на случая. Контрол на пътя ще осъществяват специализирани мобилни екипи на Националното толуправление, както и от органите на МВР, а на граничните пунктове - и от служителите на Агенция “Митници”. Ако засекат нарушител на пътя, той ще може Това ще става единствено чрез дебитна карта. Тази междинна санкция е заимствана от международната практика и ще дава възможност на хората, които карат, без да са платили такса, да си спестят съставянето на акт за установяване на административно нарушение. В България няма да има бариери, както в другите държави. Толекипите ще разполагат със специално оборудвани автомобили, които чрез сателитна връзка ще разпознават дали преминаващият автомобил фигурира в системата, или не е платил такса. След заплащане на компенсаторна такса пътуването ще може да продължи до края на астрономическия ден без купена винетка, но на следващия ден, ако не се закупи, отново ще се смята за нарушение. При отказ таксата да се плати на място ще се съставя акт за нарушение и ще се отнема синият талон на автомобила, както е при останалите нарушения на Закона за движение по пътищата. Предвижда се компенсаторната такса за леки автомобили да бъде 70 лева, за тежкотоварни превозни средства с обща технически допустима максимална маса от 3,5 до 12 тона - 125 лв., и за превозни средства с тегло над 12 тона – 175 лв. Покритието на пътната мрежа със стационарни контролни рамки за България догодина с пускането на толсистемата ще е два пъти повече от средното за Европа. В Унгария са 101 рамки и 50 мобилни екипа срещу 295 стационарни и 55 автомобила за България. Това означава, че коефициентът на ефективност при контрола ще да обхване със сигурност 40-46% от трафика. Хората с увреждания могат да подадат заявлението-декларация за получаване на безплатна електронна винетка, лично в дирекция “Социално подпомагане” по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги. Дирекциите “Социално подпомагане” обработват и одобряват документите в 7-дневен срок от подаването им. Агенцията за социално подпомагане ще изготвя и предоставя по електронен път чрез защитен канал на Агенция “Пътна инфраструктура” дневна заявка по образец за издаване на безплатни годишни електронни винетки. В срок до края на работния ден, следващ деня на получаване на дневната заявка, пътната агенция ще издава безплатна годишна електронна винетка със срок на валидност една година. Няма да е необходимо хората с увреждания да ходят втори път до дирекциите “Социално подпомагане”. Системата за купуване на електронни винетки позволява с помощта на един банков превод юридическити лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите, които имат голям автопарк. Взети са всички мерки за сигурността на посещаващите страницата www.bgtoll.bg.", "date": "2018.12.29", "title": "Е-винетка от 1 януари, толполиция ще  проверява"}
{"url": "https://www.24chasa.bg/novini/article/7220017", "text": "Третият разработен от Китай пътнически самолет C919 премина успешно 21 теста и кацна на Шанхайското летище след час и половина полет, съобщава \" \". Производителят китайската държавна компания „COMAC\" има планове да построи шест въздухоплавателни уреда, които да се използват за тестови полети. Първите три ще са предимно за изпитвания на представянето, оперативността и структурата на самолета. Следващите три ще се използват основно за тестове на електрониката, системата за вътрешен контрол, кабината и устойчивостта при екстремни климатични условия. Първите два самолета C919, които осъществиха първите си полети съответно през май и декември миналата година, в момента провеждат тестови полети на различни китайски летища. Според заявление на китайския министър на транспорта Ли Сяопън от сряда, всички шест тестови самолета ще започнат изпитания следващата година.", "date": "2018.12.29", "title": "Трети самолет C919 извърши първия си полет"}
{"url": "https://www.24chasa.bg/novini/article/7219967", "text": "Председателят на Европейската комисия Жан-Клод Юнкер изрази съмнения дали румънското правителство разбира какво значи да ръководи ЕС през следващите шест месеца, предаде ДПА. Румъния е \"технически много добре подготвена\" за шестмесечното председателство на Съвета на ЕС, което започва на 1 януари, каза Юнкер в интервю за в. \"Велт ам зонтаг\". \"Но смятам, че правителството в Букурещ не разбира напълно какво значи да бъде председател на страните от ЕС\", добави той. \"Предпазливото действие изисква желание да се вслушаш в другите и да оставиш собствените си тревоги настрана\", каза Юнкер и добави, че се съмнява, че случаят е такъв, предава БТА. Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. \"У дома е необходим единен фронт, за да се насърчи единство в Европа по време на председателството на Съвета\", смята той.", "date": "2018.12.29", "title": "Юнкер: Румъния не разбира какво е нужно, за да бъде председател на Съвета на ЕС"}
{"url": "https://www.24chasa.bg/novini/article/7219970", "text": "Руският президент Владимир Путин разговаря по телефона с германския канцлер Ангела Меркел за конфликта в Сирия, съобщи пресслужбата на Кремъл, цитирана от ТАСС. Обстойно беше обсъдена темата за сирийския конфликт, като ударението беше поставено върху прилагането на решенията от четиристранната среща на върха (между Русия, Турция, Германия и Франция), състояла се на 27 октомври в Истанбул. Президентът Путин изтъкна, че работата на страните гаранти на т.нар. процес от Астана за съставяне на списък с членовете на конституционния комитет създава условия за дългосрочно и надеждно уреждане на конфликта в Сирия, посочи пресслужбата, предава БТА. Според нея Путин и Меркел са обсъдили и плановете на САЩ да изтеглят войските си от Сирия. Двамата са разговаряли и за ситуацията в Керченския пролив от 25 ноември. Путин и Меркел са си отправили благопожелания по случай Новата година и са се договорили да продължат контактите си.", "date": "2018.12.29", "title": "Путин и  Меркел обсъдиха по телефона уреждането на сирийския конфликт"}
{"url": "https://www.24chasa.bg/novini/article/7219972", "text": "Британските кралски пощи трябваше да се извинят днес, след като представиха възпоменателна пощенска марка, посветена на Десанта от 6 юни 1944 г., на която всъщност са изобразени американците, дебаркирали няколко дни по-рано в Холандска Нова Гвинея (днешна Индонезия), предаде Франс прес. Сгрешената марка първоначално трябвало да е част от поредица за отбелязване през 2019 г. на 75-ата годишнина от Десанта в Нормандия, когато 6939 кораба превозват 132 700 войници до плажовете на френския бряг, предава БТА. \"Бихме искали да изразим искрените си извинения за това, че нашето представяне на програмата ни от специални пощенски марки включваше мотив, неправилно свързан с Десанта в Нормандия\", посочиха кралските пощи и увериха, че грешката ще бъде отстранена. Неизбежно, грешката предизвика много критики в социалните мрежи. \"Това е твърде скандално\", написа в Туитър Пол Удидж, историк и специалист по темата. \"Благодаря, че се поправихте, иначе щяхте да изглеждате като глупаци\".", "date": "2018.12.29", "title": "Британските кралски пощи объркаха възпоменателна марка, извиниха се"}
{"url": "https://www.24chasa.bg/novini/article/7219974", "text": "Германската прокуратура повдигна обвинения на жена, заподозряна, че е била част от \"моралната полиция\" на групировката \"Ислямска държава\" в Ирак и че е оставила момиче, което заедно със своя съпруг са държали като робиня, да умре от жажда, предаде Асошиейтед прес. Заподозряната, която е на 27 години и е германска гражданка, е била депортирана от Турция в Германия през 2016 г. Тя е била арестувана през юни и сега е обвинена в предумишлено убийство и военно престъпление, предава БТА. Прокуратурата каза, че жената патрулирала по парковете в градовете Фалуджа и Мосул през 2015 г., за да следи дали жените спазват правилата на \"Ислямска държава\" за облеклото и поведението. Тя и съпругът й купили 5-годишно момиче за робиня. Мъжът оставил момичето завързано навън като наказание за това, че си подмокрило дюшека, а жената не направила нищо, за да предотврати смъртта на детето.", "date": "2018.12.29", "title": "Германка беше обвинена за смъртта на\nдържано в робство момиче в Ирак"}
{"url": "https://www.24chasa.bg/novini/article/7219979", "text": "Голяма част от Съединените щати бе обхваната вчера от снеговалеж, вихрушки и проливни дъждове, които доведоха до смущения във въздушния и наземен транспорт, използвани активно по празниците, съобщи Франс прес. Снежна буря обхвана централната зона, известна като Големите равнини, както и югозападната част на страната. В някои югоизточни райони пък има опасност от наводнения заради обилните валежи, които ще продължат до понеделник, предава БТА. Според американски медии двама души са загинали при инциденти, свързани с метеорологичните условия. Жена на 58 години е загинала, когато дърво се е стоварило върху караваната й в сряда вечерта в Луизиана, а друг човек е загубил живота си при инцидент на заледен участък от магистрала в Канзас. Заради снега над 400 полета бяха отменени сутринта, а 2300 полета имаха закъснения, посочи специализираният сайт \"Флайтауеър\".", "date": "2018.12.29", "title": "Снежни бури и проливни дъждове в САЩ (Видео)"}
{"url": "https://www.24chasa.bg/novini/article/7219976", "text": "Британският вътрешен министър Саджид Джавид заяви, че бързо нарастващият брой мигранти, опитващи да стигнат до Великобритания с надуваеми лодки, е \"голям инцидент\", предаде Ройтерс. Близо 70 души бяха заловени през последните три дни във водите на Ламанша, предава БТА. Джавид иска да вземе мерки, които да откажат мигрантите да предприемат това опасно пътуване, защото \"е само въпрос на време да хора да загубят живота си\", каза в комюнике неговото министерство.", "date": "2018.12.29", "title": "Великобритания планира мерки срещу миграцията през Ламанша"}
{"url": "https://www.24chasa.bg/novini/article/7219983", "text": "Видеоклип, разясняващ процедурата по регистрация на пребиваващите във Великобритания европейски граждани след Брекзит, провокира днес сериозни критики заради съдържанието си и \"лошия си тайминг\", предаде Франс прес. Видеоклипът е с продължителност 43 секунди и бе публикуван в \"Туитър\" от британското вътрешно министерство. В него се обяснява, че гражданите на държави членки на Европейския съюз, които живеят или желаят да се установят във Великобритания след 2021 г., ще трябва да минат през проверка на самоличността, местожителството и съдебното си досие от страна на британските власти. А тези от тях, които не разполагат със статут на постоянно пребивaващи, ще трябва да заплатят при регистрацията си 65 британски лири, предава БТА. Извършването на тази процедура ще започне от 30 март 2019 г. (ден след предполагаемата дата на Брекзит) и ще продължи до 30 юни 2021 г. \"Де да можеше вътрешното министерство да благодари на всички европейци, които се грижат за болните, възрастните и инвалидите в рамките на британската здравна система и другите обществени служби, а не да говори със заплашителен тон\", написа в \"Туитър\" депутатът от Лейбъристката партия Джонатан Ашуърт. \"Според нас напомнянето по Коледа, че трябва да подадем молба, за да останем в страната, където живеем, няма да се приеме много добре по цялата страна. Лош тайминг\", заявиха от асоциацията \"Трите милиона\" (the3Million), която защитава интересите на европейците във Великобритания. \"Гражданите на Европейския съюз са добре дошли тук и не е нормално да трябва да плащат, за да останат. Правителството трябва да се откаже от тези несправедливи такси\", каза кметът на Лондон Садик Хан. Главният редактор на списание \"Спектейтър\" Фрейзър Нелсън определи видеото като \"ужасно и със зловещ тон, в което се прави алюзия с депортация. Да се надяваме, че този туит е последната подобна грешка\", написа той. Няколко живеещи във Великобритания европейски граждани също изразиха недоволството си от обявените от министерството мерки. Сред тя е пребиваващата в Единбург датчанка Лене Крухофер. \"Живяла съм тук 35 години, сдобих се с печат за безсрочно пребиваване в паспорта си през 1985 г., а сега искате да подавам молба, за да остана в собствената си къща\", възмущава се Крухофер. В отговор на запитване от Франс прес британското външно министерство заяви, че е \"жизненоважно гражданите на Европейския съюз и членовете на семействата им да знаят какво да правят\", когато започнат процедурите по регистрация през март догодина. \"Гражданите на Европейския съюз допринасят много за икономиката ни и за обществото ни и ние искаме те да останат\", заяви говорител на министерството.", "date": "2018.12.29", "title": "Критики към британското вътрешно министерство заради клип за Брекзит"}
{"url": "https://www.24chasa.bg/novini/article/7219629", "text": "ОfficeSuite е офис пакетът на българската компания MobiSystems, алтернатива на широко използвания продукт на Microsoft, като държи над 20% пазарен дял в световен мащаб за операционната система Android. Разработени са и версии за iOS и Windows PC. В момента OfficeSuite, който включва Word, Excel, PowerPoint, Desktop Mail Client и PDF редактор, има повече от 300 млн. потребители в целия свят. Пакетът се предлага чрез няколко бизнес модела, най-популярният от които е едногодишен подновяем абонамент за крос-платформения продукт. Това означава, че офис пакетът може да се ползва от един потребител едновременно на Android, iOS и Windows, а промените се актуализират автоматично на всички устройства. Това е едно от преимуществата на продукта на MobiSystems, уточнява Ния Йотова, мениджър бизнес развитие във фирмата. Основно предимство обаче е възможността за редактиране на PDF файлове и конвертирането им в редактируеми формати, за да се редактират, пренареждат или подписват с електронен подпис. Никой от конкурентните офисни пакети не предлага PDF редактор с подобни функционални възможности. OfficeSuite поддържа едновременно файловите формати на Microsoft и на OpenDocument Format (.ODF) , и е съвместим с всички големи облачни услуги. MobiSystems е създадена през 2001 г. от двама състуденти от Софийския университет. От самото начало основната дейност на фирмата е свързана с разработка на мобилни приложения. Въпреки че към онзи момент смартфоните не са съществували, фирмата е разработвала приложение за тогавашните мобилни платформи - Palm OS, Symbian и BlackBerry. Те далеч не са били популярни като днешните Android и iOS, но ръководството на фирмата е било достатъчно далновидно, за да предвиди посоката на развитие на технологиите и да оползотвори откриващата се пазарна ниша. До 2008 г. фирмата разработва електронни речници, като още в самото начало успява да привлече за партньор университетското издателство Oxford University Press. “Те са ни предоставили ексклузивитет за разработка на електронни речници, базирани на техните лексикални бази данни. Преди няколко години направихме бизнес модела по-гъвкав и вече предлагаме и безплатен вариант на електронния речник”, казва Йотова. “През 2007 г. Apple пуска операционната си система iOS, както и Apple App Store. Съответно Google създава операционната система Android със собствен електронен пазар - Google Play. Tогава все още не се знае доколко успешни ще бъдат тези операционни системи и световните гиганти Microsoft и Google не бързат да инвестират в разработката на мобилен пакет за тях. По това време MobiSystems разполага с екип само от 10 души, от които 5-има програмисти. Те използват открилата се пазарна възможност и се свързват със Sony, които имат нужда от офис пакет за Android устройствата си. MobiSystems разполага с 12 седмици за разработката на офисния пакет и поема риска да инвестира в начинанието. При неизпъление на договорените срокове фирмата е била застрашена от строги финансови санцкии. “Но този екип успява да се справи и да създаде първия офисен пакет за Android, а Sony ни преинсталира на всичките си устройства”, допълва още Ния Йотова. Много вероятно е дори сега OfficeSuite да е инсталиран на нови телефони. Друга голяма част от потребителите го свалят от Google Play, където оценката на приложението е 4,3 от 5. Самият OfficeSuite е преведен на 56 езика. През 2016 г. компанията осъзнава, че клиентското ѝ портфолио е формирано основно от индивидуални клиенти. Затова MobiSystems инвестива в разработката и на Windows версия на OfficeSuite. Чрез комбинираната версия на офис пакета (Windows PC + Android + iOS) компанията се насочва и към бизнес клиентите, за които OfficeSuite се явява като предпочитана и по-достъпна алтернатива. Най-големият пазар на компанията и като брой потребители, и по размер на приходите, е Япония, което се дължи основно на партньорството със Sony. Русия и Индия също са силни по отношение на потребителите, а по доходи - Великобритания, Германия, САЩ. Макар и българска компания MobiSystems не e толкова позната у нас. Фирмата обаче има желание да стане разпознавама и на българския пазар. Именно затова Ния Йотова инициира участието на компанията в конкурса на Fibank “Най-добра българска фирма”. MobiSystems е оценена подобаващо, успявайки да грабне наградата на публиката в конкурса. Компанията осъзнава предимствата на състезанието, организирано от банката, и се радва да бъде отличена за втори път. “Моите впечатления в качеството ми на частен клиент на Fibank са, че с тях се работи изключително лесно. Като част от света на информационните технологии мога да кажа, че мобилното приложение на банката е много сполучливо”, споделя Йотова относно Fibank. “Освен че е с изчистен интерфейс и много интуитивно за ползване, включва доста практически опции, които ги няма в приложенията на други банки. Това са функционалности, които наистина използвам в ежедневието си, като например информация за това къде в зависимост от настоящата ми локация е най-близкият банков клон с удължено работно време, възможност да се обадиш на отдел “Обслужване на клиенти” директно от приложението, информация за валутните курсове в реално време и др.” Тя определя компанията като успешна, защото има три фирми в света които предлагат офисен пакет в комбинация с мейл клиент - Google, Microsoft и MobiSystems. А от тези три фирми само една предлага PDF редактор и това е българската MobiSystems. Смятаме, че сме постигнали идеалния вариант - допринасяме за растеж на българската икономика, наемаме квалифицирана работна ръка в България, а същевременно реализираме българските си продукти буквално в целия свят, споделя още Йотова. ", "date": "2018.12.29", "title": "Чрез конкурса на Fibank се надяваме повече бизнеси в България да започнат да използват чисто българския офисен пакет OfficeSuite"}
{"url": "https://www.24chasa.bg/novini/article/7219993", "text": "Трима виетнамски туристи и египетски екскурзовод загинаха вчера при бомбено нападение срещу автобуса им, докато преминавали край пирамидите в Гиза, южно от Кайро. Това съобщи египетската прокуратура, предаде Франс прес. Това е първото нападение срещу туристи в Египет от юли 2017 г. насам, предава БТА. При нападението, за което никой не е поел още отговорност, бяха ранени 12 души, включително 11 туристи и шофьора. \"Самоделно взривно устройство е избухнало при преминаването на автобуса, превозващ 14 виетнамски туристи\", уточни в комюнике министерството на вътрешните работи.", "date": "2018.12.29", "title": "Жертвите на взрива в туристически автобус в Гиза станаха 4, ранените са 12 (Видео, снимки)"}
{"url": "https://www.24chasa.bg/novini/article/7220016", "text": "Канадска преподавателка, която бе арестувана в Китай по административни причини, е освободена и се е завърна в Канада. Това стана ясно от комюнике на канадското министерство на външните работи, предаде Франс прес. Отава \"потвърждава, че канадски гражданин, задържан в Китай през декември, бе пуснат на свобода и се завърна в Канада\", посочи министерството, без да даде повече подробности, съгласно закона за защита на личните данни, предава БТА. Арестът на Сара Макайвър по официални данни нямаше връзка с дипломатическата криза между Пекин и Отава. Тя бе арестувана, защото е работила нелегално в Китай. За задържането й стана ясно малко след като в Китай бяха арестувани други двама канадци - бившият дипломат Майкъл Ковриг, работещ за мозъчния тръст Международна кризисна група, и Майкъл Спейвър, консултант, който често има контакти със Северна Корея. Те бяха арестувани на 10 декември по подозрение, че са заплаха за националната сигурност. Но според много наблюдатели задържането им е ответна мярка след извършения в началото на декември арест във Ванкувър на финансовата директорка на китайския телекомуникационен гигант \"Хуавей\" Мън Ванчжоу.", "date": "2018.12.29", "title": "Арестуваната в Китай канадска преподавателка се е завърнала в Канада"}
{"url": "https://www.24chasa.bg/novini/article/7220026", "text": "Новоизбраният бразилски президент Жаир Болсонаро се срещна вчера с израелския премиер Бенямин Нетаняху. Макар и двамата да обещаха задълбочаване на отношенията между страните си, те не обявиха, че ще бъде преместено бразилското посолство от Тел Авив в Йерусалим, съобщи Ройтерс. Нетаняху, първият израелски премиер на посещение в Бразилия, пристигна в Рио де Жанейро, за да се срещне със своя идеологически съюзник, който ще встъпи в длъжност на 1 януари. Двамата обядваха в укрепление на плажа Копакабана, след което дадоха изявления. \"Израел е обетована земя. Бразилия е обещаваща земя\", заяви Нетаняху. Той добави, че страната му може да помогне в сфери като икономика, сигурност, селско стопанство и водни ресурси. Болсонаро обеща, че ще посети Израел до март като начин да се отблагодари на Нетаняху за жеста. \"За да преодолеем препятствията, са ни необходими добри съюзници, добри приятели, добри братя като Бенямин Нетаняху\", каза той. Двамата посетиха и синагога при засилени мерки за сигурност, включително снайперисти по околните покриви. Правителството на президента на САЩ Доналд Тръмп се стреми да скрепи тесните си връзки с новия крайнодесен президент на Бразилия Жаир Болсонаро, който встъпва в длъжност на 1 януари, чрез визита на държавния секретар Майк Помпейо, предаде Асошиейтед прес. Помпейо ще е начело на делегацията на САЩ на церемонията по встъпване в длъжност на Болсонаро във вторник. Днес американският Държавен департамент обяви, че Помпейо ще обсъди увеличаване на двустранната търговия и инвестиции, особено в технологиите, отбраната и селското стопанство. Помпейо ще изрази и загрижеността на Вашингтон за състоянието на демокрацията в Куба, Никарагуа и Венецуела, както и за потенциалните заплахи, свързани с нарастване на влиянието на Китай в Латинска Америка. Болсонаро посочи, че смята да възприеме позиции, близки до тези на президента Доналд Тръмп. Тръмп се обявява за следване на националните интереси на държавите в икономиката, сигурността, външните отношения и политиката за опазване на околната среда, посочва АП.", "date": "2018.12.29", "title": "Болсонаро и Нетаняху не обявиха преместване на бразилското посолство в Йерусалим"}
{"url": "https://www.24chasa.bg/novini/article/7220033", "text": "Италианското правителство обяви извънредно положение в зоните, засегнати от земетресението, разтърсило по-рано тази седмица Сицилия, предаде ДПА. Кабинетът реши на вчерашното си заседание да отпусне 10 милиона евро за справяне с щетите, съобщи в \"Туитър\" премиерът Джузепе Конте, предава БТА. Поне 400 души останаха без дом след серията от трусове, регистрирани в района на вулкана Етна, най-мощният от които бе с магнитуд 4,8. Извънредното положение ще позволи на властите да заобиколят обичайните бюрократични правила, за да могат да се справят по-бързо с оказването на помощ на засегнатите.", "date": "2018.12.29", "title": "Италия отпуска 10 млн. евро за щетите от земетресението в района на вулкана Етна"}
{"url": "https://www.24chasa.bg/novini/article/7220040", "text": "В България има резерв на пазара на труда от минимум 500 000 работници, а работодателите настояват за внос на работници от трети страни, коментира за БТА директорът на Балканския институт по труда и социалната политика и бивш социален министър Иван Нейков. Той посочи, че сред тези 500 000 работници са хората с увреждания в трудоспособна възраст, както и тези, за които се твърди, че нито учат, нито работят, а според експертите на Балканския институт по труда и социалната политика работят много здраво, но в сивата икономика. В резерва влизат и около 200 хиляди млади пенсионери, които няколко години след пенсионирането имат абсолютно запазена трудоспособност, каза Нейков. Експертът смята, че искането на бизнеса за внасяне на работници от трети страни е в грешна посока, защото внасянето на големи групи хора, макар и с благородната идея да се запълни дефицита на пазара на труда, има минуси. Нейков смята, че това може да породи социални и културни проблеми, както и проблеми, свързани с личния живот на тези хора - необходимост от уреждане на жилища, здравеопазване, насочено към тях. Много български работници смятат, че вносът на работници от трети страни се ползва и като натиск за задържане на заплатите в страната, коментира още Иван Нейков. По думите му работодателите не си дават сметка, че това е улица без изход,тъй като ще доведе до много допълнителни разходи за тях. \"Защото предстои навлизането на големи групи хора, а не на по десет камериерки, които да бъдат настанени в хотела, в който работят и да им се поемат разходите за храна\", аргументира се експертът. През 2019 година са задължителни промени в трудовото законодателство - микрофирмите не могат да спазват сегашното Според директора на Балканския институт по труда и социалната политика през 2019 година е задължително да бъдат направени промени в трудовото законодателство. Написаното за последните близо 40 години трудово законодателство е за големите фирми, необходим е анализ кое от действащото законодателство може да се спазва от микрофирмите и кое не, каза Нейков. В България по данни на НАП има малко над 300 000 работещи фирми, а по данни на Националната агенция за малки и средни предприятия 93 процента от всички тези фирми са микропредприятия - с по-малко от девет работника. Ако искаме този гръбнак на българската икономика - микропредприятията, да функционират съобразно закона, да направим такъв закон, който те да могат да спазват, заяви Нейков. Знанията, придобити по неформален начин, трябва да се признават Иван Нейков каза, че трябва да се реши и проблемът с признаването на знания, придобити по неформален начин. Голяма част от хората, които формално са без квалификация, имат умения и то немалки, каза Нейков и допълни, че е необходимо да се направи така, че с достъпен и бърз механизъм да се официализират тези знания. Илюзия е, че ще върнем хората на белия пазар, като не им признаваме знанията и уменията, а ги връщаме обратно за по четири години в училище, допълни експертът. Иван Нейков смята, че индикатори за предстояща криза няма Реални индикатори за предстояща криза в българската икономика все още няма, каза Нейков. Той допълни, че няма и причини да смятаме, че има нещо, което не сме направили и криза ще ни изненада. \"За разлика от периода 2008-2009 година, когато целият свят се тресеше от кризата, а в България заявявахме, че кризата стига до Калотина и продължава след Капитан Андреево, че тук е оазис, сега сме доста по-трезви и разбираме, че сме лодка в морето, което люлее всички\", каза Нейков. Експертът смята, че прогнозата за три процентна инфлация за догодина ще намали розовия цвят в оценките на управляващите за това, че 2019 година ще е година, в която хората ще имат по-висока покупателна способност. Натрупаната инфлация от тази и следваща година ще сведе до малки параметри, ако въобще доведе до нарастване на покупателната способност, а не до замразяване, каза Нейков. Социалната сфера е една от малкото области, в които беше направена реформа през 2018 г. Според бившия министър на труда и социалната политика социалната сфера е една от малкото области в управлението на държавата, в която са настъпили реформи през 2018 година. Той отбеляза, че за първи път през последните десет години има истинска нова идея в социалната сфера и това е създаването на Закона за предприятията на социалната и солидарната икономика. България по този начин се наражда сред малкото страни, които имат ясно законодателство в тази сфера, каза Нейков и допълни, че заслугата е изцяло на Министерството на труда и социалната политика. Експертът смята, че предизвикателството е да се изработят подзаконовите актове, но по думите му министерството има достатъчно експертен потенциал, за да се справи. Новото законодателство ще е сериозна подкрепа за съществуващите предприятия, както и за новите предприятия в тази сфера, а през следващите години ще нараства непрекъснато техният принос в националната икономика, смята Иван Нейков. По думите му социалната и солидарната икономика дава възможност да се реагира бързо на нови потребности, които се появяват, да се подкрепят много от уязвимите групи в обществото в сферата на заетостта и предприемачеството. Обществото вече е с ново отношение и чувствителност към хората с увреждания По отношение на реформата в политиките за хората с увреждания, Нейков каза, че трябва да се отбележи, че реформата е направена под натиск, който е имал и положителни, и отрицателни страни. Ако не беше този натиск, аз съм сигурен, че темата отново щеше да бъде подмината, щеше да бъде даден от бюджета някой лев отгоре за хората с увреждания и това е, коментира Нейков. Натискът имаше решаващо значение за създаване на новата правна рамка, новите правила, дори и новото отношение към хората с увреждания, заяви Нейков. Според него отрицателното на работата под натиск е, че когато се работи така, рискът да се сбърка е голям. Експертът смята, че предстои нелеката задача за създаване на подзаконовата уредба, административен капацитет на институциите, които ще извършват новата политика, обучение на хората, които ще правят индивидуалната оценка и индивидуалните планове. \"150 милиона лева допълнително далеч не решават всичко, има още много работа, но важното е, че чувствителността на обществото вече е променена\", каза Нейков. Той е на мнение, че във втората половина или към края на 2019 г. вече ще има задействана система по новия модел на грижа за хората с увреждания. \"2018 г. беше по-добра от 2017 година в социалната сфера от гледна точка на постигнатото в законодателството, през 2019 г. ще похарчим повече пари за социалната сфера, но въпросът е дали ще има по-добра социална политика за тези пари\", обобщи Нейков.", "date": "2018.12.29", "title": "Иван Нейков: В България има резерв\nна пазара на труда от 500 000 работници"}
{"url": "https://www.24chasa.bg/novini/article/7220044", "text": "Предполагаем нелегален имигрант, обвинен в убийството на полицай в Калифорния, бе арестуван вчера след двудневно издирване, предаде Ройтерс. Заподозреният е задържан в град Бейкърсфийлд, намиращ се на по-малко от 320 км южно от Нюман, където в сряда е извършено убийството. Това съобщи на пресконференция окръжният шериф Адам Кристиансън, предава БТА. Полицаят в Нюман, малък град в Северна Калифорния, бил убит, след като е спрял мъжа по подозрение, че е шофирал под влиянието на алкохол или наркотици. Мъжът е нелегален имигрант от Мексико, който твърди, че участва в престъпна банда на име \"Суреньос\", каза Кристиансън. Президентът Доналд Тръмп използва в четвъртък случая, за да отправи в \"Туитър\" отново призив да бъде построена стена по границата с Мексико.", "date": "2018.12.29", "title": "В САЩ е арестуван нелегален имигрант, заподозрян в убийството на полицай"}
{"url": "https://www.24chasa.bg/novini/article/7220074", "text": "Непълнолетно момче е в болница с опасност за живота, след като се качи зад волана на семейния форд и по пътя между Дългопол и село Партизани се заби в дърво. Инцидентът станал в петък, около 22 часа вечерта. Момчето карало с прекалено висока скорост, изтървал контрола над автомобила, излетял от пътя и спрял в дърво. При удара е пострадал и приятелят му, който пътувал до него. Той се разминал само с контузни наранявания. По случая е образувано досъдебно производство.", "date": "2018.12.29", "title": "Тийнейджър се бори за живота си, след като се заби в дърво с кола"}
{"url": "https://www.24chasa.bg/novini/article/7220056", "text": "Евгения и баща ми са моралните убийци на моята майка, поетесата Дочка Банева, казва в интервю за “24 часа” първородният син на олигарха Николай Банев, който носи неговото име. 24-годишният мъж, който на 11 години загубва майка си и е осиновен от Евгения Банева, не общува с баща си и мащехата си. Причината - преди 3 г. подава молба да бъде разсиновен от Евгения. “С тях живеех сред кича и сред готвачки, детегледачки, чистачки, градинари. Но за мен това беше истински затвор, най-отвратителното място на света”, разказва той за живота си в резиденцията на Баневи в “Бояна”. Нормалното човешко съзнание не може да приеме на какви истории съм била свидетел - магия след магия - триъгълници с арабски букви, залепени под спалнята на майка ми Дочка, допълва картината доведената дъщеря на олигарха Раиса Иванова.", "date": "2018.12.29", "title": "Николай Банев - син: Евгения и баща ми са моралните убийци на майка ми Дочка"}
{"url": "https://www.24chasa.bg/novini/article/7220085", "text": "Тринадесет души са ранени при станалите 11 тежки катастрофи в страната през изминалото денонощие, съобщават от МВР. В София са регистрирани 25 леки пътнотранспортни произшествия.                                                                                                                                                                                                                                                                                                                       ", "date": "2018.12.29", "title": "13 ранени при катастрофи за денонощие"}
{"url": "https://www.24chasa.bg/novini/article/7220092", "text": "Йеменските шиитски бунтовници хуси започнаха да се изтеглят от центъра на стратегическия пристанищен град Ходейда съгласно условията на договореното с посредничество на ООН мирно споразумение, подписано в Швеция в началото на този месец, съобщи днес източник от световната организация, цитиран от Ройтерс. Двете воюващи страни - подкрепяните от Иран хуси и подкрепяното от Саудитска Арабия правителство, се договориха по време на преговорите в Швеция да прекратят огъня в провинция Ходейда на брега на Червено море и да изтеглят въоръжените си сили от града, през чието пристанище минава жизнено важната хуманитарна помощ за стотици хиляди бедстващи хора във вътрешността на страната, предава БТА.", "date": "2018.12.29", "title": "Йеменските бунтовници започнаха да се изтеглят от центъра на Ходейда"}
{"url": "https://www.24chasa.bg/novini/article/7220095", "text": "Тунизийските сили за сигурност използваха сълзотворен газ, за да разпръснат антиправителствени протестиращи близо до столицата Тунис при нов изблик на вълнения в северноафриканската страна, предаде ДПА, цитирайки очевидци. Протестиращите палили автомобилни гуми и хвърляли камъни по патрулиращи полицаи през нощта в работническото предградие Тадамун западно от столицата, съобщиха свидетели. В отговор полицията ги разпръснала със сълзотворен газ. Някои от протестиращите се опитали да мародерстват в местни магазини и търговски обекти. Не се съобщава за арестувани, предава БТА. Няколко града в Тунис станаха арена на протести, съпроводени с насилие, от понеделник насам, когато местен фотожурналист се самозапали и почина в град Касерин в западната част на страната в протест срещу лошите условия за живот. Инцидентът бе идентичен със самозапалването на уличния търговец Мохамед Боазиз преди 8 г., който даде искрата за Арабската пролет и последвалото въстание, довело до свалянето на дългогодишния диктатор Абидин бен Али в Тунис и на още няколко арабски режима.", "date": "2018.12.29", "title": "Поредни протести в Тунис, полицията използва сълзотворен газ"}
{"url": "https://www.24chasa.bg/novini/article/7220105", "text": "Последният затрупан от лавини тази сутрин в Хабаровски край на Русия е изваден изпод снега. Това съобщи за ТАСС говорител на златодобивната компания \"Многовершинное\", чиито служители пострадаха, предаде агенцията. Три лавини паднаха край минен обект на компанията в далекоизточния руски регион и затрупаха десет души, включително спасители, а още един остана блокиран в битово помещение, предава БТА. Всички спасени - общо 9 души, са в задоволително състояние, информира представител на компанията майка на \"Многовершинное\" - \"Хайланд голд майнинг лимитид\". Един човек бе открит мъртъв, друг почина от раните си в местния здравен пункт, напомня ТАСС. Лавините не са толкова широко разпространени в Хабаровски край, колкото на полуостров Камчатка, на остров Сахалин и Курилските острови. Тази година обаче над Охотско море постоянно кръжат циклони, съпроводени с обилни валежи. За образуване на лавини е достатъчна снежна покривка от 30-40 см по стръмните склонове с наклон над 15 градуса, обясни за руската агенция Юрий Зонов, професор в Далекоизточния федерален университет на Русия.", "date": "2018.12.29", "title": "Извадиха последния затрупан от лавини в руския Хабаровски край (Видео)"}
{"url": "https://www.24chasa.bg/novini/article/7220303", "text": "Властите в белгийската провинция Ено забраниха на \"жълтите жилетки\" да затварят пътища по границата с Франция, съобщиха местни медии. Според издадената заповед от днес влиза в сила забрана за събирането в района на повече от петима души. Отбелязва се, че това ограничение няма да се отнася за пътниците, спрели за кратка почивка, предава БТА. В дните около Коледа действията на протестиращите срещу ниската покупателна способност \"жълти жилетки\" в Белгия продължиха. Към тях се присъединиха злосторници, които обраха камион и го запалиха. Това бе вторият подобен случай в страната от началото на протестите преди месец, избухнали покрай увеличението на акциза на дизела. Белгийските власти междувременно обявиха, че догодина няма да приложат предвиденото допълнително увеличение на акцизите върху горивата. Това ще бъде облекчение за собствениците на два от три автомобила в Белгия, където дизелът е основното ползвано гориво. Властите в Брюксел въвеждат от 1 януари нови ограничения за движението в града на дизелови автомобили. Занапред няма да имат достъп до столицата дизелите, произведени през миналия век. Ограниченията ще засегнат и бензинови автомобили, построени преди 1997 г., но няма да се отнасят до автомобилите с удостоверена колекционерска стойност. От тази мярка ще бъдат засегнати около 30 000 автомобила, а техните собственици ще получат три месеца отстъпка, за да си осигурят друг начин на придвижване. Властите налагат на нарушителите глоба от 350 евро. Повторна глоба може да бъде наложена три месеца след датата на първата.", "date": "2018.12.29", "title": "Белгийските \"жълти жилетки\" вече нямат право да затварят границата с Франция"}
{"url": "https://www.24chasa.bg/novini/article/7220305", "text": "Русия забрани вноса на редица стоки от Украйна - зърно, слънчогледово олио, бонбони, зеленчуци, плодове, бира, вино, трактори, хартия, турбини, мебели и много други. Над 50 вида продукция са изредени в съответното постановление на кабинета, публикувано на официалния сайт на правителството в Москва, предаде ТАСС. Забранено е също да се внасят от Украйна шоколад, етилов спирт, плодови сокове, хайвер от есетрови риби, риба и рибни консерви, хляб и сладкарски тестени изделия, оборудване за обработка на селскостопанска продукция, двигатели и електрогенератори, скоростни кутии и вариатори, трансформатори, кабели и жици, талашитни плочи, средства за детска и женска хигиена и т. н. Става дума за стоки, произведени в Украйна или транспортирани през територията на тази страна, предава БТА. \"Това е ответна мярка заради санкционните ограничения от страна на Украйна\", уточни в Туитър премиерът на Русия Дмитрий Медведев, подписал постановлението. Според руското правителство Москва може да анулира въвежданите специални икономически мерки, ако Украйна отмени наложените по-рано ограничения, засягащи конкретни руски стоки. На 18 декември Киев продължи наложеното по-рано ембарго върху вноса на хранителни стоки от Русия до 2020 г. Списъкът включва над 30 вида продукция. Русия бе принудена от 1 януари 2016 г. временно да спре действието на договора за зона на свободна търговия с Украйна с оглед влизането в сила на икономическия раздел от споразумението за асоцииране на Украйна в ЕС, отбелязва руската агенция. Така Украйна автоматично бе обхваната от хранителното ембарго, въведено от Москва в отговор на европейските санкции от август 2014 г., наложени във връзка с украинските събития. Украйна на свой ред забрани вноса на ред руски стоки с постановление, което оттогава подновява всяка година. При все това руската официална статистика сочи, че руско-украинският стокообмен през 2017 г. е възлизал на 12,9 милиарда долара - с 25,6 на сто повече от предходната година. Данни за 2018 г. все още няма, добавя ТАСС.", "date": "2018.12.29", "title": "Русия забрани като ответна мярка вноса на редица стоки от Украйна"}
{"url": "https://www.24chasa.bg/novini/article/7220292", "text": "Към Дидие Щосел - главния изпълнителен директор на \"Нова Броудкастинг груп\", се присъединяват двамата нови прокуристи - Вяра Анкова, генерален директор \"Информация\" и финансовият директор Николай Андреев, които стават част от оперативното ръководство на медията. Вики Политова - досегашен оперативен директор, ще бъде съветник на Борда на директорите. MTG направи промените в предпоследния работен ден на 2018 г. - 28 декември. Новата прокуристка Вяра Анкова е бившият генерален директор на БНТ, която след края на двата си мандата в обществената медия бе поканена да се присъедини към ръководния състав на Нова тв. Вики Политова - бившият генерален директор на \"Би Ти Ви Медия груп\", която от 5 години е главен оперативен директор в \"Нова Броудкастинг\", досега отговаряше основно за приходите и програмата, за продажбите, търговската и маркетинговата стратегия на тв компанията и успя да постигне рекордни финансови резултати за компанията. От Нова година тя става съветник на Борда на директорите на групата. Своята позиция изцяло запазва Силва Зурлева. Тя продължава да е член на Борда на директорите, като от 2 години отговаря и за новините на групата. Зурлева всъщност е най-дългогодишният шеф на медията от всички в сегашното й ръководство. Тя е в управлението на Нова тв от 18 години.", "date": "2018.12.29", "title": "Кадрови трус в Нова тв (Обновена)"}
{"url": "https://www.24chasa.bg/novini/article/7220318", "text": "Докато Австралия се приближава към новата година, температури с 10 до 14 градуса над обичайните продължават рекордната гореща вълна, която трае вече пет дни, предаде ДПА. Плажовете са претъпкани, а климатиците работят на пълна мощност, докато хората се опитват да се справят с ненормално високите температури, които според прогнозите ще се задържат и през първите три месеца на 2019 година, съобщава Бюрото за метеорология, предава БТА. Рекордните жеги обхванаха централните и южни части на страната, като на някои места за четвърти пореден ден се отчита температура над 44 градуса по Целзий. В западните райони на Сидни термометърът достигна 42 градуса днес, задържайки се за четвърти ден над 40 градуса. Горещата вълна в Сидни ще продължи в обозримо бъдеще, посочва метеорологичната служба. Нови рекорди бяха отчетени в градове в Нови Южен Уелс като Хай, където бяха отбелязани 45 градуса, и в Нарандера с 43,2 градуса. Град Олбъри, на южната граница с щата Виктория, посрещна най-горещия си ден от 26 години при 42,4 градуса. В град Таркола във Виктория температурата вчера достигна рекордните 48,1 градуса, в Аделаида (Нови Южен Уелс) - 43,7 градуса. В Северозападна Австралия старият минодобивен град Марбъл Бей се готви за Нова година с 49,3 градуса, като се очаква температурите да се задържат над 45 градуса през значителна част от 2019 година.", "date": "2018.12.29", "title": "Австралия посреща новата година с рекордни жеги"}
{"url": "https://www.24chasa.bg/novini/article/7220320", "text": "Москва и Анкара са постигнали договореност за координация между военните представители на терен в Сирия след изтеглянето на американските войски от арабската република. Това съобщи днес министърът на външните работи на Русия Сергей Лавров след преговори на високо равнище между Русия и Турция в Москва, предаде ТАСС. Лавров посочи, че на разговорите е било отделено особено внимание на новите обстоятелства, възникнали във връзка с обявеното от САЩ решение за изтегляне на американските войници от Сирия, предава БТА. \"Беше постигнато разбиране за това как военните представители на Русия и Турция на терен ще продължат да координират своите стъпки при новите условия с цел окончателно изкореняване на терористичната заплаха в Сирия\", заяви Лавров. Турция и Русия имат обща цел да прочистят Сирия от всички терористични организации, заяви и турският външен министър Мевлют Чавушоглу, цитиран от Анадолската агенция. Чавушоглу каза, че Турция ще продължи тясното сътрудничество с Иран и Русия за Сирия и по други регионални въпроси. На срещата в Москва Русия и Турция са потвърдили принципа за спазване на териториалната цялост на Сирия. \"И от двете страни бе подчертано, че цялата работа ще бъде вършена при строго спазване на резолюция 2254 на Съвета за сигурност на ООН, включително безусловно уважение към суверенитета и териториалната цялост на Сирия\", заяви руският външен министър. Лавров каза още, че разговорите с турската делегация са били \"много полезни\". \"В развитие на договореностите, които бяха постигнати от нашите президенти, ние разгледахме по-нататъшните стъпки за реализация на онези задачи, които бяха поставени в рамките на формата от Астана, преди всичко в контекста на борбата с тероризма, решаването на хуманитарни въпроси, създаването на условия за завръщане на бежанците\", каза Сергей Лавров. Той допълни, че са били набелязани конкретни стъпки за активизиране на съвместната работа за създаване на условия, които ще позволят по-голям брой бежанци да се завърнат по родните си места. Министрите на външните работи на Русия и Турция и министрите на отбраната разговаряха днес в Москва в продължение на час и половина. Ситуацията в Сирия след изтеглянето на американските войски от там бе основна тема на разговорите, посочва ТАСС. От руска страна в преговорите участваха още директорът на Службата за външно разузнаване Сергей Наришкин и началникът на Генералния щаб на въоръжените сили Валерий Герасимов. Турската делегация бе в състав министърът на външните работи Мевлют Чавушоглу, говорителят на турския президент Ибрахим Калън, министърът на отбраната Хулуси Акар и ръководителят на Националната разузнавателна организация /МИТ/ Хакан Фидан. Решението за изтегляне на американските сили от Сирия бе обявено от президента на САЩ Доналд Тръмп на 19 декември.", "date": "2018.12.29", "title": "Русия и Турция ще се координират\nна терен след изтеглянето на САЩ от Сирия"}
{"url": "https://www.24chasa.bg/novini/article/7220326", "text": "Тази сутрин, около 9.30 часа, в полицията бил получен сигнал за нанесен побой на 28-годишен мъж. Пред разследващите пострадалият разказал, че на ул. „Сребърна“ докато пресичал на пешеходна пътека, влязъл в пререкание с водач и пътник от лек автомобил „Мерцедес“. Двамата слезли от колата, набили го и избягали. Пострадалият бил откаран в болнично заведение за оказване на медицинска помощ, съобщава МВР. В резултат на незабавни оперативни действия столичните полицаи установили и задържали нападателите – двама мъже, на 52 и 34 години. 52 – годишният е с криминални регистрации в полицията. Наложени са им 24 – часови полицейски мерки. По случая е образувано досъдебно производство. Работата продължава.", "date": "2018.12.29", "title": "Задържаха двама, пребили мъж на пешеходна пътека в София"}
{"url": "https://www.24chasa.bg/novini/article/7219752", "text": "“Първо чух изстрели, но от мястото, на което бях, не виждах по кого се стреля. Но разбрах, че стрелят и нашите от кулите на покрива. После дойде взривът... След него Бързо се окопитих, скочих и от близкия фургон си взех бронежилетката, автомата, каската и както винаги фотоапарата - беше марка “Олимпос”. И понеже не виждах противник, по който да стрелям, веднага започнах да снимам.\" Това е един от най-ярките спомени на казанлъчанина Мариян Колев за първите мигове, след като цистерната бомба се взриви пред база “Индия” на първия български батальон в Ирак по обяд на 27 декември 2003 година. Тогава загиват 5-има българи, ранените са 27. Има мъртви и пострадали и от други националности. Днес 53-годишният Мариян вече е пенсионер, напуснал армията като старшина преди година и половина. Службата му започнала още през 1983 г., когато завършил сержантското училище в родната му Горна Оряховица, и по разпределение 18-годишен го изпратили в танковата бригада на Казанлък. Мисията в Ирак през 2003-а му била първа. “За мен фотографията е хоби и това не беше тайна за никого нито в казармата, нито в Казанлък. Случи се така, че в града на розите първи се сдобих с фотоапарат с автофокус, през 2000 г. първи вече имах и цифров фотоапарат, защото сестра ми живее в Германия и ми го изпрати. Колегите ми военни бяха свикнали, че до мен винаги има и фотоапарат”, разказва той. “Дори командирът ни в Ирак Петко Маринов ми викаше: Ти ще бъдеш нещо като фотограф на батальона”, обяснява Мариян. Нямаше как да бъда щатен, защото в Българската армия има само 2 щата за фотографи - за фотографа на президента, който е и главнокомандващ на армията, и за фотографа на военния министър, добавя ветеранът. “Но В казармата съм снимал много - и на занятия, и в моменти на почивка. Сред първите неща, които тогава сложих в багажа си за Ирак, беше фотоапаратът. Затова и имам стотици снимки от иракската ни мисия през 2003-а: от подготовката ни в Карлово и на полигона в Марино поле, как товарят снаряжението на пристанището в Бургас, изпращането ни на летището в Пловдив, по време на полета ни в самолета, адаптацията ни в лагера в Кувейт за седмица, обстановката в база “Индия” и дори гостуването в нея на екипа на Слави Трифонов седмица преди атентата\", разказва още той пред “24 часа” в навечерието на 15-ата годишнина от зловещия атентат в Ирак. точно в деня, в който със съпругата си Диляна празнували 14 години от сватбата си. На тази мисия той заминал като старшина на логистична рота. “Нашите задачи в нея са да осигурим всичко необходимо - от калбалка (конец) до совалка, както казваме в казармата. Вода, храна, бензин, части за автомобили: логистика - за каквото се сетиш. Маси и столове си носехме от България, за други неща пишехме на американците - например за климатици. Храната ни осигуряваха американците. И през цялото време само за около седмица бяхме на пакети със суха храна, защото бяха ударили един от конвоите с провизии за нас. В нашата база “Индия” от българския батальон бяхме около 150 души - рота за бойно осигуряване и половината от логистиката ни, останалите бяха настанени в база “Кило”. А храната получавахме от полската база “Лима”. С момчетата се редувахме кой да пътува с камиона за манджата и да го охранява по пътя, кой да чака в базата, за да разтоварва баките. На фаталния 27 декември мой ред беше да чакам в базата. Беше малко преди 12 часа по обяд. Камионът трябваше да дойде всеки момент и За наш късмет чакахме от другата страна на сградата, където беше столовата, не оттам, откъдето се появи цистерната на атентаторите. Затова и нямахме видимост към случващото се. Дори щом чухме стрелбата, първо си помислихме, че стрелят по нашия ЗИЛ. После се оказа, че нашите снайперисти са стреляли по атентаторите в кабината на камиона бомба. Убиха ги, но цистерната, която се приближи, била пълна със снаряди, май български, които били взривени дистанционно. Помня още, че от взривната вълна се късаха ремъците на пистолетите на войниците, после трябваше да търсим поне 70 пистолета, разхвърчали се навсякъде из района. А допълва картината Мариян. След взрива направил 70-80 снимки. Това била и първата му реакция - да снима. От тези му снимки блика много кръв, а ужасът е застинал в очите на живите, хвърлили се да помагат на ранените. На един от кадрите е раненият редник Цветан Атанасов от град Шипка. На друг са мъртвите му колеги - трудно е да се разбере Георги Качорин или Антон Петров. На трети е раненият сириец Самоел Молса, преводач при полските военни. Човекът знаел руски, арабски, английски и полски и го наели като преводач. Сега живее в полския град Вроцлав и успял да стане доктор по национална сигурност след защитена дисертация в полската военна академия, научил за него Колев. на взрива от покрива долу на земята. Докато бинтоват главата му, ще разберат, че мъжът е загубил завинаги едното си око... Има и снимки от момента, в който български и полски лекари заедно помагат на ранените. Дори и кадър, на който наш окървавен войник е само по долни гащи - човекът бил наряд през нощта и взривът на атентаторите го сварил да почива в леглото си. На снимките има и много разрушения - сградата на база “Индия” била потрошена до неузнаваемост. “Навремето там е имало духовно училище за имами, а днес, след като е ремонтирана, в сградата е настанен медицински университет”, научил Мариян Колев. Той има и снимка, на която ясно личат дирите на камиона убиец и как е минал през футболното игрище, ползвано като площадка за кацане на хеликоптери, където нямало нито едно препятствие, което да го спре. Мариян без да помага на ранените си другари. Но те дошли от хора, които явно са имали какво да крият и не са искали България и светът за узнаят истината за кървавата Коледа на 2003 г. Повечето отзиви обаче били положителни. Военните ни в Ирак държали да се знае, че не са на екскурзия в арабската страна и че са изработили парите си за мисията дори и с риска, който са поели, тръгвайки на път към неизвестното. “Беше много тежко да се снима в оня момент, затова не съм и прекалявал, но и не съм се крил с фотоапарата си като папарак. Още на следващия ден при мен дойдоха представител на нашата Военна полиция в Ирак и адютантът на командира ни Петко Маринов, които ми казаха, че в България е заведено досъдебно производство срещу неизвестен извършител за атентата и трябва да изпратя снимките си на разследващите. Направих го по компютърен път, като, разбира се, запазих копия и за себе си. Не зная после какво е станало с тези ми снимки, но те започнаха да се появяват къде ли не, включително и в медиите. Предпочитаха да публикуват най-кървавите, без да се посочва авторът им”, обяснява Мариян Колев. Били като народните песни - всички знаели съдържанието им, но създателят им оставал непознат, поне за широката публика. Като техен автор го знаели само най-близките му от армията. Година или две след атентата жестоките снимки на Мариян били в основата на изложба, организирана за 120 години на Военномедицинската академия в столична галерия. Подредил я началникът на психолозите Парашкевов - тогава майор, днес полковник. Темата била за мисиите на военните лекари по света, а снимките на Мариян били най-ценни с това, че са превени в реална обстановка, при която са действали военните лекари в истинска ситуация. “Но дори и тогава снимките бяха подписани като дело на майор Парашкевов и негови колеги, макар 95% от тях да бяха мои”, твърди бившият старшина. В 15-те години след атентата авторът на снимките от Кербала не е организирал изложба с тях, макар всяка годишнина от кървавите събития да е повод за това. А в Казанлък, където живее и досега пенсионираният военен, дори има и музей на фотографията, който често прави подобни изложби. “Докато бях в армията, за всяка такава инициатива трябва изрично разрешение. Сега пък си мисля, че от тези снимки цивилните няма да се заинтересуват, те са от военния живот”, обяснява ситуацията авторът. Допълва, че по-късно от снимките му не се е интересувал никой от близките на ранените и убитите при атентата, нито пък някой от пострадалите тогава. мисли си Мариян. И не приема упреците на някои, че ако е бил в друга армия или в друга ситуация, е могъл да продаде скъпо авторските си права на ценните снимки. “Не мога да печеля от трагедията на колегите ми”, категоричен е фотографът.", "date": "2018.12.29", "title": "Мариян Колев снима ада след бомбата в Кербала"}
{"url": "https://www.24chasa.bg/novini/article/7220341", "text": "Австрийският канцлер Себастиан Курц се ангажира днес страната да обложи с данък дигиталните гиганти, наричани обобщено ГАФА (Гугъл, Епъл, Фейсбук, Амазон и др.), следвайки примера на Франция, предаде Франс прес. Междувременно продължават преговорите с оглед ЕС да приеме данъци върху дигиталната икономика, напомня агенцията. Франция обаче смята да въведе от 1 януари данък върху дигиталните гиганти, без да изчаква решението на ЕС, и Австрия се кани да направи същото, предава БТА. \"Ще е само справедливо гигантите от дигиталната сфера, действащи в Европа, да плащат справедлив дял от данъците. Освен евентуалната норма на европейско ниво ще действаме и на национално равнище\", заяви Курц, цитиран в комюнике. \"Ще въведем дигитален данък в Австрия\", изтъкна той. По думите му, страните-членки на ЕС \"по принцип са съгласни, че има нужда от такова облагане\". \"Целта е ясна: става дума да обложим предприятия, събиращи колосални приходи онлайн, върху които не плащат на практика никакъв данък, например (социалната мрежа) Фейсбук и (компанията за електронни продажби) Амазон\", уточни Курц. Канцлерът е възложил изпълнението на задачата на своя финансов министър Хартвиг Льогер, който ще представи подробности за новия данък в началото на януари. След това дигиталният данък ще влезе в сила в рамките на фискалните реформи, замисляни от австрийския кабинет до 2020 г. От своя страна френският данък за дигиталните гиганти няма да обхваща само преките продажби, но и приходите им от реклама, уебсайтове и препродаване на лични данни. Според действащото европейско законодателство американските хай тек гиганти могат да декларират всичките си европейски приходи в произволно избрана страна-членка на общността и на практика се насочват към държави с ниски данъци като Ирландия, Холандия и Люксембург. Така дигиталните компании плащат в ЕС като данъци средно 9 на сто срещу 23 на сто за останалите фирми, изчисли еврокомисарят по въпросите на конкуренцията Маргрете Вестагер. За вземане на решение по данъчните въпроси се изисква консенсус на всички страни от ЕС, но проектодирективата, целяща по-ефикасно облагане на ГАФА, среща съпротива от страна на Ирландия, Дания и Швеция; съмнения изразява и Германия, отбелязва агенцията.", "date": "2018.12.29", "title": "Курц се ангажира Австрия да обложи с данък дигиталните гиганти по примера на Франция"}
