{"url": "https://www.24chasa.bg/novini/article/7650407", "text": "Естонски съд осъди на пет години затвор руски гражданин, обвинен в шпионаж в полза на Москва, предаде Франс прес. Осъденият е представен в съдебен документ само с инициалите А. А. и е накратко описан като руски гражданин със средно образование, предаде БТА. Той е бил задържан през май т.г. На 29 август съд в Талин го е обявил за виновен в шпионаж и го е осъдил на пет години затвор и глоба от 1300 евро. Според държавната агенция БНС през последните години Естония е задържала най-малко 15 души, вербувани от руското военно разузнаване ГРУ и службата за сигурност ФСБ.", "date": "2019.09.11", "title": "Пет години затвор за руски шпионин в Естония"}
{"url": "https://www.24chasa.bg/novini/article/7650326", "text": "Янис Балбакакис, директор на прочутия мигрантски център Мория на гръцкия остров Лесбос, подаде оставка, съобщи ДПА, позовавайки се на АНА-МПА. \"Напускам с вдигната глава . . . Уморен съм\", заяви Балбакакис, който ръководи лагера от 2016 г., когато влезе в сила споразумението между Турция и ЕС за ограничаване на мигратския поток. В Мория, най-известния бежански лагер в Гърция, в момента са настанени около 10 000 мигранти, според официални данни. Капацитетът му е само за 3000 души, предаде БТА. Лагерът беше създаден в рамките на усилията за контролиране на потока мигранти, пристигащи в Гърция през Турция, и беше натоварен с обработката на молбите за убежище. Новото консервативно правителство на Гърция обеща да ускори значително обработката на молбите за убежище.", "date": "2019.09.11", "title": "Ръководителят на бежанския лагер Мория на остров Лесбос подаде оставка: Уморен съм"}
{"url": "https://www.24chasa.bg/novini/article/7650330", "text": "Криминално проявен 34-годишен мъж е арестуван за кражба на ток за добив на криптовалута в пловдивско село, предаде  . Мъжът е задържан в близост до трафопост в населеното място, като полицията е действала по сигнал. Образувано е досъдебно производство, предстои и изясняване на обвинението. Това е поредният случай на кражба на ток за криптовалута в Пловдивска област тази година. \"Имаме задържано лице в село Три водици с повдигнато обвинение за кражба на ток. Досъдебното производство е образувано под наблюдение на Районната прокуратура в Пловдив. Това, което е намерено на място са около 220 устройства. Лицето е криминално проявено с прояви от 2018 и 2019 година за боравене с неистински парични знаци\", съобщи директорът на ОДМВР - Пловдив старши комисар Йордан Рогачев.", "date": "2019.09.11", "title": "Арестуваха копач на криптовалута в Пловдивско"}
{"url": "https://www.24chasa.bg/novini/article/7650338", "text": "Британският премиер Борис Джонсън заяви, че ще продължи да настоява предпазният механизъм за ирландската граница да отпадне от евентуално споразумение за раздяла с Европейския съюз, предаде Ройтерс. \"Предпазният механизъм ще бъде премахнат, силно се надявам и настоявам, защото това е единственият начин да се постигне споразумение\", каза Джонсън в предаване на живо във Фейсбук. \"Най-важното е да се разбере, че ние няма да приемем предпазен механизъм само за Северна Ирландия, това просто не работи за Обединеното кралство. Трябва да постигнем цялостно решение и да решим проблемите за северноирландската граница и аз съм абсолютно сигурен, че можем да го направим\", каза още той, цитиран от БТА. Джонсън повтори и обещанието си, че Великобритания ще излезе от Европейския съюз на 31 октомври със или без споразумение, добавя Ройтерс.", "date": "2019.09.11", "title": "Джонсън отново се зарече: Ще премахна предпазния механизъм за ирландската граница"}
{"url": "https://www.24chasa.bg/novini/article/7650342", "text": "Косовският президент Хашим Тачи, който е на посещение в Япония, се срещна днес с представители на компания Тойота и ги покани да инвестират в Косово, съобщи косовската телевизия РТК. Тачи призова компанията да обмисли разширяване на пазара си към Косово и чрез него - към други страни от Западните Балкани и Европа. \"Ние сме сигурна страна за инвестиции, прилагаме европейските закони и имаме талантлива работна сила\", заяви Тачи. Косовският президент каза, че след посещението му в Япония Косово ще продължи срещите с японски представители с цел задълбочаване на сътрудничеството, предаде БТА. Тачи съобщи, че неговата идея за учредяване на японски бизнес център в Косово е била приета добре по време на срещата.", "date": "2019.09.11", "title": "Хашим Тачи покани Тойота да инвестира в Косово"}
{"url": "https://www.24chasa.bg/novini/article/7650348", "text": "С цел възстановяване на топлоподаването за жителите на град Перник Регионалната инспекция по околната среда и водите издаде заповед, с която се преустановява принудителна административна мярка за спиране на дейността на парогенератори 4 и 5 на \"Топлофикация Перник\". Това съобщават от пресцентъра на МОСВ. Принудителната мярка беше наложена на 5 септемврии т. г. заради установено използване на неразрешен вид гориво - биомаса в нарушение на издаденото комплексно разрешително на дружеството. На 9 септември РИОСВ Перник издаде предписания на оператора в срок до 13 септември да бъдат отстранени от площадката на предприятието всички налични горива, които не са разрешени в действащото Комплексно разрешително. Предписанието беше издадено, след като проверка на РИОСВ-Перник установи наличието на бали слама на площадката на ТЕЦ-а в количество над 90 тона. След уведомление от дружеството, че предписанията са изпълнени, днес експерти на РИОСВ-Перник извършиха проверка, която установи, че площадката е изчистена и на нея не се съхранява слама. Утре, 12 септември, в 8 часа сутринта експерти на РИОСВ ще премахнат поставените пломби към генераторите, за да може да бъде възстановено подаването на гориво. За да се гарантира, че няма да бъде използван неразрешен вид гориво, в предприятието ще бъдат изпратени служители на РИОСВ за 24-часово наблюдение на подаваното на гориво към парогенераторите, посочват от МОСВ.", "date": "2019.09.11", "title": "РИОСВ вдига забраната за работа на котлите на ТЕЦ \"Република\""}
{"url": "https://www.24chasa.bg/novini/article/7650351", "text": "Бахамски официални представители заявиха, че 2500 души са в неизвестност след преминаването на опустошителния ураган Дориан над Бахамските острови, но предупредиха, че още не е извършена пълна проверка дали някои от изчезналите се намират в убежища, предаде Ройтерс. \"Списъкът (с хората в неизвестност) още не е сверен с официалните данни за приетите в убежища и евакуираните. Тази проверка протича в момента\", заяви говорител на националната служба за реакция на извънредни ситуации, предаде БТА. Хиляди души се намират по убежища на различните острови. Има потвърдени 50 загинали при преминаването на Дориан на 1 септември.", "date": "2019.09.11", "title": "2500 в неизвестност след преминаването на урагана Дориан над Бахамските острови (Снимки)"}
{"url": "https://www.24chasa.bg/novini/article/7650320", "text": "Петима сирийци, които живеят у нас, и ромката Исения Асенова успели да купят джипове и пикапи на стойност 9 423 518 долара, или 16 459 023 лв., които били използвани от терористични организации в Сирия. Това става ясно от обвинителния акт срещу шестимата, който бе внесен в спецсъда. Групата, обвинена за финансиране на терористични организации, беше арестувана на 18 януари т.г. Исения е на свобода срещу 20 хил. лв. гаранция. Шестимата действали от 2016 г. След придобиването на колите те били регистрирани в КАТ- София, на името на българи. Веднага след това били издавани пълномощни на предварително подбрани шофьори. Те откарвали джиповете до до турско-сирийската граница. Там автомобилите били предавани на сирийци, които ги прекарвали във вътрешността на Сирия и ги доставяли на членове на терористични организации. Част от колите били използвани за атентати. Групата се занимавала с небанкови преводи по арабската система хавала. За прикритие на големите суми касиерът Мустафа Алибрахим ползвал две фирми, регистрирани на негово име. Негови братя и братовчеди пък били главните“хавалдари” в Турция и Великобритания. Те развивали същата дейност. Парите за автомобилите се трупали от комисионата за паричните трансфери. ", "date": "2019.09.11", "title": "Ромката Исения и 5-има сирийци снабдили   терористи с джипове за $ 9 млн. (Обзор)"}
{"url": "https://www.24chasa.bg/novini/article/7650307", "text": "Правителството реши да освободи радиочестотен спектър за изграждането на 5G мрежи на заседанието си в сряда. Следващата стъпка е Комисията за регулиране на съобщенията (КРС) да предостави на мобилните оператори честоти в обхват 700 MHz и радиочестотна лента 24.25-27.5 GHz, които трябва да осигурят висока скорост на обмен на данни при пълно покритие на страната по територия, а не само по население. От Министерския съвет припомнят, че промените са в съответсвие на ангажиментите, които България е поела към решение на Европейския парламент. И трите оператора - “Виваком”, А1 и “Теленор”, вече обявиха, че имат интерес към развитието на технологията в България. Компаниите започнаха и тестове на различни услуги чрез 5G у нас. В сряда от “Теленор” коментираха, че в момента има обществени консултации за намаляване на цените на честотите за новата технология. От оператора били готови да инвестират в закупуването на честоти, ако се постигнат подходящите икономически стимули. От компанията посочват още, че за развитието на телекомуникационния пазар в страната от телекомуникационния бизнес очакват и освобождаване на честотите в сектора на 800 MHz и намаляването на цената. По неофициална информация преговори между операторите и КРС за цената на честотите ще започнат още до края на тази седмица. Очакванията са, че мрежи с новата технология може да стартира през следващата година, като първо ще се ползват в големите градове, а постепенно ще се разширява покритието им. 5G мрежата дава супербърз мобилен достъп и фиксирани услуги като телевизия и интернет. Предоставя и виртуална и добавена реалност, гледане от мобилно устройство на cпopтни cъбития, кoнцepти, игри в реално време. Надеждната комуникация с малко закъснение позволява дистанционна диагностика и интервенции, безопасно движение на автономните автомобили, управлението на промишлени съоръжения с помощта на индустриални роботи. ", "date": "2019.09.11", "title": "Освобождават честоти за 5G у нас, и трите оператора имат интерес"}
{"url": "https://www.24chasa.bg/novini/article/7650335", "text": "Министерството на здравеопазването ще си купи сграда в комплекс от административни сгради на столичния булевард “Цариградско шосе”, за да се премести от центъра на София. Това реши в сряда правителството. Новата сграда на здравното министерство трябва да се намира около “София Тех парк”. Строителството на новото седалище на министерството ще бъде финансирано от Държавната консолидационна компания и трябва да бъде завършено до 21 месеца след сделката. Освободените от здравното министерство сгради на площад “Света Неделя” и бул. “Стамболийски” в центъра на столицата пък ще бъдат дадени на Висшия съдебен съвет. Те ще се ползват занапред от Върховния административен съд и Административен съд-София, реши правителството. Съдилищата обаче няма да получат сградите в центъра на града, докато не е готова новата за МЗ. Това не е първи опит двете сгради на министерството да бъдат взети за съдебни. Предишният вариант бе министерството да отиде в Центъра по хигиена до Военна болница в столицата. Болниците във Велинград и Русе пък получиха разрешение от правителството да продадат свои имоти, които вече не ползват. С парите ще могат да разплатят дългове и да закупят нова техника.", "date": "2019.09.11", "title": "Здравното министерство ще си купува сграда на “Цариградско шосе”"}
{"url": "https://www.24chasa.bg/novini/article/7650126", "text": "Посланикът на САЩ в Белград Кайл Скот заяви днес, че вижда косовския въпрос като един от най-тежките проблеми и пречки в отношенията между САЩ и Сърбия, предаде Танюг. \"Ние признахме независимо Косово. Много хора в Сърбия не са съгласни с това, но аз съм убеден, че Сърбия не може да приеме цялото население на Косово обратно и че албанското население в Косово никога няма да бъде част от Сърбия\", каза Скот пред журналисти в сръбския парламент, където участва в международна конференция \"Сръбско-американските отношения\", предаде БТА. Скот добави, че САЩ подкрепят процеса на нормализиране на отношенията между Белград и Прищина, който се води с посредничеството на Европейския съюз. Той увери, че САЩ ще бъдат много активни в търсенето на решение на косовския въпрос, и изрази очакване, че новото правителство на Косово ще отмени 100-процентовите мита за сръбски стоки, които предизвикаха замразяване на диалога с Белград, за да осигури условия за продължаване на преговорите и достигане до \"трудния компромис\" между Сърбия и Косово.", "date": "2019.09.11", "title": "Посланикът на САЩ в Белград: Косово е една от най-големите пречки в отношенията ни със Сърбия"}
{"url": "https://www.24chasa.bg/novini/article/7650122", "text": "Американският президент Доналд Тръмп заяви днес, че САЩ ще засилят сраженията срещу талибаните, предаде Франс прес. Тръмп каза това след неуспеха на преговорите с талибаните, които имаха за цел намиране на мирно решение на конфликта в Афганистан, предаде БТА. \"През последните четири дни нанасяме на врага по-силни удари от когато и да било и това ще продължи\", каза Тръмп на церемония в Пентагона за годишнината от терористичните нападения от 11 септември 2001 г. Тръмп припомни за атентата в Кабул, при който загина американски войник и заяви, че талибаните са искали да демонстрират сила, но всъщност така са показали слабостта си.", "date": "2019.09.11", "title": "Тръмп: САЩ ще засилят сраженията с талибаните"}
{"url": "https://www.24chasa.bg/novini/article/7650140", "text": "Хиляди испанци, които подкрепят независимостта на Каталуня, се събраха на голям площад в Барселона по случай главния празник на областта, седмици преди дългоочаквано съдебно решение в дело срещу 12 водачи на сепаратисткото движение, които са обвинени в бунт заради неуспешния опит за отделяне на Каталуня през 2017 г., предаде Асошиейтед прес. Поддръжници на отделянето на Каталуня от Испания се събраха от всички краища на областта в главния й град. Много от тях носеха знамена или тениски в подкрепа на независимост на Каталуня, предаде БТА. Празникът 11 септември отбелязва поражението на Барселона във Войната за испанското наследство от 1714 г. От 2012 г. този ден се е превърнал в дата за големи митинги на каталунското сепаратистко движение.", "date": "2019.09.11", "title": "Хиляди поддръжници на независимостта на Каталуня се събират в Барселона (Снимки)"}
{"url": "https://www.24chasa.bg/novini/article/7650184", "text": "Френска компания трябва да плати компенсация на семейството на служител, починал от сърдечна недостатъчност по време на секс, предаде Би Би Си. Причината е, че служителят е бил в командировка. Това превръща смъртта му в трудова злополука според решението на френски съд, предаде  . Фирмата настоявала, че мъжът не е изпълнявал професионални задължения, когато отишъл в чужда хотелска стая. Според съдиите обаче френското законодателство предполага, че работодателят е отговорен, какъвто и инцидент да се случи по време на командировка. Мъжът, чието име се споменава като \"Ксавие Кс.\", до смъртта си през 2013 г. работи за компания за железопътни услуги, базирана край Париж. За командировката в Централна Франция, завършила злополучно, работодателят има друго мнение: смъртта е настъпила заради \"извънбрачна връзка с напълно непозната\". Затова и бе оспорена позицията на държавното здравно осигуряване във Франция, което настояваше случаят да се разглежда като \"инцидент на работното място\". Осигурителната компания настоява, че половият акт е съвсем нормално нещо като \"да си вземеш душ или да хапнеш\" и апелативният съд в Париж прие тази идея, обяснява Би Би Си. Съдът смята, че служителят има право на социална защита \"през цялото време на мисията си\" и независимо от обстоятелствата.", "date": "2019.09.11", "title": "Френска фирма ще плаща обезщетение за смъртта на служител, починал при секс в командировка"}
{"url": "https://www.24chasa.bg/novini/article/7650197", "text": "Двама души загинаха днес в самолетна катастрофа на товарен самолет, приближаващ летище в американския щат Охайо, предаде Асошиейтед прес. Самолетът се разбил на стотина метра от магистрала и избухнал в пламъци, след като се ударил в няколко празни автомобила в автосервиз, съобщиха местните власти. Няма информация за други пострадали при катастрофата рано тази сутрин до летището в град Толедо, предаде БТА. Двамата загинали са били членове на екипажа. Самолетът паднал в селскостопанска зона с много камиони и ремаркета, където само по щастлива случайност не е имало хора в момента на катастрофата.", "date": "2019.09.11", "title": "Самолет се разби край летище в Охайо и на метри от магистрала, двама загинаха (Видео)"}
{"url": "https://www.24chasa.bg/novini/article/7650221", "text": "Пиян шофьор се заби с колата си в магазин в центъра на Казанлък. Преди удара е минал буквално на сантиметри от преминаващи по тротоара хора, съобщава  . Въпреки удара 55-годишният мъж е извадил нож и пистолет, и заплашвал поискалите му сметка пешеходци. Задържан е от полицията, която установила, че е карал с 2,82 промила алкохол. „Нареждах си терличките и изведнъж колата влезе в магазина с голям трясък”, сподели продавачката в търговския обект.", "date": "2019.09.11", "title": "Пиян шофьор заби колата си в магазин в Казанлък, размаха пистолет"}
{"url": "https://www.24chasa.bg/novini/article/7650108", "text": "Гръцкото правителство взе решение за \"незабавна продажба\" на 30-процентен дял от международното летище \"Елефтериос Венизелос\" в Атина, притежавано от гръцкия фонд за развитие на активите, съобщава АНА-МПА. Решението е взето на заседание на Правителствения съвет за икономическа политика, председателствано от премиера Кириакос Мицотакис, предава БТА. Финансовият министър Христос Стайкурас заяви след заседанието, че в идеологията на правителството приватизациите се разглеждат като инструмент за развитие на икономиката, стига те да са извършени при пълна прозрачност и в съответствие с обществените интереси, а не само като начин за увеличаване на държавните приходи. \"Днес ние прилагаме още едно обещание, което сме дали. Това е първият приватизационен процес на настоящото правителство. Трябва да се отбележи, че обещания за извършване на определени приватизации бяха дадени и от предишното правителство, но, естествено, никога не бяха осъществени\", добави той. Източници от финансовото министерство заявиха, че са дадени инструкции на фонда за развитие на активите незабавно да продължи процеса на набиране на оферти за летището, който започна на 28 юни. Крайният срок на търга беше определен за 30 септември, но той може да бъде удължен. Една от пречките, според източниците, е изискването след продажбата на 30-процентния дял гръцката държава да притежава два поста в управителния съвет на летището, единият от които трябва да бъде на председателя на съвета, посочва агенцията.", "date": "2019.09.11", "title": "Гърция реши: продава 30% от Атинското международно летище"}
{"url": "https://www.24chasa.bg/novini/article/7650225", "text": "Адвокатът на Цветан Василев Лазар Карадалиев отхвърли връзка на банкера с обвинението в шпионаж, предаде  . Самият Карадалиев е разследван за участие в организирана престъпна група за пране на пари именно на руския олигарх Малофеев, който получи забрана да влиза в България за период от 10 години. \"Видно е, че в последните години за всичко е виновен Цветан Василев. Явно и този път е спрягано неговото име като главен виновник, за което съм сигурен, че не е така. Естествено ние не знаем с какви доказателства разполагат\", каза Карадалиев. Той отрече да има каквито и да е връзки с генерал Решетников и Малофеев.", "date": "2019.09.11", "title": "Адвокатът на Цветан Василев за шпионажа за Русия: Сигурен съм, че не е виновен"}
{"url": "https://www.24chasa.bg/novini/article/7650252", "text": "В каква степен Мая Манолова ще припознае нашата платформа? Това попита соцлидерката Корнелия Нинова в изказването си пред Градската конференция на БСП - София, която трябва да вземе решение дали да подкрепи Мая Манолова за кандидат за кмет на София. Бих искала Мая да отговори на въпроси и да поеме ангажименти, защото над всеки един от нас стои политиката на БСП, постави условия Нинова. И изброи въпросите си: ще се работи ли за поетапно почистването да се възлага на общинско дружество, ще се въведе ли безплатно ползване на транспорта със зелен билет, ще има ли видеонаблюдение по спирки, детски градини и подлези, ще има ли специален фонд за строителство на общински жилища и облекченото им раздаване на бедни семейства, ще има ли стипендии за студенти и учащи, примерно за лекари, които след това да имат ангажименти към общинското здравеопазване в София, ще се поеме ли ангажимент да не се увеличават местните данъци и такси, а да се преразгледа договорът за концесия със \"Софийска вода\". Защото това е нашата политика. Единството на идеи, личности и екип, може да се постигне само, ако се обединим около идеите. Около платформата. Ние още не сме чули нейната, но аз бих поставила така въпроса. В каква степен тя ще припознае нашата платформа, обясни Нинова. Победата в София по всички прогнози, проучвания, настроения, е възможна победа и зависи от тези неща, които ви казах: идеите, личностите, екипната ни работа. Вие ще изберете кандидатът за кмет, когото ще подкрепим. Вие ще си подредите листата, така соцлидерката обясни, че казва лично мнение. Човек с голямо доверие, който е уважаван от БСП, но може да събере и допълнителна подкрепа извън нас с ясни ангажименти към софиянци и с нашата сила като партия и екип, може да бъде успешен модел за спечелване на София и промяна в столицата, подчерта Нинова.", "date": "2019.09.11", "title": "Нинова с условия за подкрепа на Манолова за кмет на София"}
{"url": "https://www.24chasa.bg/novini/article/7650268", "text": "БСП подкрепя Мая Манолова за кмет на София. Това реши градската конференция на червените в София с явно гласуване като само двама от 177 делегати са се въздържали. Водач на листата на червените общинските съветници ще бъде лидерът на БСП-София Калоян Паргов. Манолова обаче трябва да приеме най-важните точки от платформата на БСП и да ги включи в своята, това условие поставиха делегатите на конференцията. Те делегираха на ръководството си задачата да се срещне с Манолова и да обсъдят общите политики, зад които заедно да застанат. Не е достатъчна да подкрепиш някого, трябва да имаш кауза и политики, обясни соцлидерката Корнелия Нинова. Самата тя в словото си пред конференцията по-рано постави няколко въпроса към Манолова. Вярвам, че ще се намерят общите политики. Слушайки Мая Манолова, вярвам, че вървим в една посока, каза соцлидерката.", "date": "2019.09.11", "title": "БСП подкрепи Мая Манолова за кмет на София"}
{"url": "https://www.24chasa.bg/novini/article/7650257", "text": "Тялото на дългогодишния зимбабвийски диктатор и основател на държавата Робърт Мугабе пристигна в столицата на Зимбабве Хараре с полет от Сингапур, където той почина миналата седмица на 95-годишна възраст, предадоха Ройтерс и ДПА. Ковчегът, покрит с националното знаме, беше пренесен от офицери от самолета по червения килим през шпалир от войници. Посрещането бе предавано на живо по телевизиите, предаде БТА. Оказва се, че личността на Мугабе всява раздори не само приживе, но и след смъртта си, тъй като споровете къде да бъде погребан заплашват да накърнят репутацията на приемника му Емерсон Мнангагва и да задълбочат разделенията в управляващата партия Африкански национален съюз на Зимбабве - Патриотичен фронт (ЗАНУ-ПФ). Мугабе - един от последните \"Големи мъже\" на африканската политика, управлява Зимбабве 37 години до ноември 2017 г., когато беше свален от власт от армията. Бившият зимбабвийски лидер почина в болница в Сингапур преди пет дни и ще бъде погребан в неделя, 15 септември, посочва Ройтерс.", "date": "2019.09.11", "title": "Тялото на покойния бивш президент на Зимбабве пристигна на летището в Хараре"}
{"url": "https://www.24chasa.bg/novini/article/7650265", "text": "Шпионският скандал с Русия е част от голяма кампания, в която всеки член на НАТО трябва да участва, каза бившият директор на Руския институт за стратегически изследвания генерал Леонид Решетников, цитиран от  . \"Засега влияе много лошо, но до октомври има още много време. Ако посещението е утре, то ще се провали. Трябва да контактуваме на всяка цена, но все пак да не го разваляме преди да е започнало. Това е най главното\", отговори той на въпрос как скандалът ще се отрази на планираното посещение на външния министър Екатерина Захариева в Москва. Решетников, който е сочен като основна фигура в шпионския скандал, смята, че в България е задействан американски план. „Предполагам, че България като член на НАТО трябва да се подчинява на някакви други наредби. И затова е тази атака, защото русофилите са все пак една голяма част от българския народ. Техните противници трябва да ограничат тяхната дейност“, каза той. Припомняме, че на Леонид Решетников беше забранено да посещава България в следващите 10 години във връзка с делото за шпионаж срещу председателя на сдружението \"Русофили\" Николай Малинов.", "date": "2019.09.11", "title": "Решетников: Шпионският скандал е част от по-голяма кампания"}
{"url": "https://www.24chasa.bg/novini/article/7650276", "text": "Забраната за влизане в България за 10 години няма да се отрази на плановете на председателя на съвета на директорите на групата компании \"Царград\" Константин Малофеев, съобщи днес за ТАСС неговата пресслужба. Във връзка с разследването по делото срещу обвинения в шпионаж лидер на българското движение \"Русофили\" Николай Малинов, България забрани влизането в страната на руския бизнесмен, председателя на съвета на директорите на \"Царград\" Константин Малофеев, предаде БТА. \"Във връзка с това, че Малофеев вече пет години е в санкционния списък и влизането му в страни от ЕС е забранено, съответно и забраната му за влизане в една от страните членки на ЕС по никакъв начин не може да повлияе на плановете му\", каза говорител на пресофиса пред ТАСС. Според него Малофеев е научил за наложеното му ограничение от медиите. \"За забраната, причините и подробностите за нея научихме от публикациите на агенция ТАСС\", каза той и добави, че Малофеев не възнамерява да оспорва забраната. Забрана да влиза в България за 10 години бе наложена и на бившия директор на Руския институт за стратегически изследвания генерал-лейтенант Леонид Решетников. Според информация, поместена на сайта на обществото за развитие на руската историческа просвета \"Двуглав орел\", Малофеев е негов председател от 2017 г., а Решетников през ноември 2016 г. е станал инициатор за създаването на тази обществена организация.", "date": "2019.09.11", "title": "Забраната за влизане в България няма да повлияе на плановете на Малофеев"}
{"url": "https://www.24chasa.bg/novini/article/7650288", "text": "До няколко седмици ще бъде представена концепцията за законодателните предложения, свързани със Закона за движението по пътищата. Това е заявил министърът на транспорта, информационните технологии и съобщенията Росен Желязков по време на изслушване пред ресорната комисията в Народното събрание, цитиран в съобщение от пресцентъра на МТИТС. \"Правителството ясно и категорично е заявило, че движението по пътищата трябва да се подчинява на политиката за безопасност. Затова заедно с колегите от МВР, МРРБ и ДА \"Безопасност на движението по пътищата\" работим по законовата уредба, уреждаща обществените отношения, свързани с движението по пътищата. Концепцията, която изграждаме най-общо обхваща диапазона от подготовката на водачите и техническата изправност на превозните средства до контролната дейност. Когато бъде готов финалният вариант, ще бъде представен в транспортната комисия в НС\", е казал пред народните представители Росен Желязков. Той е уверил депутатите, че всички предложения, свързани с обсъжданите към момента законодателни инициативи, внимателно се анализират и ще бъдат изчистени възникналите въпроси и противоречия. В рамките на заседанието е бил повдигнат и въпросът защо България не е включена в последното издание на годишния доклад на Парижкия меморандум за държавен пристанищен контрол, които класира знамето на съответната държава в бял, сив и черен списък в зависимост от представянето на техните кораби при проверки. Министър Росен Желязков разясни, че този списък се основава на общия брой проверки и задържания за тригодишен непрекъснат период за флагове, които имат поне 30 направени проверки. В рамките на Парижкия меморандум общо за периода 2016, 2017 и 2018 г. са извършени 26 проверки на български кораби. По действащата в момента методика България не се включва в последното издание на \"Бял, сив и черен\" списък, който е публикуван и в сила от 1 юли 2019 г., тъй като има направени проверки, които са под минималния брой за последните 3 години. Министърът е пояснил, че дейността на корабите под български флаг се осъществява предимно в Черно море. В този район на действие освен България членове на Парижкия меморандум са Румъния и част от Азовския район на Русия. Поради малък брой инспекции на румънски кораби Румъния също не попада в този списък. \"Важно е да се отбележи, че в резултат на влязлата в сила промяна от 1 юли 2019 г. на корабите, които плават под българско знаме вече не може да бъде наложена забрана за посещение в пристанище на страна членка на Парижкия меморандум, което е в интерес на българските корабособственици и корабопритежатели\", е добавил Росен Желязков. Министър Желязков е информирал народните представители за изпълнението на програмата за капиталови и подемни ремонти на локомотиви и вагони в БДЖ-Пътнически превози. Също така обяви и предстоящите поръчки за закупуване на нов подвижен състав. Министърът е коментирал и административната организация на дружеството като е заявил, че се преразглежда холдинговата структура и съвсем скоро ще е готов анализ за подобряване на работните процеси. В рамките на изслушването си пред ресорната комисия Росен Желязков е представил и назначения нов заместник-министър на транспорта, информационните технологии и съобщенията Андреана Атанасова. Той е запознал членовете на Комисията по транспорт, информационни технологии и съобщенията с основните промени, заложени в Закона за изменение и допълнение на Закона за електронното на управление, които предстои да бъдат гледани в пленарна зала на първо четене.", "date": "2019.09.11", "title": "Желязков: Представяме концепцията за закона за движението по пътищата до няколко седмици"}
{"url": "https://www.24chasa.bg/novini/article/7650309", "text": "Руското посолство в Гърция нарече абсурдно изявлението на специалния пратеник на САЩ за Западните Балкани Матю Палмър, за дестабилизиращата роля на Русия на Балканите, като посочи циничната политика, която Вашингтон провежда в региона, предава агенция TACC. \"Неотдавнашните изявления на специалния пратеник на САЩ за Западните Балкани Матю Палмър за ролята на Русия в региона са друг пример за напълно неоснователни и абсурдни твърдения на Вашингтон\", коментира посолството в „Туитър“, предава  . „Недопустимите атаки срещу дългогодишните приятелски отношения на балканските народи с Русия, както и подкопаването на големи съвместни проекти, които балканските държави насърчават с Москва, са насочени към скриване на циничната политика на САЩ в региона \", се казва още в съобщението. Палмър заяви в интервю за държавната телевизия на Черна гора, че е загрижен относно ролята на Русия в Западните Балкани, като според него целта на Москва е да дестабилизира региона.", "date": "2019.09.11", "title": "Руското посолство в Гърция: Политиката на САЩ на Балканите е цинична"}
{"url": "https://www.24chasa.bg/novini/article/7650313", "text": "Правителството на САЩ одобри продажбата на 32 изтребителя Ф-35 на Полша за сумата от 6,5 милиарда долара, според информация на Пентагона, предава РИА Новости, цитирана от  . Според съществуващата практика, продажбата беше одобрена от Държавния департамент, а Агенцията за сътрудничество в областта на сигурността и отбраната в Пентагона съобщи за това.", "date": "2019.09.11", "title": "САЩ одобриха продажбата на 32 самолета Ф-35 на Полша"}
{"url": "https://www.24chasa.bg/novini/article/7650315", "text": "Водачът на Ал Каида Айман аз Зауахири призова мюсюлманите да атакуват американски, европейски, израелски и руски мишени в реч по случай 18-ата годишнина от атентатите на 11 септември, предаде Асошиейтед прес. Сайтът SITE съобщи, че във видеозапис, разпространен от екстремистката групировка, Зауахири критикува също \"отклонилите се\" от джихада, имайки предвид бившите джихадисти, които са променили възгледите си в затвора и наричат атаките на 11 септември неприемливи заради цивилните жертви, предаде БТА. Координираните от Ал Каида отвличания на самолети и атаки в САЩ на 11 септември 2001 г. отнеха живота на близо 3000 души, когато самолети се врязаха в кулите на Световния търговски център и Пентагона, а един се разби край Шанксвил, щата Пенсилвания. Зауахири, който е египтянин, стана водач на Ал Каида след убийството през 2011 г. на Осама бин Ладен в Аботабад, Пакистан от американски специални сили. Смята се, че и Зауахири се укрива някъде в района.", "date": "2019.09.11", "title": "Водачът на Ал Каида призова за атаки срещу Запада на 18-ата годишнина от 11 септември"}
{"url": "https://www.24chasa.bg/novini/article/7650213", "text": "Ако има Брекзит, българите, които следват в британски университети, ще могат да останат две години във Великобритания след завършването си, за да си търсят работа. Това става ясно от нова имиграционна система за чуждите студенти на Острова, обявена от вътрешното министерство в Лондон. Досега за европейските младежи нямаше ограничения и те бяха третирани като английските си колеги. Плановете обаче са правата им да бъдат изравнени с тези на останалите чужденци, които в момента имат само 4 месеца, за да се реализират на британския трудов пазар. Според премиера Борис Джонсън по-дългият срок ще даде възможност на завършилите да отключат своя потенциал и да започнат кариера в Обединеното кралство. И това решение е първа стъпка от плановете му за нова имиграционна система в страната, която гарантира, че а не хора, които ще са в тежест на социалната ѝ система. Обявената промяна ще важи за студенти, които започват да следват от догодина. Дотогава се очаква да е ясно дали Великобритания ще напусне ЕС и при какви условия. Ако се стигне до сделка с Брюксел, плановете са да има 2-годишен преходен период, през който европейските студенти да продължат да се възползват от досегашните по-изгодни условия за следване в британски вузове. При Брекзит без споразумение обаче те ще бъдат лишени по-рано от тях. Представители на британското просветно министерство вече обявиха, че и да се изравнят с тези за останалите чужденци. В момента тарифата за европейците е еднаква с тази на британските им колеги, като максимум на година следването им може да струва 9250 паунда. Ако загубят тази си привилегия, дължаща се на британското членство в ЕС, ще им трябват между 10 000 и 38 000 паунда годишно, колкото в момента плащат останалите чуждестранни студенти в Англия. И също като тях ще им е необходима виза. Освен това те вече благодарение на които много наши сънародници през последните години следват на Острова. Схемата е изключително благоприятна за европейските студенти, особено тези, идващи от страни с по-нисък жизнен стандарт, каквато е България. Британското правителство отпуска до 9000 паунда на човек годишно, които покриват напълно таксите за обучение. Отделно дава и пари за издръжка. Заемите са при много ниска лихва и изплащането им започва, когато студентът завърши, тръгне на работа и стигне определен доход. За България той е 12 000 паунда годишно, а за Англия – 21 000. Данните обаче показват, че европейските студенти на Острова са все по-малко. През миналата година в британски университети са се обучавали 450 000 чужденци, като две трети от тях са били от страни извън ЕС и им е била необходима виза, съобщава Би Би Си. От завършващите годишно между 170 000 и 185 000 от тях през миналата едва 6300 са сменили студентската си виза с такава за висококвалифицирани специалисти, което означава, че на тях им е била предложена Други 450 души са получили визи за особено търсени експерти, а около 40 000 студентски визи са били продължени, което означава, че притежателите им са останали още да учат в Обединеното кралство. За останалите около 100 000 няма надеждни данни дали са напуснали страната. Затова от организацията “Мигрейшън уоч” обявиха, че новият по-дълъг срок за търсене на работа не е добро решение. “Това е неразумна стъпка, която вероятно ще доведе до това, че завършилите във Великобритания чужденци ще останат в страната само за да зареждат рафтовете в магазините. Нашите университети привличат рекорден брой чужди студенти. Така че няма нужда да се девалвира учебната виза, като се превърне в задна врата за намиране на работа в страната”, казва Алп Мехмет от организацията.", "date": "2019.09.11", "title": "След Брекзит нашите студенти ще остават  2 години в Англия,  за да търсят работа (Обзор)"}
{"url": "https://www.24chasa.bg/novini/article/7650034", "text": "Отношенията между България и Гърция са доказателство, че на Балканите може да се гради стратегическо партньорство, да се изграждат силни икономически, политически и културни връзки между държавите. Това заяви президентът Румен Радев, който днес се срещна с министъра на външните работи на Гърция Николаос Дендиас, цитирани от БТА. Това е голямо достижение на нашите страни, с което можем да се гордеем, защото е съществен принос към европейската архитектура на сигурност, стабилност и просперитет, посочи Радев. Според него изминалата година е доказателство, че отношенията между двете държави се развиват във възходяща линия във всички области от взаимен интерес. Важно е, че расте не само икономическият обмен, но и културното сътрудничество и духовните връзки между двата народа, подчерта президентът. Надявам се, че ще предоставим необходимите условия не само за развитие на енергийна и транспортна свързаност, но и на възможност хората да комуникарат по-свободно и по-често - това означава нови контролно-пропускателни пунктове и разширяване на съществуващите, отбеляза държавният глава. Министър Николаос Дендиас отбеляза добрите отношения с България не само в Балканския регион, но и в ЕС като цяло.", "date": "2019.09.11", "title": "Радев: Отношенията ни с Гърция доказват, че на Балканите може да се гради партньорство"}
{"url": "https://www.24chasa.bg/novini/article/7650062", "text": "Президентът на САЩ Доналд Тръмп предупреди, че това, което той нарече американски щурм срещу талибаните в Афганистан без прецедент, ще продължи, само пет дни след като той отмени мирните преговори с групировката, предава AFP, цитирана от БТА.  На церемония по случай 18-ата годишнина от атентатите над кулите близнаци на 11 септември 2001 г., президентът заяви, че „през последните четири дни“ американските военнослужещи са „ударили врага по-силно от всеки друг удар, който той е понесъл и ще продължат да го правят“. Тръмп добави, че е наредил да започнат щурмове срещу талибаните, след като отмени тайните преговори с техни представители по-рано, като реакция на бомбения атентат в Кабул, при който загина и един американски военнослужещ.", "date": "2019.09.11", "title": "Тръмп се зарече да удари талибаните „по-силно от всякога“"}
{"url": "https://www.24chasa.bg/novini/article/7650073", "text": "\"Дженеръл Мотърс\" (General Motors) изтегля близо 3,5 милиона превозни средства заради проблем със спирачките, увеличаващ риска от катастрофа, според документи, публикувани от американска Агенция за безопасност. Проблемът е с вакуумната помпа, която може да намали вакуума с течение на времето, засягайки спирането и \"удължавайки разстоянието, необходимо за спиране на автомобила, като по този начин увеличава риска от катастрофа\", според писмо до GM от Националната администрация за безопасност на движението по пътищата. GM ще уведоми собствениците за проблема, се казва в изявление от 10 септември, което е достъпно в уебсайта на агенцията, предаде  .  Проблемът засяга близо 3,5 милиона пикапи и спортни превозни средства, между които Chevrolet Silverado (2014-2018), GMC Sierra (2014-2018), Suburban Chevrolet (2015-2018) и Cadillac Escalade (2015-2017). Компанията също така отзовава около 180 000 автомобила на Chevrolet Malibu заради неработещи добре горивни инжектори; 91 000 модела Chevrolet Express и GMC Savanas от 2019 г. поради проблем с предпазния колан, и 3 400 Buick Enclaves и Chevrolet Traverses от 2020 г. заради проблем с двигателното отделение.", "date": "2019.09.11", "title": "\"Дженеръл Мотърс\" изтегля 3,5 млн. автомобила заради проблем в спирачките"}
{"url": "https://www.24chasa.bg/novini/article/7649456", "text": "Убиецът на малката Дамла вероятно няма да излежи цялата си присъда от 25 г. затвор, а ще излезе на свобода на 16-ата година. Това прогнозира Дойчо Гелимачев, адвокат на родителите на убитото 7-годишно дете. Той допълни, че вероятно осъденият Мехмед Хасан ще полага общественополезен труд, докато е в затвора. В този случай два дни се зачитат за три излежани, което означава, че ще бъде приспадната 1/3 от присъдата и престъпникът ще излезе на свобода предсрочно. Окончателното решение по случая с убийството на Дамла беше обявено в понеделник от Върховния касационен съд. Той подвърди присъдата, издадена срещу Мехмед Хасан от Пловдивския апелативен съд - 25 години лишаване от свобода. Пловдивските магистрати увеличиха с 2 години наказанието, наложено от първоинстанционния Кърджалийски окръжен съд. Мехмед Хасан е осъден също да изплати по 150 хил. лева обезщетение на родителите на пострадалата и 100 хил. лева на нейната баба за претърпени неимуществени вреди. В решението на магистратите се посочва, че увеличеното наложено наказание от 25 години лишаване от свобода отговаря на изключително високата степен на обществена опасност на престъплението и на много високата степен на обществена опасност на самия извършител. Като утежняващо отговорността обстоятелство магистратите приеха, че момиченцето било силно привързано към осъдения и дори изпитвало обич Родителите ѝ също се намирали в близки роднински отношения с Мехмед Хасан, имали му доверие, с което той злоупотребил. Тялото на малката Дамла беше намерено рано сутринта на 17 декември 2017 г. в жилището на родителите ѝ в центъра на Момчилград. Откри го майката Садет Муса, която се върнала от нощна смяна. Жената заварила дъщеричката си да лежи безжизнена, а главата ѝ била омотана с тиксо.   Майката започнала да вика за помощ, а на виковете се отзовали съседи. Те извикали линейка, но пристигналите медици само констатирали смъртта на детето. При аутопсията бе установено, че детето е било удушено. Вестта за убийството на малката Дамла се разпространи мълниеносно в малкото родопско градче. Ден след извършването на тежкото престъпление жителите на Момчилград бяха сковани от страх, защото нямаше яснота кой е убиецът. Родителите водеха и вземаха децата си от училище и не ги пускаха да играят на улицата. Последваха няколко протеста на местни жители пред полицията. На четвъртия ден престъпникът беше задържан. Той се оказа първи братовчед на невръстната жертва. Арестуваният Мехмед Хасан, на 25 г., направи пълни самопризнания пред разследващите. От тях стана ясно, че е влязъл в жилището на Дамла с ключовете на майката, която ги изпуснала в автомобила на Мехмед Хасан. Той бил изключително близък до семейството и често вършел услуги на леля си. Особено грижовен бил към братовчедка си Дамла. Садет си мислела, че е загубила ключовете, а Мехмед не споделил с никого, че е намерил връзката в колата си. Той работел в един и същи завод с леля си и бил наясно с това кога тя е на смяна. На 16 декември Садет била извикана да работи извънредно през нощта. Майката не е имала време да реагира. Според близки до семейството в предишни случаи, когато работела нощни смени, отвеждала Дамла при баба ѝ.   Племенникът решил, че това е удобният момент да проникне в жилището. Малко след полунощ на 17 декември Мехмед Хасан се изкачил до последния етаж на блока, където се намира жилището на семейство Муса, влязъл в него, отключвайки с намерените в автомобила ключове. Той спокойно обходил и огледал всички стаи на апартамента. Накрая влязъл в спалнята, където спяла Дамла. Неволно Мехмед Хасан вдигнал шум, който събудил детето. То отворило очи и видяло братовчед си. Мехмед се стреснал, притиснал носа и устата на детето и го задушил с ръце, на които били надянати латексови ръкавици. Смъртта на детето е настъпила за броени минути. Според съдебни медици тя е била особено болезнена и мъчителна. След като момиченцето вече било мъртво, убиецът извадил ролка широко тиксо, което носел у себе си. С него увил главата и раменете на мъртвото дете. По този начин Мехмед Хасан е искал да обърка криминалистите и да насочи разследването в съвсем друга посока. Минути след като извършил убийството, напуснал апартамента и потеглил към дома си с автомобила. Край жилището си убиецът изхвърлил в улична шахта ролката тиксо, латексовите ръкавици и ключовете от дома на семейство Муса. Сред вещите криминалистите открили в шахтата и два презерватива, които вероятно Мехмед Хасан изхвърлил по невнимание. Братовчедът на Дамла бил сред първите разпитани по случая, но с държанието си с нищо не показал, че е замесен. Хладнокръвието обаче напуснало Мехмед при повторния му разпит. Тогава той направил пред разследващите пълни самопризнания. Още същия ден Мехмед Хасан повторил казаното и на разпит пред съдия. По време на процеса убиецът поиска съкратено съдебно следствие, като по този начин си гарантира намаляване на присъдата с 1/3. Така от прокуратурата редуцираха исканата доживотна присъда до 29 години. В крайна сметка кърджалийските магистрати постановиха присъда от 23 години. “Моето мнение е, че съкратено съдебно следствие не би трябвало да се допуска в такива тежки случаи По този начин отпада доживотната присъда, защото трябва да се наложи по-ниско наказание. Самопризнанието единствено облекчава работата на съдебната система”, твърди Дойчо Гелимачев. Той е категоричен, че доверениците му не приемат дори увеличената с 2 години от Пловдивския апелативен съд и потвърдена от Върховния касационен съд присъда като достатъчно наказание. “Трябва да има възмездие. В съдебната зала той се държеше, все едно нищо не е извършил. Това ни възмущаваше най-много - неговото безчувствено отношение към случилото се. Затова и смятаме, че наказанието не е достатъчно. Но така или иначе това е последна инстанция и ние трябва да се съгласим с решението, защото нямаме възможност за друго обжалване”, категоричен е адвокатът.", "date": "2019.09.11", "title": "Убиецът на Дамла  няма да излежи цялата присъда от 25 г., ще е на свобода 9 г. по-рано"}
{"url": "https://www.24chasa.bg/novini/article/7649757", "text": "Семейството е най-добрата и незаменима среда за отглеждане и възпитаване на децата. Това заяви държавният глава Румен Радев на среща на „Дондуков“ 2 с представителя на УНИЦЕФ за България д-р Джейн Муита. Двамата бяха единодушни, че усилията на институциите следва да се фокусират върху оказването на подкрепа за родителите, подобряване на социалната среда, повишаване на доходите и подобряване достъпа до здравеопазване и образование. Това информира от прессекретариата на президента.  Децата са нашето бъдеще и България трябва да пристъпи към преодоляване на демографската криза, като насърчи отговорното родителство, отглеждане на децата в семейството и намаляване броя на изоставянията, посочи още Румен Радев. Държавният глава определи като предизвикателство за България и високия процент на деца, застрашени от бедност и необхванати от образователната система, което налага извеждането на тези проблеми като приоритет на държавната политика. Д-р Джейн Муита подчерта приноса на България в рамките на УНИЦЕФ за прилагане на политиките на международната организация, насочени към развитието на децата и ефективното спазване на техните права. Тя призова за още по-активни действия и диалог с младите хора у нас, на които предстои да станат родители. Въпреки демографската криза, страната ни е сред европейските държави с най-висок процент на млади родители, много от които са без образование и остават изолирани от програмите за образование, обучение и придобиване на професионални умения. Джейн Муита отбеляза и значението на усилията за пълноценна образователна интеграция и социализацията на децата с увреждания. Обща бе оценката, че България е постигнала съществен напредък в деинституционализацията и връщането на децата в семейна среда – от началото на този процес досега десет пъти е намалял броят на деца, отглеждани в специализирани институции, като се очаква той да приключи предсрочно през следващата година. По време на срещата Румен Радев посочи и приноса на двете инициативи на президентската институция – „Българската Коледа“ и „Подкрепи една мечта“ за оказване на подкрепа за лечението на болни деца в България и за социалната интеграция на деца и младежи, лишени от родителска грижа. Държавният глава подчерта, че при предстоящото си участие в 74-ата сесия на Общото събрание на ООН в Ню Йорк ще отбележи значението на международната мисия на УНИЦЕФ, както и необходимостта от по-активна подкрепа за работата на институциите, които работят за подобряването на социалната среда за децата.", "date": "2019.09.11", "title": "УНИЦЕФ към Румен Радев: България има голям принос за развитието на децата (Обновена)"}
{"url": "https://www.24chasa.bg/novini/article/7649789", "text": "В миналото Болтън е призовавал за употреба на военна сила, за да бъде свалено управляващото в Северна Корея семейство Ким, а американски представители са казвали, че Болтън е виновен за провала на втората среща на Доналд Тръмп и Ким Чен-ун във Виетнам през февруари. Президентът обяви, че е уволнил съветника си ден след като КНДР даде сигнал, че е готов да поднови блокиралите преговори със САЩ, след това обаче извърши поредното изстрелване на ракети. Според политически анализатори напускането на Болтън може да изиграе благоприятна роля за американските усилия да бъдат подновени преговорите, но това по никакъв начин не означава, че сега на Вашингтон ще му е по-лесно да убеди Пхенян да се откаже от ядрените си оръжия. \"Моментът може да е благоприятен за американска дипломация със Северна Корея\", заяви Лейф-Ерик Ийзли, преподавател в сеулския университет \"Ихуа\". \"Пхенян не криеше презрението си към Болтън. Ким Чен-ун може да представи във вътрешнополитически план кадровата промяна във Вашингтон като победа. Това ще засили вероятността преговорите за ядреното разоръжаване скоро да бъдат възобновени\", добави той. Хари Казианис, експерт по Северна Корея във вашингтонския Център за изследвания на националните интереси, заяви, че сега Тръмп може да си намери съветник по националната сигурност, който да бъде противник на войните като начин за смяна на режими и да бъде готов за подновяване на дипломатическите усилия със Северна Корея. Сред имената, завъртели се като възможен приемник на Болтън, беше и това на специалния пратеник на президента за КНДР Стивън Бигън, твърд привърженик на диалога със Северна Корея. Болтън не беше единствената мишена на севернокорейската риторика. Официалните медии в КНДР неведнъж са заклеймявали държавния секретар на САЩ Майк Помпейо и са призовавали Тръмп да го замени с \"по-зрял\" събеседник. Миналия месец те го нарекоха \"отровното растение на американската дипломация\", което само усложнява преговорите. След напускането на Болтън Помпейо каза, че \"много пъти\" двамата с него са имали разминавания, но добави, че страните по света не трябва да очакват промени в подхода. \"Някой попита дали политиката ще бъде различна, ако някой от нас вече не е тук\", каза Помпейо пред репортери в Белия дом. \"Политиката не е наша, а е на президента. Ние му даваме най-добрите си съвети, споделяме с него виждането си за нещата, но не мисля, че който и да било лидер по света има основание да смята, че ако някой от нас си тръгне, във външната политика на президента Тръмп веднага ще настъпят съществени промени\", каза Помпейо. Тръмп получи както похвали, така и критики за готовността си за пряк диалог с Ким по време на трите им срещи от юни миналата година, първите изобщо между лидери на двете страни, които формално и до ден днешен са във война заради конфликта в Корея през 50-те години. Не беше постигнат особен напредък в убеждаването на Ким да се откаже от програмите си за ядрено оръжие, но Тръмп нееднократно е изтъквал замразяването след 2017 г. на севернокорейските изпитания на ракети с голям обсег и на ядрени оръжия като доказателство за успеха на усилията си. В Ханой всичко това почти се срина, когато президентът последва съвета на Болтън и предаде на Ким документ, в който недвусмислено се настояваше Пхенян за предаде на САЩ ядрените си оръжия и горивото за тях. Документът на практика повтаряше отдавнашния и твърдолинеен \"либийски модел\" на Болтън за едностранно ядрено разоръжаване, който Северна Корея неведнъж е отхвърляла и който според анализатори Ким би приел като оскърбление и провокация. Макар Северна Корея да изрази готовност да възобнови преговорите, лидерът й постави едногодишен краен срок на Вашингтон да възприеме нов подход. Независимо от напускането на Болтън САЩ по никакъв начин не са загатнали, че ще смекчат искането си за ядрено разоръжаване на Северна Корея, макар че сега, когато него го няма, рискованият гамбит \"всичко или нищо\" надали ще се разиграе отново. \"Болтън може и да не беше харесван от всички, но със сигурност беше гаранция срещу сключването на половинчато ядрено споразумение с КНДР, давайки си много добре сметка за преговорната й тактика\", каза Ким Хон-кюн, бивш южнокорейски специален пратеник по ядрените въпроси. \"Сега, когато него го няма, точно когато двете страни разговарят за възобновяване на преговорите на работно равнище, Северна Корея ще предприеме най-различни опити, в това число и чрез различни трикове, да обърне нещата в своя полза, съзирайки в това възможност да натрупа точки без отпор от другата страна\", добави той. Южнокорейското президентство отказа да коментира напускането на Болтън.", "date": "2019.09.11", "title": "Отстраняването на Болтън може да засили готовността на Северна Корея за преговори"}
{"url": "https://www.24chasa.bg/novini/article/7649801", "text": "Въпреки оттеглянето на съветника на Белия дом по националната сигурност Джон Болтън иранският външен министър Мохамад Джавад Зариф остро осъди днес САЩ за обявените нови санкции срещу Иран , предават Ройтерс и БТА. \"Докато светът си поема с облекчения дъх след уволнението на главатаря на Б-отбора в Белия дом, (Вашингтон) обявява нова ескалация на икономическия тероризъм срещу Иран\", написа Зариф в Туитър. \"Жаждата за война - чрез максимален натиск - следва да си отиде заедно с главния подстрекател към война (Болтън)\", подчерта той. Зариф често е казвал, че т.нар. \"Б-отбор\", включващ Болтън, може да вкара президента на САЩ с конфликт с Техеран. С отстраняването на Джон Болтън бе премахната пречка пред евентуални преговори между САЩ и Иран по ядрения въпрос, твърдят американски служители, цитирани от Ройтерс. Въпреки това според тях шансовете за такива преговори са малки. Президентът Доналд Тръмп уволни съветника си по въпросите на националната сигурност, който бе привърженик на твърди мерки по иранския въпрос. Като частно лице Болтън се е изказвал в полза на военна интервенция на САЩ в Иран с цел унищожаване на иранската ядрена програма. Болтън и Тръмп имаха разногласия и за политиката по отношение на Афганистан и Русия, отбелязва Ройтерс. Болтън подкрепяше идеята за свеждане на иранския петролен износ до нула и бе против желанието на Тръмп да се срещне с иранския президент Хасан Рохани. Болтън бе твърдо против преговори с Иран, отбелязва Клиф Къпчан, бивш служител на Държавния департамент, който сега работи за консултантската фирма \"Евразия Груп\". Американският петрол поевтиня с повече от един процент при новината за отстраняването на Болтън. Това означава, че според инвеститорите шансовете САЩ да смекчат санкциите срещу Иран са се увеличили, а шансовете за американски военен удар срещу Техеран са намалели. С подкрепата на Болтън Тръмп изтегли САЩ миналата година от сключеното през 2015 г. по времето на Барак Обама ядрено споразумение с Иран. Тръмп възобнови американските санкции срещу Иран и през май предприе действия за намаляване на иранския петролен износ до нула.", "date": "2019.09.11", "title": "Иран: Жаждата за война на САЩ следва да си отиде с махането на Болтън"}
{"url": "https://www.24chasa.bg/novini/article/7649809", "text": "Знамената в централата на НАТО в Брюксел и във военното командване в Монс днес бяха свалени наполовина за отбелязването на 18-годишнината от атентатите в САЩ на 11 септември 2001 година, предаде БТА.  Пред паметника в Брюксел, посветен на чл. 5 от Вашингтонския договор, генералният секретар на НАТО Йенс Столтенберг и посланикът на САЩ в алианса Кей Хътчинсън положиха венец в присъствието на представителите на всички държави от пакта. Участниците в церемонията запазиха минута мълчание в памет на близо трите хиляди жертви от ударите на терористите. Помним страданието и тъгата, настъпили сутринта на 11 септември, случи се немислимото, посочи в словото си Столтенберг. Този паметник напомня, че това беше нападение срещу всички съюзници от НАТО. Стотици хиляди бойци от Европа и Канада застанаха рамо до рамо с военните от САЩ в Афганистан, мнозина от тях платиха най-тежката цена, други бяха тежко ранени. Борбата с тероризма е поколенческо и световно усилие. Пътят към мира в Афганистан е дълъг и тежък. Европа и Северна Америка днес са заедно така, както бяха преди 18 години, в защита на нашите граждани и ценности, добави той. Посланик Хътчинсън отбеляза, че САЩ никога няма да забравят, че нападението срещу тях е довело до общия отговор на страните от НАТО - първия и единствен случай на задействане на чл. 5 от Вашингтонския договор. Тя добави, че Брюксел, Лондон, Мадрид и Париж също са станали жертва на тероризма, и днес си спомняме за жертвите и от тези атентати. Винаги ще има хора, които искат да разрушат нашите ценности и скъпата ни свобода. Докато сме единни, винаги ще надвиваме тиранията. Паметникът, пред който се събираме, е от метал, извит от омраза и насилие. Терористите преди 18 години отнеха живота на близо 3000 жертви от около 90 държави. Днес си спомняме също за героизма на спасителите, за жертвоготовността на гражданите да помогнат на непознати в онзи ден, допълни Хътчинсън. Паметникът в НАТО бе открит преди две години от президента на САЩ Доналд Тръмп и представлява част от срутените стоманени носещи колони на кулите на Световния търговски център в Ню Йорк. Парчето, положено върху постамент, е част от етаж 107 на Северната кула, ударена с Боинг-767 на Американ еърлайнс. Самолетът бе отвлечен от терористи от Ал Каида и отклонен от полета Бостън-Лос Анджелис с 92-ма души на борда. С удара в Северната кула започна поредицата атентати в САЩ на днешната дата.", "date": "2019.09.11", "title": "НАТО отбеляза 18-годишнината от\nатентатите в САЩ на 11 септември"}
{"url": "https://www.24chasa.bg/novini/article/7649824", "text": "Медицински сестри и фелдшери излязоха на протест пред Народното събрание в сряда. Това е шестата поред демонстрация за изминалата половин година, предава  Сестрите не искат и болниците да се превръщат в търговски дружества, за да няма търговия със здраве. По техни данни в сектора липсват още близо 30 000 медици, а отпуснатите 50 милиона лева за здравеопазване не били усетени. Медицинските сестри казаха „Не на страха” и допълниха, че някои от тях са били заплашвани с уволнение.", "date": "2019.09.11", "title": "Медицински сестри протестират пред парламента за по-високи заплати"}
{"url": "https://www.24chasa.bg/novini/article/7649861", "text": "Вицепремиерът и министър на външните работи Екатерина Захариева ще приеме министър-председателя на провинция Долна Австрия Йоханна Микл-Лайтнер в МВнР на 12 септември 2019 г. Това съобщиха от пресцентъра на МВнР.  Срещата на Екатерина Захариева с Йоханна Микл-Лайтнер ще се състои в 15 ч. След нея са предвидени изявления пред медиите. Провинция Долна Австрия със столица Санкт Пьолтен е с население от 1,6 млн. души и е втора по населеност след Виена. Над 20 компании от провинцията развиват дейност в България – в областта на енергетиката, строителството, търговията, хранително-вкусовата промишленост. За 2018 г. размерът на износа на стоки от Долна Австрия за България възлиза на 127 млн. евро, а вносът - на 75 млн. евро.", "date": "2019.09.11", "title": "Захариева ще приеме премиера на провинция Долна Австрия Йоханна Микл-Лайтнер"}
{"url": "https://www.24chasa.bg/novini/article/7649865", "text": "Отстраненият кмет на Созопол Панайот Рейзи обяви рамо за изборите на председателката на общинския съвет и кандидат-кмет на ГЕРБ Красимир Германова. \"Заставам твърдо зад нея. Отсега ви казвам, че тя ще е следващият кмет на Созопол. Може да разчита на мен - 16 години сме работили заедно. Това е все едно съпругата ви да се кандидатира за кмет и да не я подкрепите\", заяви пред \"24 часа\" Рейзи. Така напратика опроверга слуховете, че ще се кандидатира за кмет, но нито отрече, нито потвърди, че ще играе за общински съветник. Според мълвата в Созопол Рейзи е подал молба за членство в СДС и от техните редици щял да атакува местния парламент. \"Пълни глупости, защо да се явявам от тяхната листа - аз съм десен човек\", иронично коментира Рейзи. И добави, че още не е решил от коя формация ще се кандидатира и дали въобще ще участва на изборите. Слуховете го спрягат и за кандидат от ССД. \"Скоро ще се чуе\", каза загадъчно той. Панайот Рейзи бе отстранен през април от кметската длъжност по обвинение за злоупотреби с 2 млн. лв. общински пари, но делото още не е започнало.", "date": "2019.09.11", "title": "Екскметът на Созопол: Твърдо съм зад кандидата на ГЕРБ"}
{"url": "https://www.24chasa.bg/novini/article/7649889", "text": "Във времето между 28 юли и 21 август тази година с разрешение на компетентните органи експериментално изгорихме 17 хиляди тона RDF /неопасни битови отпадъци/ и почти двойно количество слама. Те бяха примесени с въглища. Това призна днес изпълнителният директор на ТЕЦ \"Брикел\" Янилин Павлов на среща с граждани на Гълъбово, недоволни от това, че с работата си централата замърсява въздуха в миньорския град. Сред присъстващите имаше и представители на екологичните организации \"Грийнпийс\" и \"Земя завинаги\", които обвиниха частното дружество, че изгаря внесени от чужбина отпадъци с неясен произход. Експериментът се прави с цел търсене на алтернативно на въглищата гориво, но засега не е ясно дали той е успешен. В хода на работата станало ясно, че не може да се установи точно съставът на емисиите от комините на ТЕЦ-а, тъй като наличната апаратура не мери описните диоксини, които евентуално се отделят при горенето на отпадъци. С другите показатели нямало проблеми. Гълъбовци обаче в последно време масово се оплакват, че въздухът, който дишат, е мръсен, дразнел гърлата и миришел на сяра. Наричат го екперимент със здравето на хората и са готови дори да поискат заради него оставката на екоминистър Нено Димов. От \"Брикел\" по собствено желание преустановили този експеримент, макар да имали разрешение за по-дълго време. От ТЕЦ-а обещават да купят апаратура, която мери и диоксини, и да я монтират в центъра на Гълъбово, където всички да следят състоянието на въздуха. Което подсказва намеренията им занапрад да продължат да горят отпадъци. Засега обаче ТЕЦ \"Брикел\" е спрян принудително от РИОСВ в Стара Загора на 9 септември т.г. точно с аргумента, че там използвали непозволено от комплексното им разрешително гориво, а при проверка на 3 септември върху една от лентите, която отвежда въглищата към котела за изгаряне, била открита биомаса. Тогава от централата казаха за \"24 часа\", че актът на РИОСВ съвпада с началото на плановия им ремонт, планиран месец по-рано. Сега тя има срок до 25 септември да отстрани констатираните нередности, включително и да премахне от площадките се сламата и битовите отпадъци. При разговора вчера стана ясно, че в близост до \"Брикел\", но на площадки, отдадени под наем на друга фирма, са складирани 7000 тона балирана слама и 3500 тона неопасни битови отпадъци, за които се твърди, че са докарани от чужбина. Не е ясно дали те ще бъдат премахнати от там. От друга страна, бъдещето на ТЕЦ \"Брикел\" не е безразлично на Гълъбово, тъй като от работещите там около 1400 души поне 800 са от общината. Освен това централата осигурява на социалните, болничните и административните сгради в града, както и на множество частни абонати, евтино парно отопление, нейни са и тръбите на парното. Данъците от ТЕЦ-а формират съществена част от общинския бюджет. В същото време община Гълъбово търси начин как да реши проблемите със собствените си отпадъци. Сега ги кара в регионалното депо край старозагорското село Ракитница, което се оказва скъпо удоволствие, тъй като е далече. Кметът на общината Николай Тонев потвърди, че е поръчал на италиански експерти да подготвят предпроектно проучване за изграждането в района на модерен, пето поколение, завод за преработка на неопасни битови отпадъци. Той би струвал около 180 милиона евро, но кандидати да инвестират от чужбина имало. В него на първо време можело да се преработват към 100 хиляди тона боклук. \"Запознах се с опита на Неапол и Милано, където има такива заводи. Това е бъдещето, защото загробването на отпадъците е вече отминал етап. В бъдещия завод ще могат да се преработват отпадъците и от съседни общини, а защо не и от внос, ако всичко отговаря на екозаконодателството ни\", каза още Николай Тонев, който не е обявил официално дали ще се кандидатира за пети пореден кметски мандат.", "date": "2019.09.11", "title": "От \"Брикел\" признаха: Изгорихме екпериментално 17 хиляди тона боклук"}
{"url": "https://www.24chasa.bg/novini/article/7649737", "text": "Видео от дома на отстранената кметица на \"Младост\" бе разпратено до медиите също от Йордан Бонев. В него Десислава Иванчева дава инструкции за плануваните протести срещу Иван Гешев и правителството.  . Но не твърди, че съдържанието му не е вярно: \"Имал бил видео и, видите ли, имаме голяма новина – „Десислава Иванчева не била съгласна с управлението и била организирала протести“, да добре, чудесно, но аз никога не съм крила, че не съм съгласна с тази система, с начина на управление на държавата ни, с начина, по който се разпределят данъците ни, включително и с начина, по който се избира главния прокурор, както не са съгласни 48% от българските граждани (статистически данни, излъчени в емисия на БТВ).\" Това пише Иванчева в гневно писмо до медиите. Вижте го: Й.Б: На протеста на 12-ти за Бойко Атанасов ли да викаме? Д.И: Против Гешев, трябва да свалим Гешев, пък кой ще сложим, дето се казва - няма значение. Е, има значение, естествено. Й.Б: Бойко Атанасов пое ли ангажимент да ви махне поне обвиненията? Д.И: Нашите ли? Аз не съм се пазарила, аз не правя сделки. Аз съм малко тъпо парче, разбираш ли? Малко съм идеалист, малко съм ку-ку. Чакай да видя дали тоя ще дойде да си говори за Русе. Й.Б: Не бе аз като цяло да им обяснявам структурата за Гешев, за какво са. Д.И: Да, трябва да са наясно за какво са там, за да не стане като с циганите, вие за какво сте тука, ми де да знам (смее се). Това, което знам и което съм се разбрала, е че по принцип е да бутаме системата, нали, но основно е да се махне Гешев. На тази група, която е на 12-и, им е разрешено всичко, смисъл както дойдат нещата. Й.Б: Смисъл падане на Гешев, на Кабинета? Д.И: Да, но най-вече на Прокуратурата и Гешев и следователно те хората, които ще са там, ще искат и правителството да си ходи. Да бутаме мафията и т.н. Аз мога да ти дам против Гешев едни такива цветни сме направили, на миналия протест бяха (търси ги в телефона си) или от Фейсбук можеш да си ги вземеш, на предишния протест ги бяхме цложили. Те са на „Да, България” са жълто и електрик, нашите са зелени.", "date": "2019.09.11", "title": "Вижте видеото от дома на Иванчева, в което тя дава инструкции за протестите"}
{"url": "https://www.24chasa.bg/novini/article/7649908", "text": "Обещанието на израелския премиер Бенямин Нетаняху да анексира части от окупирания Западен бряг, ако спечели предстоящите предсрочни парламентарни избори, подкопава перспективите за траен мир, заяви днес пред Франс прес говорител на Европейския съюз, цитиран от БТА.  \"Политиката на създаване и разширяване на колонии със заселници, включително в Източен Ерусалим, е незаконна от гледна точка на международното право, а предприетите мерки в този контекст компрометират жизнеспособността на решението с две държави и перспективите за траен мир. Европейският съюз няма да признае никакво изменение на границите, установени през 1967 г.\", изтъкна говорителят. Израелският премиер Бенямин Нетаняху обяви вчера, че ако победи на предстоящите избори, ще анексира долината на река Йордан и северната част на Мъртво море. С това обещание Нетаняху се опитва да консолидира десния електорат седмица преди изборите, отбелязва Франс прес.", "date": "2019.09.11", "title": "ЕС: Планът на Нетаняху да анексира части\nот Западния бряг подкопава мира"}
{"url": "https://www.24chasa.bg/novini/article/7649886", "text": "\"Следим с интерес изявленията на българските власти тази седмица, свързани с предполагаемия случай на шпионаж. Обединеното кралство подкрепя усилията на България като близък европейски партньор и съюзник в НАТО да защитава националните си интереси срещу подобни заплахи\". Това пишат от Британското посолство в София във фейсбук по повод скандала с шпионаж в полза на Русия. По-рано вътрешният министър Младен Маринов и шефът на ДАНС Димитър Георгиев бяха извикани от ГЕРБ в парламента, за да запознаят депутатите с подробности по скандала за шпионаж на членове на \"Русофили\".", "date": "2019.09.11", "title": "Британското посолство в София: Следим случая за шпионажа и подкрепяме България"}
{"url": "https://www.24chasa.bg/novini/article/7649933", "text": "\"Заедно с Пътна полиция подготвяме цялостна програма за контрол на скоростта, съобщи кметът на София Йорданка Фандъкова, която взе участие в инициативата \"Убий скоростта, спаси дете“. \"Имаме грижата да маркираме отново всички пешеходни пътеки около училищата и детските градини. Към този момент над 60% от дейностите вече са изпълнени, очаквам до първия учебен ден да приключи тази задача“, заяви Фандъкова, цитирана от  \"Обръщам се към всички кметове на райони да обиколят и огледат училищата и детските градини, и ако някъде екипите се бавят, веднага да се обадят, за да можем да проконтролираме целия процес\", каза още тя. Кметът отбеляза, че през последните години усилено се правят повдигнати пешеходни пътеки и в столицата вече има около 330 такива. \"Възложила съм да не се отказва на никое предложение за повдигната пешеходна пътека. Тази година направихме допълнително осветление на 85 пешеходни пътеки“, допълни кметът на София.", "date": "2019.09.11", "title": "Фандъкова: Готвим цялостна програма за контрол на скоростта в София"}
{"url": "https://www.24chasa.bg/novini/article/7649901", "text": "Преждевременно е да се говори за ефект на нормализация на отношенията между Киев и Москва, но има повод за умерен оптимизъм. Това заяви пред журналисти говорителят на Кремъл Дмитрий Песков, цитиран от ТАСС и БТА. Той заяви това по повод публикацията на в.\"Комерсант\", че Киев е спрял процеса на разтрогване на двустранни споразумения с Русия. \"Смятам, че засега е преждевременно да говорим за някакъв ефект на нормализация (на отношенията между Киев и Москва)\", заяви говорителят на Кремъл и допълни: \"Що се отнася до бъдещите перспективи на руско-украинските отношения, по това се работи. Има повод за доста сдържан оптимизъм, но няма да избързваме с оценките, във всеки случай ни предстои много сложна, продължителна, отговорна и усилна работа\". Песков каза, че излизането на Украйна от много документи е било в ущърб на интересите на самите украинци, на украинския народ. Вестник \"Комерсант\" съобщи днес, като цитира свои източници, че Киев е преустановил процеса на разтрогване на двустранни споразумения с Русия и споразумения, чийто участник е Украйна, в рамките на ОНД. Както посочва изданието, паузата може да се обясни с това, че екипът на новия президент Владимир Зеленски е зает с решаване главно на кадрови въпроси. Според източник на вестника в руското външно министерство възобновяването на предишната практика или отказът от нея покажат дали ще има промяна в двустранните отношения.", "date": "2019.09.11", "title": "Песков: Рано е да се говори за нормализиране на отношенията ни с Украйна"}
{"url": "https://www.24chasa.bg/novini/article/7649962", "text": "Активисти на \"Грийнпийс\" се покатериха тази сутрин на кранове в терминал на пристанището в полския град Гданск в опит да предотвратят разтоварването на доставка вносни въглища, предаде ДПА. Според съобщение на екологичната организация акцията цели да накара Полша да намали зависимостта си от каменни въглища, които допринасят за глобалното затопляне. Полицията в Гданск каза, че обсъжда с пристанищните власти как да бъдат свалени безопасно от крановете протестиращите. Към тях може да бъдат предявени обвинения по наказателния кодекс, заявиха властите, предава БТА. Вчера кораб с активисти на \"Грийнпийс\" опита да блокира плавателен съд, превозващ каменни въглища от Мозамбик до Гданск. Опитът им беше осуетен от гранични полицаи, които извършиха арести и конфискуваха кораба. През последните години Полша е увеличила вноса на въглища, включително от Русия, заради намаления вътрешен добив. Около 80 на сто от електроенергията в страната се произвежда от централи на въглища. Полша се преориентира към зелена енергетика, но все още се нуждае от ТЕЦ-ове на твърдо гориво, за да запази енергийната си сигурност, каза вчера премиерът Матеуш Моравецки.", "date": "2019.09.11", "title": "Активисти на \"Грийнпийс\" попречиха на разтоварването на въглища на пристанището в Гданск"}
{"url": "https://www.24chasa.bg/novini/article/7649993", "text": "\"30 г. не успяхме да направим пробив в столицата. Трябва да си направим изводите от досегашния си опит и да покажем, че сме си научили урока. Манолова има потенциала да мобилизира избиратели, които досега не са ни подкрепяли\", обърна се Паргов към делегатите. Той припомни, че през 2016 г. БСП преглътна партийното си его, подкрепи за президент непартиен кандидат и постигна победа. Така беше тогава, така може да бъде и сега, категоричен бе столичният червен лидер. София е мястото, където можем да нанесем решаващ удар върху модела на управление на ГЕРБ и да покажем, че парите на данъкоплатците, българските и европейските, може да се харчат справедливо и ефективно, заяви Паргов. Той обясни, че червените имат шанс да спечелят София за първи път в демократичната история на страната и не бива да го пропиляват, защото подобен резултат ще има общонационално значение. Това е възможността БСП да излезе победител от предстоящите местни избори, промяната в България започва от София, обясни той. Трябва да поемем към предизборната кампания единни и сплотени. Това ще бъде много важен знак към обществото, защото само тогава можем да претендираме да бъдем обединителен център на лявото пространство, призова хората си Паргов. И поиска червените да дадат своя принос за консолидацията на всички, които \"искат промяната в столицата\". Той обясни, че основната цел на БСП е да бъде решаващ фактор в следващото управление на София и да реализира политиките, които са залегнали в предизборна платформа. Това можело да се постигне само, ако се формира ново мнозинство около нов кмет. \"Без това ново мнозинство няма как да се случи промяната на модела на управление в столицата. Мнозинство, което е гарант за прозрачност, залага на експертност и компетентност, може да наложи нови стандарти на воденето на общинска политика и диалог с гражданите. БСП има силата и потенциала да бъде в основата на мнозинството, около което да се формира новото управление на София\", категоричен бе Паргов. Той напомни, че през последните години в София нараства мнозинството от граждани, които са крайно недоволни от политиката на общината, дори са ядосани и гневни. \"Расте прогресивно броят на жителите на столицата, които се убеждават, че причините за техните жилищни и битови проблеми нямат обективен характер, а са следствие от съзнателно провеждана политика\", констатира той и допълни: \"Софиянци вече желаят нещо повече от това да имат добра работа и висока заплата. Изискват и държат на качеството на живот. Искат да се чувстват добре и сигурно и в своите домове, и в пространствата около тях. Готови са задружно и със сила да се противопоставят, когато се окупират зелените площи, когато между домовете им израстват небостъргачи, когато не достигат местата в детските градини. Искат да дишат чист въздух, искат качествено водоснабдяване. Искат чисти улици и уреден транспорт. Искат техните представители в общината да действат прозрачно и честно. Новото е, че вече не сме в изолация, не сме сами в битката за промяна на модела на управление на общината\", изтъкна лидерът на столичните социалисти. През последната година БСП съумя да намери общи теми за единодействие с други общински фракции против политиката на ГЕРБ в общината, изтъкна Паргов. И напомни, че въпреки, че ГЕРБ има мнозинство в общинския съвет, в редица случаи и с такова взаимодействие червените са успели да блокират негативни решения, както и да прокарат други решения с позитивен характер. \"Това е нов политически момент, различен от досега и успехът зависи много от начина, по който ще построим своята предизборна стратегия и тактика\", обясни той. 3 условия за промяна на модела на управление на Столична община и в навечерието на кампанията изброи Паргов: Първо, ликвидиране на абсолютната доминация на ГЕРБ в Столичния общински съвет. Второ, формирането на мнозинство в следващия общински съвет, алтернативно на ГЕРБ. Трето, избран кмет, подкрепящ и изпълняващ програмата на новото мнозинство. \"Не трябва по никакъв повод да позволим да се отмести вниманието от общинската корупция и злоупотребите с парите на данъкоплатците, от разхищенията на общинския бюджет и за приятелските кръгове, облагодетелствани от общинската управа. Трябва да стане безпределно ясно, че смисълът на нашата борба е именно промяната на тази политика\", обърна се Паргов към другарите си. И поиска от тях да използват всеки удобен случай да представят левите идеите и решения, лявата философия за управлението на общината. Стана ясно, че кампанията ще бъде изключително мръсна, безскрупулна, дори брутална, предупреди Паргов. \"Волята за успех трябва да бъде водеща. Всичко останало да остане на заден план. Целта е ясна. Нужна е мобилизация, която да доведе до постигането й. Сигурен съм, че сполуката ни очаква в края на тунела. Стига да имаме желание, кураж и вяра, че можем да стигнем дотам\", допълни Паргов.", "date": "2019.09.11", "title": "Калоян Паргов: На БСП й трябва символна победа и тя може да е в София и с Мая"}
{"url": "https://www.24chasa.bg/novini/article/7649877", "text": "Американците отбелязват днес годишнината от терористичните нападения на 11 септември 2001 г., предаде Асошиейтед прес. Роднините на жертвите се събраха на мястото, където се извисяваха кулите близнаци на Световния търговски център в Ню Йорк. Паметта на загиналите бе почетена с минута мълчание и камбанен звън в 8:46 ч. местно време - моментът на атаката срещу северната кула, предаде БТА. Доналд Тръмп участва за трети път като президент в церемониите за годишнината от 11 септември на фона на недоволството му от \"вечната война\" в Афганистан, където терористичната организация Ал Каида планира нападенията. Президентът почете паметта на жертвите с минута мълчание на Южната морава на Белия дом заедно с първата дама Мелания Тръмп и служители на Белия дом. Националният флаг на покрива на Белия дом бе свален наполовина. В изявление Тръмп обяви годишнината за \"Патриотичен ден\" и отбеляза как голям брой американци си спомнят за нападенията от 11 септември. \"Една хубава септемврийска сутрин бе белязана от силен шок, агонизираща мъка и дълбоко страдание. Силата, смелостта и състраданието на Америка обаче останаха непоклатими\", заяви Тръмп. Очаква се президентът да участва във възпоменателна церемония в Пентагона, а вицепрезидентът Майк Пенс ще произнесе реч на мястото на третата атака край Шанксвил, щата Пенсилвания. Конгресмени почетоха годишнината с минута мълчание на Капитолийския хълм, съобщи Асошиейтед прес. Президентът на САЩ по времето на нападенията Джордж Буш-младши ще участва в церемония по полагане на венци в Пентагона. Съединените щати все още преживяват последиците на нападенията от 11 септември. Възпоменателните церемонии се фокусират върху почитането на паметта на близо трите хиляди души, които загинаха при самолетните нападения. Имената на всички загинали се прочитат на висок глас на церемонията на мястото, където се извисяваха кулите близнаци.     ", "date": "2019.09.11", "title": "Вижте как американците се прекланят пред паметта на жертвите на 11 септември 2001 г. (Снимки)"}
{"url": "https://www.24chasa.bg/novini/article/7649037", "text": "Осезаемо е присъствието на китайски компании на тазгодишното издание на Франкфуртския автомобилен салон (IAA), където те представят нови модели и концепции в крак с последните технологични нововъведения. Изложението ще бъде открито официално утре и ще продължи до 22 септември, на него ще се представят около 800 компании от 30 страни, като китайските са 79 – най-много от всички чуждестранни участници, предава    Вчера компаниите „Хунци\" (Hongqi) , „Грейт Уол Моторс\" (Great Wall Motors) и стартъпа „Байтън\" (Byton) показаха новите си модели, насочени основно към първокласния сегмент. Иконичната за китайските марка „Хунци\", произвеждана от пекинската FAW Group, представи първият разработен изцяло от нея суперавтомобил S9 и концептуалния изцяло електрически модел на джип Е115. Участието на „Хунци\" в автомобилен салон в чужбина е първото за марката за повече от шест десетилетия. На пресконференция, съпътстваща представянето във Франкфурт, президентът на компанията Сю Лиупин заяви, че имат нова маркетингова стратегия и визия за клиентите си в Китай и по света. С близо 600-процентен ръст на продажбите за миналата година, „Хунци\" се надява да продаде над 100 000 автомобила през тази, подчерта Сю Лиупин. „Грейт Уол Мотор\" се представя тази година във Франкфурт с марката WEY, който идва в две разновидности – WEY-S, оборудван със система за автономно шофиране от 4-то ниво, и концептуалната WEY-Х. Уей Дзиендзюн, основател на WEY и президент на „Грейт Уол Моторс\" заяви, че центърът на проучвателска и развойна дейност на компанията в Германия може да се превърне в отправна точка за бъдещите ѝ планове за разширяване в чужбина. „Планираме да навлезем напълно и официална на пазара в Европейския съюз до две години\", добави той. Китайският стартъп „Байтън\" също показа пазарния вариант на първия си електромобил M-Byte. Главният изпълнителен директор на компанията Даниел Кирхерт заяви, че участието им на автосалона във Франкфурт е „крайъгълен камък в пътешествието ни от концепция до производство\". Заводът на „Байтън\" се очаква за започне пробна работа през октомври, а от началото на следващата година M-Byte ще бъде пуснат на пазара в Китай, а в 2021 е планирано да се продава на американския и европейския пазари.", "date": "2019.09.11", "title": "Китайски компании със сериозно присъствие на тазгодишния Франкфуртски автосалон"}
{"url": "https://www.24chasa.bg/novini/article/7649525", "text": "Москва не споделяше суровите подходи на бившия съветник на президента на САЩ по националната сигурност Джон Болтън за разрешаване на редица съвременни кризи. Това подчерта министърът на външните работи на Руската федерация Сергей Лавров, предават TACC и \" \". „Ние с Болтън не бяхме съгласни по повечето въпроси. Той има остър стил, разчита на методите на силите, включително на оенната сила. Както знаете, той насърчава редица подобни инициативи във връзка със съвремененни кризисни ситуации, независимо дали ситуацията около Венецуела, Иран или другаде някъде“, сподели мнението си първият дипломат на Москва.", "date": "2019.09.11", "title": "Лавров: С Болтън нямахме съгласие по повечето въпроси"}
{"url": "https://www.24chasa.bg/novini/article/7649533", "text": "Мнозинството от българите и останалите граждани на ЕС (79 на сто) е на мнение, че измененията в околната среда са много силно предизвикателство. Това показват данни от проучване, представено днес от Европейската комисия. Чувствително се разминават отговорите на българските граждани и останалите европейци по въпросите какво правят лично, за да не замърсяват природата. Едва един от трима българи заявява, че в последната половин година е предприемал някакво действие в тази посока, докато средно в ЕС това са сторили 60 на сто. Общо 36 на сто от останалите в ЕС и едва 18 на сто от българските граждани са на мнение, че носят лична отговорност за състоянието на природата. Според около половината от всички участници в допитването на първо място опазването на околната среда е работа на властите и фирмите, предава БТА. Всеки четвърти гражданин на ЕС и всеки десети българин е на мнение, че измененията в природата са второто най-голямо предизвикателство днес. На първо място всички поставят бедността. На трето място е посочен международният тероризъм, но този отговор дават 15 на сто от хората в ЕС и 25 на сто от българите. Данните показват още, че българите са притеснени повече от останалите граждани на ЕС от ядрени оръжия, разпространението на заразни болести и състоянието на икономиката. Двойно по-нисък (30 на сто) е делът на българите спрямо останалите европейци (75 на сто), които разделно събират своите отпадъци. Сходни са разликите и при онези, които се стремят да не използват еднократни изделия (62 на сто в ЕС и 35 на сто у нас). Всеки трети българин и всеки четвърти в ЕС заявява, че е направил на дома си подобрения за пестене на използваната енергия. Във второ проучване, посветено на въпросите на енергетиката, се отчита, че близо половината българи (43 на сто) очакват от ЕС да помогне за намаляването на цените на енергията. Всеки трети очаква европейско съдействие за ограничаване на употребата на енергия, за сигурността на ядрените мощности и за осигуряването на енергия при извънредни обстоятелства. Мнозинството от отговорилите у нас и в останалите страни от ЕС очакват Общността да осигури за всички граждани енергия - чиста и на достъпна цена. Повечето отговорили желаят ЕС да свърже европейските енергийни системи, да следи инвестициите в енергийна инфраструктура от сили извън Общността, да говори \"с един глас\" в преговорите за внос на енергия, както и да разнообрази енергийните източници.", "date": "2019.09.11", "title": "За 79% от гражданите на ЕС измененията в околната среда са голямо предизвикателство"}
{"url": "https://www.24chasa.bg/novini/article/7649534", "text": "При промяна в семейните обстоятелства във връзка с търсене на наказателна отговорност на родителите отделът за закрила на детето в Пловдив има готовност да предприеме мярка на закрила спрямо малолетната Дария. Това се посочва в съобщение на дирекция \"Социално подпомагане\" до медиите. В него се казва още, че ежедневно социалните поддържат връзка с лекуващите лекари и се информират за състоянието на детето. Предстои на 12 септември да му се направи изследване със скенер и консултация с невролог. Както вече \"24 часа\" съобщи, малката Дария е с черепно-мозъчна травма, след като на 6 септември падна от втория етаж на дома си в Пловдив, докато родителите спели. Според полицията и двамата са употребили алкохол. Бащата Румен е тестван с дрегер в деня на инцидента. Пробата му е 1, 92. На партньорката му Златка е 1, 2.", "date": "2019.09.11", "title": "Социалните в готовност да изведат падналото бебе от дома му"}
{"url": "https://www.24chasa.bg/novini/article/7649540", "text": "Административен съд - Перник постанови да бъде спряно предварителното изпълнение на заповедта на директора на РИОСВ, с която бе наредено временно преустановяване на дейността на двата основни парогенератора на ТЕЦ \"Република\". Това съобщиха от съда. Спирането на парогенератор 4 с номинална мощност 48 MW и парогенератор 5 с номинална мощност 148 MW беше наложено поради установено използване на неразрешен вид гориво - биомаса от \"Топлофикация Перник\" в нарушение на издаденото комплексно разрешително на предприятието. Мярката влезе в сила на 5 септември с цел предотвратяване на замърсяване на околната среда. Оттогава 20 000 абонати на топлоснабдителното дружество са без топла вода. Определението на пернишките магистрати не е окончателно, подлежи на обжалване пред Върховния административен съд в 7-дневен срок. \"Топлофикация\" изнася складираната биомаса, както и RDF отпадъкът, съхраняван в двора на ТЕЦ \"Република\", съобщи днес кметът Вяра Церовска.", "date": "2019.09.11", "title": "Няма да спират двата парогенератора на ТЕЦ \"Република\""}
{"url": "https://www.24chasa.bg/novini/article/7649516", "text": ". Причината - не е готова възложената от Окръжната прокуратура във Велико Търново комплексна автотехническа експертиза от 3 вещи лица. \"Тя трябва да изясни механизма на настъпване на ПТП, скоростта и др. Без да се произнесат експертите, няма как да приключим разследването\", обясни наблюдаващият прокурор Катерина Лещакова. Тя допълни, че проблемът с експертизите се отнася за всички дела за катастрофи. Автоекспертите във Велико Търново били малко и все възрастни хора, които не смогвали.  Зверска катастрофа стана в нощта срещу 13 септември м.г. на главния път Русе-Плевен на разклона за свищовското село Овча могила. След полунощ на фаталния 13-ти септември 36-годишният Димитър Кушев - капитан и играещ помощник-треньор на ОФК \"Павликени\" и съотборниците му Георги Вълчев - Машинката /40 г./, Генчо Стефанов /38 г./ и Ивелин Ивов /19 г./ се връщали от мач за Купата на Аматьорската футболна лига с беемвето на най-младия - Ивелин. На разклона за Горна Студена автомобилът не спрял на знак \"стоп\" и излязъл на главния път Русе-Плевен. Последвал зверски сблъсък с връхлитащ тир. От удара колата изхвърчала на 50 метра от мястото. Наложило се пожарникари да режат намачканите ламарини на помляното БМВ, за да извадят телата. Един от пътниците все още дишал, но издъхнал на път за плевенската болница. След кървавия инцидент се заговори за недобра сигнализация и видимост на кръстовището убиец, на което в последните 12 месеца се случиха още няколко тежки пътни инциденти. За да осигурят безконфликтно преминаване от АПИ готвят проект за нова организация на движението. Годишнината от гибелта на футболистите ще бъде отбелязана в Павликени на 13 септември, когато на стадион \"Ганчо Панов\" ще бъде открита паметна плоча. Детски футболен турнир в памет на Димитър Кушев пък организираха в родното му село Поликраище.", "date": "2019.09.11", "title": "Експертиза бави разследването за гибелта на четиримата футболисти на Павликени"}
{"url": "https://www.24chasa.bg/novini/article/7649552", "text": "Енергийни проекти и европейската перспектива на страните от Западните Балкани са били сред темите на днешните разговори между вицепремиера и министър на външните работи Екатерина Захариева и министъра на външните работи на Република Гърция Николаос Дендиас. Отношенията между България и Гърция са на стратегическо ниво и са пример как историята може да ни бъде учител, а не затвор, заяви Екатерина Захариева пред журналисти след срещата с гръцкия си колега, предаде БТА.  Тя посочи, че двете страни споделят близки позиции и по отношение на следващия европейски бюджет, и по миграцията, и по европейската перспектива на страните от Западните Балкани. Българският външен министър припомни, че догодина ще бъде отбелязана 140-годишнината от двустранните отношения на нашите страни и каза, че тази годишнина може да бъде използвана да се организират дни на Гърция в България и Дни на България в Гърция, както и да се организира междуправителствено заседание. Захариева отбеляза, че търговията между двете държави расте всяка година и за миналата година стокобменът е 3,3 милиарда евро, както и доброто развитие на туризма. Двамата министри са обсъдили и въпроси от енергетиката - проекта за газовата връзка между България и Гърция, както и LNG терминала при Александруполис. Николаос Дендиас отбеляза, че Гърция е един от най-големите инвеститори в България. Винаги насърчаваме гръцките инвеститори да идват тук, същевременно приканваме потенциални български ивеститори в Гърция, допълни той. Ние сме близки приятели, работим за регионалнота стабилност и няма да пожалим усилия, за да помогнем и на нашите съседи по техния европейски път, коментира министър Дендиас. Гърция е стълб на стабилност и сътрудинчество на Балканите и винаги подкрепя политката за разширяване на ЕС и насърчава европейската перспектива на държавите от Западните Балкани, при условие, че отговарят на условията и критериите, отбеляза той и допълни, че Гърция отделя голямо внимание на спазването на Преспанското споразумение.", "date": "2019.09.11", "title": "Гърция подкрепя България за Шенген"}
{"url": "https://www.24chasa.bg/novini/article/7649547", "text": "„Партия на зелените“ издига актьора Тончо Токмакчиев за кмет на София, съобщиха източници в партията, предава  . От централата на зелените още не са потвърдили официално информацията. „На този етап нищо не мога да коментирам, защото ми предстои турне в САЩ и Канада“, заяви Тончо Токмакчиев. От Партия на зелените се спрели на актьора комик, тъй като винаги е имал активна гражданска позиция по проблемите на София. Като планинар често може да бъде срещнат на Витоша в събота и неделя. Участва в инициативи за почистване на планината, както и за опазване на околната среда. Освен това споделял виждането си, че днес живеем в интересно време – това на обединена Европа. Време, много по-добро от периода, когато България беше част от блока на СССР. Смята, че най-успешният президент на САЩ досега е Роналд Рейгън, който заедно с папа Йоан-Павел II е създал политически условия за края на комунизма. Като актьор в популярно сатирично шоу Тончо Токмакчиев често е влизал в кожата на български политици. Мнозина от тях са му се сърдили през годините заради един или друг скеч. Въпреки политическите си роли, актьорът досега е стоял встрани от реалната политика. Син е на известния художник Ненко Токмакчиев. Като дете е свирил на пиано и рисувал. Завършва актьорско майсторство в НАТФИЗ „Кръстьо Сарафов“ в класа на Николина Георгиева. Работил е в Бургаския куклен театър. От 1992 г. е член на трупата на първи частен театър “Ла страда” и на шоу спектакъла “Улицата”. От 1990 г. участва в студентското предаване “Ку-ку”, по-късно “Каналето”. От 2007 г. е в основния актьорски и продуцентски състав на “Шоуто на Канала” по БНТ, което беше спряно от ефир през март 2018 г. Играе в десетки тв и театрални постановки. От няколко години има и различен собствен бизнес - производство на розово масло. “ В момента съм доволен, че не се занимавам с телевизия, защото започнах много нови театрални проекти. Преди от понеделник до петък бях изцяло ангажиран с предаването и съм отказвал доста роли”, казва Токмакчиев, който в последните 13 години продуцираше “Шоуто на Канала”. “Жалко, че в българския ефир в момента няма предаване, което да прави добра политическа сатира”, казва актьорът. В момента Токмакчиев пътува из България и по света. Заедно със своите колеги Георги Мамалев и Камен Воденичаров правят комедийния спектакъл „Майсторите на комедията“. Тончо Токмакчиев го определя като „един приятен и забавен преглед на нашия живот“ и казва, че е много важно да работиш с хора, с които имат еднакъв естетически вкус и критерии. В живота Токмакчиев вече е дядо на Сесилия и Лусиян. Внуците са родени в Барселона, където дъщеря му Таня е завършила втората си магистратура – продуцентство. Зетят на Токмакчиев е холандец, като в момента цялото семейство живее в България. Дядото и децата често ходят из красивите ни планини, защото Тончо е запален планинар и скиор. Играе и се интересува от тенис и дори бе посланик на тенис турнира от категория ATP 250 Sofia Open.", "date": "2019.09.11", "title": "„Партия на зелените“ издига Тончо Токмакчиев за кмет на София"}
{"url": "https://www.24chasa.bg/novini/article/7649555", "text": "Над 4 кубика дърва за огрев и моторен трион са задържани по време на проверки в териториалните поделения на Североизточното държавно предприятие през изминалата седмица – съобщават оттам. Горските са съставили на нарушителите пет акта. Моторният трион и 2 кубика от дървата са конфискувани при обходи в Държавното горско стопанство-Генерал Тошево. На 8 септември мобилният екип на стопанството е участвал и в проверки на територията на Държавното горско стопанство-Добрич. Общо 677 са проверките на територията на предприятието за периода 2-9 септември. 63 от тях са в Държавното горско стопанство-Добрич. На територията на предприятието продължават и обходите с наблюдение за болни от африканска чума диви свине.", "date": "2019.09.11", "title": "Горските задържаха моторен трион и 4 куб. м дърва за огрев при проверка в Генерал Тошево"}
{"url": "https://www.24chasa.bg/novini/article/7649580", "text": "Варненската районна прокуратура внесе протест срещу условната присъда на варненец, признат за виновен за 4 престъпления. Държавното обвинение настоява за по-голяма присъда. Варненският районен съд призна за виновен в извършването на четири престъпления 34-годишния Илиян Петров, като му наложил общо наказание 8 месеца лишаване от свобода с 3-годишен изпитателен срок. Той бе предаден на съд за причиняване на две леки телесни повреди по хулигански подбуди на две жени, за закана с убийство на една от тях, както и за унищожаване и повреждане на чуждо движимо имущество – телефон и два автомобила. За всяко от четирите деяния съдът му определи различни наказания, но му наложил да изтърпи най-тежкото, а именно 8 месеца условно с 3-годишен изпитателен срок. Подсъдимият бил съсед по имот на една от пострадалите жени. В него тя отглеждала бездомни кучета, което било повод за непрекъснати разправии помежду им. На 8 април 2017 г. наемателката отишла до имота, където имала среща с мъж и жена, които дошли на адреса с автомобила си. Илиян започнал да й вика и я заплашил с убийство, крещял, че ще я очисти и ликвидира и правел жестове, че й реже главата. Жената помолила своя познат да й помогне. След физическия сблъсък помежду им, подсъдимият се прибрал в дома си, но малко по-късно излязъл с брадва. С няколко удара Илиян повредил броня, врата и калник на колата. На 10 юни 2017 г. пострадалата отишла отново в ползвания от нея имот с личния си автомобил. Имала уговорена среща с доставчици на храна за кучета. След като видял съседката си по имот, Илиян започнал да крещи и да я обижда. За да не се разправя с него, тя останала в колата си. Тогава той се нахвърлил с юмруци върху автомобила, като удрял безразборно. За да го спре, наемателката отворила прозореца на колата, а Илиян се пресегнал и взел мобилния й телефон, блъснал го в земята и го счупил, а нея успял да удари няколко пъти в главата. Намесата на друг човек предотвратила по-нататъшните действия на подсъдимия. Стойността на увреденото имущество възлиза на 1400 лева.", "date": "2019.09.11", "title": "Прокуратурата протестира условна присъда на варненец"}
{"url": "https://www.24chasa.bg/novini/article/7649604", "text": "Задържани са двама младежи, нанесли побой на 50-годишен мъж от село Мало село, съобщиха от пресцентъра на Областна дирекция на МВР – Кюстендил. Двамата младежи са на 20 и на 21 години. Те са задържани от служители на Районно управление на МВР – Бобов дол за нанесен побой на техен съсед в село Мало село, община Бобов дол. Пострадалият е потърсил помощ от съседи малко след 02.00 часа, те са подали сигнала за инцидента. Служителите на реда предприели незабавни действия. Извършителите на нападението са задържани с полицейска заповед за 24 часа, пострадалият, който е на 50 години, е настанен за лечение в столично здравно заведение с черепна травма. По случая е започнато досъдебно производство в Районно управление на МВР – Бобов дол, уведомен е дежурен прокурор.", "date": "2019.09.11", "title": "Арестуваха двама младежи за побой в кюстендилско село"}
{"url": "https://www.24chasa.bg/novini/article/7649565", "text": ", самата тя изпрати право на отговор.  Ето и цялото писмо на Иванчева до медиите:  ОТВОРЕНО ГНЕВНО ПИСМО ДО МЕДИИТЕ Уважаеми медии, Категорично заявявам, че изнесената вчера в някои медии информация, че заедно със Сдружение \"Боец\", БиволЪ, Иво Прокопиев, ПП \"Да, България\" и други съм участвала в сценарий премиерът Бойко Борисов да бъде свален от власт и да се провали номинацията на Иван Гешев за главен прокурор, описана в сигнал на Йордан Бонев, е долна лъжа и нов опит да бъда набедена, което е престъпно деяние по Наказателния кодекс (чл. 286 НК) и, за което ще сезирам компетентните институции! Сигналът срещу мен, че участвам в преврат срещу правителството и главния прокурор, е фалшив и цели да ме компрометира преди старта на предизборната кампания. НЕуважаеми „медии“, всички вие, които вчера публикувахте поредната долна лъжа по мой адрес, без да ме попитате мен или другите имена, замесени в цялата история, до кога ще публикувате помия? До кога ще демонстрирате непрофесионализъм, до кога в тази държава ще бъдем репресирани и от медиите, и от институциите, само по твърденията на „един мъж каза“? То не бяха „честни офшорни бизнесмени“, то не бяха „честни почтени граждани“ с криминално минало, то не бяха кашони, куфари, чантички с пари. Поредният ПРОСТИЧЪК ЕЛЕМЕНТАРЕН СЦЕНАРИЙ – неудобни хора, борещи се със статуквото, събрани в една кална историйка, родена от болен мозък, пусната един час преди голям протест. Дали е съвпадение – вие как мислите уважаеми медии, скъпи зрители, читатели, слушатели и българи? Докога истината няма да има никакво значение, а само доносите, кафявите истории, докога само едната страна ще има право на позиция, докога ще се правят новини без някой да провери дали е достоверна информацията. Как нито един журналист не си направи труда да провери поне профила ми във Фейсбук, дали името съвпада с това от скрийншотите. Как никой не забеляза, че този човек е направил елементарен гаф със скрийншотите, като е писал от фалшив профил – моят профил е с двойно „SS” – DeSSislava Ivancheva, неговият – DeSislava Ivancheva. Имал бил видео и, видите ли, имаме голяма новина – „Десислава Иванчева не била съгласна с управлението и била организирала протести“, да добре, чудесно, но аз никога не съм крила, че не съм съгласна с тази система, с начина на управление на държавата ни, с начина, по който се разпределят данъците ни, включително и с начина, по който се избира главния прокурор, както не са съгласни 48% от българските граждани (статистически данни, излъчени в емисия на БТВ). СТИГА толкова помия, спрете да мятате камъни по мен и други борещи се със статуквото хора, да петните нас гражданите, които олигарсите ни поставиха на колене, за да си безчинстват и да продължават безнаказано да ни ограбват, ползвайки държавни органи и институции. Какво 400 000, какви 75 000, хайде стига вече. Спрете да ползвате хора с ментални проблеми и инвеститорски мераци за бухалки, за да ни очернят, всички които не сме съгласни със сегашните модели на крадене, апропо управление. Спрете вече със зле скалъпените театрални сценарии и постановки. Спрете се вече, какво още искате от мен и Биляна Петрова, две беззащитни жени, без гръб от олигарси, руски, американски и всякакви други покровители. Какво още остана да направите с нас, освен вече да си изпълните заканата за разходка до Витоша. Разпънете ни на кръст пред Парламента, замеряйте ни с камъни и да се приключва. Да, помагам за популяризирането на протести, да, инициатор съм на референдуми, да, участвам в свалянето на управляващи – визирайки предишната кметица на „Младост“. Аз се боря за тези каузи от години, аз се боря за гражданските каузи, включително с цената на живота и свободата си. Извинявайте, уважаеми медии, аз винаги ви държа информирани за позициите и действията ми, а вие не винаги отразявате хубавите неща, но сега, видите ли, някой ме записал вкъщи по пантофи, тайно, че негодувам срещу системата и ми вменява думи, които не съм казала, като „преврат“ и други подобни определения. В цялата история, намесил и други хора, които дори не познавам лично, нито им имам телефоните, камо ли да правим заговори. Видеозаписът в дома ми е направен без моето знание, за което също ще търся правата си в съда! И последно питане имам към медиите, защо когато животът на приятелката на един политик бе изкаран на показ само преди няколко дни, вие реагирахте остро, а днес и вчера мултиплицирате явни лъжи и очернянето на мен и още няколко почтени хора, без да ни попитате, без да проверите един факт дори? Оставам на разположение, ако все пак искате да чуете и моята истина, а ако не ще си търся правата по медийния закон за правото ми на отговор! С огорчение: Десислава Иванчева", "date": "2019.09.11", "title": "Иванчева с гневно писмо до медиите заради сигнала за участието й в преврат (Видео)"}
{"url": "https://www.24chasa.bg/novini/article/7649616", "text": "Специализираната прокуратура внесе в Специализирания наказателен съд обвинителен акт срещу шест лица – петима сирийци и българка, за участие в организирана престъпна група за финансиране на терористични организации, действащи на територията на Сирия. Това съобщиха от пресцентъра на Апелативна специализирана прокуратура. Участниците бяха задържани на 18 януари 2019 г., а събраните доказателства показаха, че те са действали като престъпна организация от началото на 2016 г. Групата извършвала небанкови парични преводи по арабската система хавала, и по-конкретно - трансферирала финансови активи на терористичната групировка „Ислямска държава“ от контролирани от нея сирийски територии към Турция, България и други държави от Европейския съюз (Германия, Великобритания, Швеция). Част от трансферираните от арабски държави пари били предоставяни на членове на терористични групи, пребиваващи на територията на Европа. Както получаването, така и предаването на средства, ставало срещу представяне на изписан на лист цифров код. Един от основните участници в групата – сирийският гражданин М.А., е бил касиерът на хавала на територията на България. За прикритие на незаконното трансфериране на големи парични суми той ползвал две фирми, регистрирани у нас на негово име. Родственици на М.А, в т.ч. негови братя и братовчеди, по това време били главните „хавалдари“ в Турция, Великобритания и други европийски държави. За паричните трансфери групата удържала като комисиона значителен процент от средствата и за кратко придобила ресурс, който инвестирала в друг вид дейност. Участниците купували високопроходими джипове и пикапи в Германия, България и Румъния, прекарвала ги през българо-турската и турско-сирийската граница и ги предоставяла на територията на Турция и Сирия на членове на терористичните организации Фронт Нусра, известна като Хаят Тахрир Ал Шам, на сирийския клон на кюрдската ПКК, както и на други въоръжени опозиционни групи. Доказателствата по делото сочат, че участниците купили, прекарали през територията на България и Турция и предали на терористични организации в Сирия автомобили на стойност 9 423 518.51 щатски долара, или 16 459 023.19 лв. След придобиването на колите те били регистрирани в КАТ - София на името на български граждани, които веднага след регистрацията издавали пълномощни на предварително подбрани от групата шофьори за откарването им в Турция – най-често в градове до турско-сирийската граница. Там автомобилите били предавани на чужденци, предимно сирийци, които ги прекарвали във вътрешността на Сирия и ги доставяли на крайните купувачи, членове на терористични организации. Те от своя страна плащали колите на групата, отново по системата хавала. Част от въпросните автомобили били използвани за бомбени атентати. Участникът в групата - касиер на хавала в България поддържал преки контакти със свои контрагенти-хавалдари, които развивали аналогична престъпна дейност в Сирия, Турция, Швеция, Германия, Франция, Великобритания и Унгария, и имали изградени собствени престъпни групи на национално ниво. Всеки от участниците в „българската“ група е изпълнявал конкретни функции, свързани с организирането на нелегалните парични трансфери от и за чужбина, получаването и плащането на пари по системата хавала, документното оформяне на сделките с автомобили, регистрацията им, доставката им в Турция и Сирия. Петима от обвиняемите по делото са в ареста с определени от съда мерки за неотклонение „Задържане под стража“, един е с парична гаранция от 20 000 лева. Предстои Специализирания наказателен съд да определи дата за разпоредително заседание по делото.", "date": "2019.09.11", "title": "Съдят петима сирийци и българка за участие в група за финансиране на тероризъм"}
{"url": "https://www.24chasa.bg/novini/article/7649608", "text": "В идните дни се очакват да излязат указания от Българската агенция по безопасност на храните при какви мерки за биосигурност, свързани с болестта Африканска чума, би могъл да бъде осъществен лов на дива свиня. Това съобщи областният управител на Русе Галин Григоров, цитиран от БТА. Той се е срещнал вчера със заместник-министъра на земеделието, храните и горите Атанас Добрев и с представители на ловни сдружения от Русенско. Ловците били запознати с предприетите към момента мерки относно исканията им, свързани с допускане до ловните полета и отмяна на забраната за групов лов на дива свиня. Григоров обясни, че част от указанията за спазване на биосигурност за недопускане на разпространението на болестта Африканска чума включват дезинфекция с препарати на автомобили и дрехи, а също влизане и излизане само през определени места в и от ловните полета. По думите на Григоров тепърва всички мерки в указанията ще бъдат описани и конкретизирани. В края на миналия месец представители на 38 ловни дружинки в Русенско се срещнаха в крайдунавския град със заместник-министър Атанас Добрев. Те му представиха декларация с настояване да се разреши колективният лов на дива свиня, за да се намали популацията, както и да се отмени забраната за лов в инфектираните зони. Ловджиите заявиха готовност, че ако искането им не бъде удовлетворено, ще организират национален протест на 15 септември тази година. Григоров обясни, че се очакват скоро измененията и допълненията към закона за лова и опазване на дивеча. Ако те бъдат приети окончателно от парламента, ловът на гонка на дива свиня ще бъде с удължен срок - до средата на март идната година. Според областния управител след вчерашната среща е станало ясно, че протест на 15 септември няма да има, но ловджиите остават в протестна готовност.", "date": "2019.09.11", "title": "Oчакват се нови мерки за лова на дива свиня"}
{"url": "https://www.24chasa.bg/novini/article/7649626", "text": "Окръжният съд в Добрич проведе съдебно заседание по дело, образувано по молби за откриване на производство по несъстоятелност на „Евроманган“ ЕАД - село Църква – мангановата мина, село Оброчище, община Балчик, в което за пореден път от страна на дружеството не бяха предоставени всички документи, необходими за изготвяне на съдебно-счетоводна експертиза. Съдът обяви, че с нарочно определение за последен път ще задължи „Евроманган“ да представи нужната документация и ще посочи в какъв срок трябва да бъде сторено това. По искане на един от кредиторите бе допусната и допълнителна задача към назначената съдебно-счетоводна експертиза. Производството по делото е образувано по молби, внесени в началото на тази година от Изпълнителна агенция \"Главна инспекция по труда\" - София и \"Енерго Про Продажби\"АД - Варна заради неизплатени трудови възнаграждения на работници и непогасени задължения за доставка на електроенергия. Двата иска се разглеждат в едно производство, след като Окръжният съд прецени, че са налице законовите предпоставки за служебното им съединяване. Следващото заседание по делото е насрочено за 29 октомври, от 11 часа.", "date": "2019.09.11", "title": "Делото за несъстоятелност на мангановата мина в Оброчище е насрочено за 29 октомври"}
{"url": "https://www.24chasa.bg/novini/article/7649638", "text": "Сърбия планира да забрани браковете на малолетни с изменения и допълнения към закона за семейството, съобщава в. \"Политика\", позовавайки се на източник от министерството на труда, заетостта, за ветераните и социалната политика. През февруари тази година в Сърбия бе формирана Национална коалиция за премахване на детските бракове с цел прекратяване на тази практика, разпространена главно сред ромската общност, предава БТА.  По данни на Републиканския статистически институт миналата година брак са сключили 204 малолетни момчета и 1215 момичета на възраст между 16 и 19 години. Проучване на УНИЦЕФ показва, че близо половината ромски момичета се омъжват, преди да навършат пълнолетие, а една пета от тях встъпват в брак на възраст под 15 години. Близо 40 процента от ромските момичета раждат дете между 15 и 18 години, а 4 процента стават майки, преди да навършат 15 години.", "date": "2019.09.11", "title": "Сърбия планира да забрани браковете на малолетни"}
{"url": "https://www.24chasa.bg/novini/article/7649310", "text": "С до 419 327 906 лева от приходите от смесената система за таксуване за ползване на републиканската пътна мрежа през периода 2020-2023 г. ще се финансира модернизацията на пътя между Мездра и Ботевград. Проектът ще бъде първият, при който ще се прилага нова схема на плащане. Тя предвижда цялата стойност за изпълнение на строително-монтажните работи по договорите за двата участъка, на които е разделено трасето, да се разплати на изпълнителите след приключване и приемане на строителните дейности. За да започне изпълнението на проекта през тази година, правителството увеличи размера на ангажиментите за разходи, които могат да бъдат поети от Министерството на регионалното развитие и благоустройството. Отсечката Мездра - Ботевград ще бъде с две платна с по две ленти за движение в посока. Трасето ще следва съществуващия път като се развива по нов терен в участъците, обхождайки селата Люти дол, Типченица, Новачене и Скравена с цел намаляване на въздействието на шума и вредните емисии от тежкото транзитно движение върху жителите на населените места. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е изграждането на селскостопански надлези, площадки за отдих и т. н. На обхода на с. Люти дол ще бъдат построени два тунела, с дължини съответно 490 м и 340 м. Направлението Видин - Ботевград с обща дължина 167 км е приоритетен проект в инвестиционната програма на Министерството на регионалното развитие и благоустройството и Агенция „Пътна инфраструктура“ до 2022 г. С построяването на моста „Нова Европа“ (Дунав мост 2), свързващ градовете Видин (в България) и Калафат (в Румъния), това направление през страната ни се използва по-интензивно като най-къс маршрут между Западна и Централна Европа и Бяло море.", "date": "2019.09.11", "title": "С близо 420 млн. лв. от приходите от тол таксуване ще се финансира пътя между Мездра и Ботевград"}
{"url": "https://www.24chasa.bg/novini/article/7649302", "text": "Мъртво вълнение погуби още двама летовници - украинец и руснак, които били на почивка в Обзор и Поморие, съобщават от полицията. Фаталните инциденти станали за броени часове на 10 септември. Около 11 ч. на плажа в Обзор се удавил 53-годишен украински турист. Четири часа по-късно се разиграла драма на плаж \"Пясъчна коса\" в Поморие. Там мъртвото вълнение завлякло руснак на 72 г. Телата на удавниците са откарани за аутопсия в катедра \"Съдебна медицина\" към УМБАЛ Бургас. Това са поредните жертви на мъртвото вълнение по Южното Черноморие, което не стихва и през септември. Спасители признават, че това лято е било едно от най-трудните, с най-много удавници.", "date": "2019.09.11", "title": "Мъртво вълнение погуби двама в Обзор и Поморие"}
{"url": "https://www.24chasa.bg/novini/article/7649314", "text": "Правителството прие протоколно решение, с което дава мандат на заместник министър-председателя, на министъра на финансите и на министъра на енергетиката да водят преговори с „Контур Глобал“ с цел прекратяване на договора за изкупуване на електрическа енергия. Договорът е сключен на 13-ти юни 2001 година между „Националната електрическа компания“ ЕАД и „Контур Глобал Марица Изток 3“ АД. Вицепремиерът и двамата министри имат мандат за провеждане на срещи с „Контур Глобал“, както и да направляват и осъществяват комуникацията с Главна дирекция „Конкуренция“ на Европейската комисия във връзка с прекратяването на договора. Европейската комисия е образувала производство в Главна дирекция „Конкуренция“ на основание на подадена жалба от Комисията за енергийно и водно регулиране, в която се посочва, че договорът за изкупуване на електрическа енергия представлява несъвместима държавна помощ.", "date": "2019.09.11", "title": "Водим преговори с „Контур Глобал“ за прекратяване на договора за изкупуване на електрическа енергия"}
{"url": "https://www.24chasa.bg/novini/article/7649319", "text": "Сръбският член на Президиума на Босна и Херцеговина (БиХ) заяви, че страната няма да влезе в НАТО, докато това зависи от неговата партия – Съюзът на независимите социалдемократи (СНСД). Той подчерта, че няма да се съгласи на интеграция на БиХ в НАТО, независимо че политиците от Сараево го поставят като условие за формиране на нов Съвет на министрите на държавата, пише белградският ежедневник „Политика“. Додик добави, че не е изненадан, че, както той каза, (лидерът на Партията на демократическото действие (ПДД)) Бакир Изетбегович „заплашва да търси съюзници сред другите партии в Република Сръбска и че те приемат такива изявления с отворени обятия“, предаде  . „Ето ги там, седя с тях, мълчат вече четири години, не правят нищо. През първата година като че ли заявяваха нещо, но след това три години седят празни. Нанесоха сериозни щети. Ако някой е готов на това, но това е една абстрактна математическа възможност“, заяви Додик. По неговите думи, Република Сръбска има отговор на всички обструкции от Сараево. „Народното събрание ще сложи край на много от историите, които рисуват, както политиците от Федерация БиХ, така и от международната общност. Една от тях е и тази на овластените от Бон“, подчерта лидерът на босненските сърби. Той подчерта, че някои от тези въпроси ще се съдържат и в политическата платформа, която СНСД ще предложи на парламента на РС, като добави, че Главният съвет на СНСД ще обсъди платформата още на 18 септември. В коментар за присъствието в Лондон на ротационния председател на Президиума на БиХ Желко Комшич на помен на бившия върховен представител на международната общност в Бошна Пади Ашдаун, Додик заяви, че това е „личен въпрос на Комшич и той не е отишъл там от името на Президиума на БиХ“. „Желко Комшич мисли, че Пади Ашдаун е бил важна личност. Ние мислим, че работата му е била пагубна за цяла БиХ“, заяви Додик, като добави, че това е „своеобразна провокации на Комшич срещу сърбите, понеже той търси начин да причини някакво зло на сърбите и трябва да бъде поздравен за усилията си“.", "date": "2019.09.11", "title": "Додик: Докато зависи от мен, Босна и Херцеговина няма да влезе в НАТО"}
{"url": "https://www.24chasa.bg/novini/article/7649328", "text": "Акцията не е политическа, нито е атака срещу движение “Русофили”. Вършим си работата, категоричен бе главният прокурор. “Това не е преследване за идеи, защото, когато идеите се налагат с пари и влияние и са насочени срещу националната сигурност на България - това е престъпление”, допълни той. Цацаров обясни, че Николай Малинов е председател на “Русофили”, но ще носи отговорност за личните си действия, независимо че движението е било използвано от него. “Това не е разделение на обществото на русофили и русофоби. Става дума не за това на чии чужди интереси служиш, а за това, че увреждаш българските национални интереси”, допълни главният прокурор. Разследването е започнало по канал за пране на пари и е показало, че немалка част от тези парични потоци са от чужда страна, чужди организации и ръководители на такива и са насочени към обвиняемия и контролирани от него търговски дружества. Става въпрос за финансиране на определени дейности у нас и конкретни задачи, основно за преориентиране на българската политика и информация за дейността на държавни органи, с оглед неговите широки контакти, обясни Цацаров ролята на Малинов. Двете организации са Общество “Двуглав орел” и Руския институт за стратегически изследвания. До настоящия момент са претърсени 11 помещения и адреси с разрешение на съдия от Специализирания наказателен съд, иззети са компютърни конфигурации и документи. Има също и 5 претърсвания на автомобили, 8 лични обиска на лица, разпитани са 15 свидетели, двама от които пред съдия. Бе направено искане да се представят неоспорими факти. При цялото ми уважение към автора на искането, неоспорими факти се представят пред съда, коментира Цацаров искането на президента Румен Радев. Щом сме започнали това разследване, значи сме с ясното съзнание, че трябва да се предоставят неоспорими факти, допълни главният прокурор. Цацаров бе категоричен, че акцията не е политическа, нито е атака срещу движение \"Русофили\". Обвиняемият е председател, но следва да носи отговорност за личните си действия, независимо че движението е било използвано от него, обясни Цацаров. Не е разделение на обществото на русофили и русофоби. Става дума не за това на чии чужди интереси служиш, а за това, че увреждаш българските интереси, допълни той. Бе направено искане да се представят неоспорими факти. При цялото ми уважение към автора на искането, неоспорими факти се представят пред съда, коментира Цацаров искането на президента Румен Радев.", "date": "2019.09.11", "title": "Цацаров: И Малофеев от днес е със забрана за влизане в страната за 10 г. (Обновена)"}
{"url": "https://www.24chasa.bg/novini/article/7649336", "text": "МВР взема допълнителни мерки срещу ескалиране на протестите. Това стана ясно от думите на вътрешния министър Младен Маринов е кулоарите на парламента. На въпрос за са сигналите, че протестите срещу кандидатурата на Иван Гешев за главен прокурор трябва да прераснат в метеж срещу правителството, Маринов обясни, че получават множество сигнали, които взимат в предвид. Този обаче все още не бил внесен в МВР. Ако получим разпореждане ще предприемем съответните действия, каза той. Наблюдаваме обстановката, каза Маринов. Относно възможността протестите да ескалират на 12 септември, той отговори: „Следи е и този процес, и има такива сигнали. И ние сме притеснени от това което чуваме по оперативен път, че евентуално могат възникнат нарушения на обществения ред“. Маринов добави, че се взимат допълнителни мерки ситуацията да не ескалира. По думите му за сряда в столицата трябва да има най-малко 10 протеста. Възможността протестите срещу Гешев да ескалират коментира и лидерът на НФСБ Валери Симеонов. Той поясни, че няма информация как се организират протестите , но теоретично е възможно. „Няма да е за първи път. За съжалени в обществено-политическия живот е прието всякакви средства да бъдат използвани за домогване до властта. За съжаление демокрацията остава на заден план- реалните избори“, каза той. Вече 2 години се правели всякакви опити да се игнорират резултатите от изборите и да бъдат заменени с чрез друг способ, чиято цел е смяната властта.", "date": "2019.09.11", "title": "МВР с допълнителни мерки срещу ескалиране на протестите"}
{"url": "https://www.24chasa.bg/novini/article/7649342", "text": "Започна търговията на винено грозде на обособения общински пазар в Монтана. Запалените винари и любители на домашния еликсир могат да си закупят нужните количества на достъпни цени. Различните първокласни сортове се продават от 1 и 10 до лев и 50. Каберне по 1 и 20 лв, Мерло Поморие по 1 и 20, Димят- 1 и 50, Поморийска шефка-1 и 10, Сира Поморие -1и 30, Шардоне Търговище, предпочитано от мнозина върви по лев и 30 и Мускат Отонел Поморие по лев и 50. Майсторът на опияняващата течност Кръстьо Якимов от Монтана се хвали със своето „Божоле“. Всяка есен закупува Мерло 100 килограма. Препоръчва градусът да бъде 21 . Ако е 18 на 100 кг грозде или 50 литра вино за разликата от 3 градуса добавя килограм и половина захар. Ако е под 15 градуса не става хубаво вино, а съотношението между водата и захарта трябва да е 1 към 5. Прибавя се калиев метабисулфат и се претака сутрин и вечер в разстояние на една седмица. След бурната следва тихата ферментация. Виното се съхранява в дъбови бъчви, не в пластмасови съдове, препоръчва старият винар. А първите глътки се отпиват след като е отлежало 40 дни.", "date": "2019.09.11", "title": "Стартира търговията с виненото грозде в Монтана"}
{"url": "https://www.24chasa.bg/novini/article/7649343", "text": "Полицаи задържаха двама мъже, на 38 и 50 години, за хулигански действия. Скандалът между тях станал снощи, около 23.30 часа, в село Сестринско. Това съобщиха от пресцентъра на МВР. Започнал с размяна на обидни реплики, след което по-възрастният произвел изстрели с газов пистолет във въздуха и ударил опонента си с пръчка в главата. Сектор \"Охранителна полиция\" в РУ-Кърджали продължава работата по случая по чл. 325, ал. 1 от Наказателния кодекс.", "date": "2019.09.11", "title": "50-годишен стреля с газов пистолет при скандал в с. Сестринско, ударил друг мъж с пръчка в главата"}
{"url": "https://www.24chasa.bg/novini/article/7649353", "text": "Чуждестранните студенти ще могат да останат във Великобритания до две години след завършването си, за да си намерят работа. Това гласят нови предложения на вътрешното министерство, предаде  . Те променят реформата от 2012 г., прокарана от тогавашния вътрешен министър Тереза Мей, която даваше на наскоро завършилите само 4 месеца да си намерят работа. Около 450 хил. чуждестранни студенти всяка година пристигат във Великобритания, а мярката ще се отнася за тези, започващи обучението си догодина, пише Би Би Си. Те ще трябва да са се обучавали в институция, която провежда имиграционни проверки. Няма да има ограничения за това какъв вид работа ще започнат те, нито на броя хора, които ще могат да се възползват от удължения срок. \"Ако някой се е нуждаел от доказателство за нов подход към имиграцията\", това е то, коментира редакторът на Би Би Си Марк Ийстън. \"Тереза Мей създаде \"враждебна атмосфера\" около миграцията с амбицията да намали новопристгащите до десетки хиляди, а Борис Джонсън обеща да се откаже от тази цел и да насърчи \"най-добрите и най-умните\" да живеят и работят в \"глобална Британия\".", "date": "2019.09.11", "title": "Чуждите студенти ще могат да останат във Великобритания до 2 години след завършване"}
{"url": "https://www.24chasa.bg/novini/article/7649347", "text": "Криминално проявен мъж е задържан в момент на превоз на незаконно пребиваващи чужденци. Около 18.35 часа вчера, в хода на полицейска операция, на пътя между селата Голяновци и Драговищица, автопатрул на РУ - Костинброд спрял за проверка товарен автомобил \"Форд Транзит\". В багажното отделение на буса, управляван от криминално проявен мъж от с. Хераково, униформените установили 17 нелегално пребиваващи на територията на страната чужденци, 11 от които от мъже. 45-годишният водач е задържан за срок до 24 часа. По случая е образувано досъдебно производство за извършено престъпление по чл. 281, ал.1 от НК под наблюдението на районната прокуратура.", "date": "2019.09.11", "title": "Задържаха мъж, превозвал в багажника на буса си 17 нелегални мигранти"}
{"url": "https://www.24chasa.bg/novini/article/7649357", "text": "\"Днес обявявам намерението си да упражня в едно бъдещо правителство суверенитета на Израел над долината на Йордан и северната част на Мъртво море\", заяви Нетаняху на пресконференция, уточнявайки, че тази мярка ще бъде предприета \"незабавно\" след победата му на парламентарните избори на 17 септември. Долината на Йордан заема около 30 процента от Западния бряг, палестинска територия, окупирана от Израел от 1967 г. Нетаняху уточни, че иска да анексира еврейските колонии, които са около 90 процента от територията на долината, но \"не и арабските села и градове като Ерихон\". Този план няма да засегне \"нито един палестинец\", заяви Нетаняху и каза, че иска да се възползва от американския мирен план на за Близкия изток, за да анексира още израелски селища. Очаква се САЩ, които непоколебимо подкрепят Израел след влизането на Доналд Тръмп в Белия дом, да представят след израелските избори подробно плана си за мир в Близкия изток. Този план ще бъде \"уникална историческа възможност да упражним суверенитета си над нашите колонии в Юдея и Самария и по отношение на други ключови за нашата сигурност места\", добави Нетаняху. Само три часа след това изявление Натаняху беше изведен от митинг в град Ашдод, след като завиха сирените, предупреждаващи за опасност от ракетен обстрел от ивицата Газа. Армията уточни, че две ракети, изстреляни от палестинския анклав, са били прехванати от противоракетния щит. Проектът на израелския министър-председател и лидер на дясната партия Ликуд беше възприет от палестинците като плесница. \"Това е грубо нарушение на международното право, груба кражба на територия, това е етническо прочистване. Това унищожава не само решението за две държави, а и изобщо възможността за мир, това променя ситуацията\", заяви за АФП Ханан Ашрауи, високопоставен член на Организацията за освобождение на Палестина (ООП). \"Нетаняху иска да спечели най-десните гласове, като продава на аудиторията си илюзията, че може да окупира палестински земи завинаги\", каза за АФП Хазем Касем, говорител на палестинското ислямистко движение Хамас, което управлява Газа. Йордания, която е пазител на мюсюлманските светини в Източен Ерусалим, предупреди, че такова решение \"би въвлякло целия регион в насилие\". Турция, от своя страна, каза, че това е \"расистко\" обещание. Наричайки това обещание \"опасна ескалация\", Саудитска Арабия настоя за \"спешна среща\" на външните министри на 57-е членове на Организацията за ислямско сътрудничество. \"Всяко решение на Израел да наложи своите закони на окупирания Западен бряг\" няма да има правна стойност на международно равнище, но \"ще е пагубно за потенциалното възобновяване на преговорите, за регионалния мир и смисъла на решението за две държави\", заяви говорителят на ООН Стефан Дюжарик. Изявлението на Нетаняху бе направено една седмица преди парламентарните избори, които се очаква да бъдат безпощадно оспорвани. Натаняху, който води дясна кампания и ухажва електората на еврейските заселници, които са за анексиране на Западния бряг, в момента е с изравнени шансове със съперника си, бившия началник на генералния щаб на армията Бени Ганц, който оглавява центристката партия \"Синьо и бяло\". Тази партия също е за анексиране на долината на Йордан. \"Радваме се да видим, че Нетаняху възприема нашия план. Но отношенията между Израел и САЩ са по-силни от министър-председателя. Пропагандата на Нетаняху към израелския народ ще приключи на 17 септември\", отговори партията \"Синьо и бяло\". \"От това, което премиерът каза, разбираме, че анексията е морковът в плана на Тръмп. Остава да разберем кое е тоягата? Какво ще трябва да дадем? Какво ще трябва да платим?\", отговори по израелския телевизионен канал \"Кан\" Айелет Шакед, бивш министър, който е начело на коалиция от малки десни партии, подкрепящи заселниците. Според анализатори израелският премиер, който идния месец предстои да бъде изслушан от съдебните органи по дела за \"корупция\" и \"злоупотреби\", на тези избори играе за политическото си оцеляване. Няколко дни преди последните парламентарни избори през април, който не доведоха до съставяне на правителство и затова се стига и до това ново гласуване, Нетаняху вече беше обещал да анексира еврейските селища на окупирания Западен бряг. Макар че колонизацията на Западния бряг и Източен Ерусалим продължава при всички израелски правителства от 1967 г., тя беше ускорена през последните години под натиска на Нетаняху и неговия съюзник във Вашингтон Доналд Тръмп. Към днешна дата над 600 000 израелци водят конфликтно съвместно съществуване с повече от 3 милиона палестинци на Западния бряг и в Източен Ерусалим. (От БТА)", "date": "2019.09.11", "title": "Нетаняху обещава да анексира стратегически район от Западния бряг, ако бъде преизбран"}
{"url": "https://www.24chasa.bg/novini/article/7649358", "text": "Руският общественик и бивш генерал от разузнаването Леонид Решетников отправи прощално послание към България и българските си приятели. Той коментира във Фейсбук 10-годишната забрана за влизане в страната, за която се разбра вчера, предаде  Ето пълния текст на посланието на Леонид Решетников: Сбогом, България! 10 години забрана за влизана - това е много, вероятно няма да доживея. Не съжалявам за нищо. Десетилетията, свързани с България, бяха щастливи в моя живот. Прекрасен по своята същност народ, удивителна история, великолепна природа, свещен български език. Който не знае това, е изгубил много. В моя дом често звучеше българската реч, български песни, на масата е имало баница и гювеч. Цялото ми голямо семейство станаха българофили: и дъщерите ми, и зетьовете ми, и внуците - всичките 11 души, не, 10. Малкият Миша още не е българофил. Може и да стане, въпреки че днес започвам да се съмнявам. Да забраниш на 10 обичащи България хора да влизат в страната - а никой от тях няма да тръгне без мен - това могат да направят само врагове на България. Хората с български имена, които правят официални изявления по повод русофилите и мен самия, са просто марионетки на сегашните господари на българската държава. Благодаря Ви, скъпи български приятели за подкрепата, помагайте на Николай Малинов. Той е истински български патриот и ние всички много го обичаме. Пожелавам ви всико най-добро и сили за възраждане на онази България, която изгубихте. И аз също.", "date": "2019.09.11", "title": "Леонид Решетников във Фейсбук: Сбогом, България!"}
{"url": "https://www.24chasa.bg/novini/article/7649395", "text": "- Да. Съдът в Перник излезе с решение, че спира изпълнението на заповедта за налагане на принудителната административна мярка, издадена от директора на РИОСВ-Перник, защото, както и цяла седмица обясняваме, замърсяването на атмосферния въздух не е от теца. В мотивите на съда ясно е посочено, че не е установено към момента на налагане на мярката да е имало налице пряка и непосредствена опасност за замърсяване на атмосферния въздух или здравето на хората. - Смятаме, че сме въвлечени в политически игри и една политическа група се опитва да си мери силите с друга, а ние се оказахме по средата като бушон. Отделно заради невъзможността институциите да установят от къде идва замърсяването. Най-лесно беше да се каже, че е от теца. Достатъчно кал хвърлиха по нас. Няма да позволим на когото и да е било да се измива с нас ръце и да ни пречи да работим. Още след като разбрахме, че спират дейността ни, бяхме изключително изнанадани, защото всяко наше действие около преработката на биомаса е съгласувано с компетентните институции, а изведнъж те казват, че не знаят нищо. Дори се стигна до там да се опитат отново да ни вкарат в нарушение, като ни налагаха да пуснем трети парогенератор, което щеше да е в абсолютен разрез точно с разрешението, дадено ни от РИОСВ. - Наказателната мярка беше за установено нарушение, поради използване на биомаса, за минал период. Повтарям - минал период! Проверките минаха добре и според протоколите, които получихме, не са открити нередности. Най-странното е, че за въпросното горене на биомаса, сме били глобявани вече и ни е непонятно защо изведнъж решиха да ни спрат за стари събития. - Аз съм директор на ТЕЦ \"Перник\", отговорям за него и дейността му. Не ме питайте въпроси, чиито отговор РИОСВ-Перник и МОСВ тряба да дадат. На територията на Перник има и други производствени предприятия, не сме само ние. Така че да правят проверки и да се установи от къде идва това замърсяване. Категорично заявявам, че ТЕЦ \"Перник\" няма да позволи жителите на града да останат без парно и топла вода. Както и ясно подчертавам, че никога ТЕЦ \"Перник\" не е карал хората да избират топла вода или чист въздух. Няма да позволим да се стигне до съкращения на персонала и тази процедура да доведе до настъпване на значителни вреди и загуби за \"Топлофикация Перник\", както и увреждане на нейното имущество, поради факта, че непрекъснатия цикък на производство е свързан с технологични особености и специфики на материално-техническата база. Точно заради това веднага внесохме за обжалва в съда наложената от РИОСВ принудителната мярка за спиране на четвърти и пети парогенератори.", "date": "2019.09.11", "title": "Любомир Спасов: Съдът доказа, че не ние замърсяваме въздуха в Перник"}
{"url": "https://www.24chasa.bg/novini/article/7649396", "text": "Новоизбраният председател на Европейската комисия Урсула фон дер Лайен заяви, че Западните Балкани ще бъдат сред приоритетите на председателството й, предава албанският телевизионен канал Top Channel. След като представи своя екип от комисари, Фон дер Лайен заяви: „Надявам се Западните Балкани да са близо до ЕС възможно най-скоро“, предава \" \". Относно интеграционня процес на балканските държави, тя отбеляза, че правилата за разширение на Съюза не са се променили. „Има някои фундаментални ценности, които страните-кандидати трябва да покажат, че зачитат“.", "date": "2019.09.11", "title": "Фон дер Лайен: Западните Балкани са един от приоритетите ми"}
{"url": "https://www.24chasa.bg/novini/article/7649030", "text": "Джак Ма, основател на китайския гигант за електронна търговия Alibaba, се оттегли от поста председател на съвета на директорите във вторник, предава  Ма, един от най-богатите и най-известни предприемачи, се отказа от поста навръх 55-я си рожден ден. Той остава член на „Alibaba Partnership\", 36-членна група, която има права да номинира мнозинството от съвета на директорите на компанията. Неговата длъжност ще бъде наследена от изпълнителния директор Даниел Джан, бивш счетоводител с 12-годишен опит в „Alibaba\". Преди това Джан бил президент на потребителската платформа Tmall.com. Бившият учител Ма, основава „Alibaba\" през 1999 г, целяща свързване на китайските износители с американските търговци. Компанията променя фокуса си и започва да обслужва растящия потребителски пазар в Китай, като постепенно разширява дейността си към онлайн банкирането, развлекателния сектор и изчисленията в облак. Общият обем на стоките, продавани в платформите за електронна търговия на „Alibaba\", е нараснал с 25% през миналата година до 853 млрд. долара. За сравнение американската Amazon е отчела общи продажби от 277 млрд. долара. Първоначалното публично предлагане от 25 милиарда долара на Нюйоркската борса през септември 2014 е най-голямото за китайската компания до днешна дата. Състоянието на Джак Ма се оценява приблизително на 38 млрд.долара. През 2015 г, Ма купи „South China Morning Post\", най-големият англоезичен вестник в Хонконг.", "date": "2019.09.11", "title": "Основателят на „Alibaba\" се оттегля от ръководството"}
{"url": "https://www.24chasa.bg/novini/article/7649367", "text": "За отправени закани за убийство 27-годишен е задържан в РУ-Джебел. Заплахите били насочени към жител на село Великденче при спор, възникнал около 19 часа вчера в Джебел. Причините за свадата са в процес на изясняване. Група \"Охранителна полиция\" в управлението в Джебел работи по случая.                                                                                                                                                                                                                                                                                                                       ", "date": "2019.09.11", "title": "Задържаха 27-годишен, заплашвал да убие мъж при спор в Кърджалийско"}
{"url": "https://www.24chasa.bg/novini/article/7649436", "text": "С постановление на Министерския съвет Общинският културен институт Етнографски музей на открито „Етър“ - Габрово се преобразува в Регионален Етнографски музей на открито „Етър“ - Габрово. С решението се променя статутът на комплекса, който да отговаря на неговата роля и значение за опазването на материалното и нематериално културно наследство на страната, съобщиха от правителствената пресслужба. Според Закона за културното наследство музеят е „специализиран“, а по териториален обхват попада в категорията „местни“ музеи. Този обхват и функции не съответстват на разнообразната дейност на музея и на уникалните сгради и сбирки на територията на комплекса. В отделни случаи през годините статутът на ЕМО „Етър“ е бил бариера за организирането на събития от национален и международен мащаб, за които се е изисквало партньорство с институция от регионално или национално значение. „Етъра” е първият и единствен в България музей на открито от тип „Скансен“. Той е разположен на територия от 17 8000 кв. км. и включва над 50 обекта, сред които уникални съоръжения, традиционни работилници и занаятчийски техники, сгради с обществено и историческо значение. Музеят изпълнява методически функции в национален мащаб по отношение на реализирани от читалища, учебни заведения и неправителствени организации възстановки на обичаи, обреди и традиционни дейности, организира различни форуми, свързани със съхраняването на традициите, а от 2003 ежегодно е домакин на Международния панаир на традиционните занаяти. В своята 55-годишна история комплексът е изпълнявал функции, които го доближават до регионалните и националните музейни институции, като утвърждаването им ще допринесе за неговото развитие и утвърждаване на неговата експертност. Преобразуваният регионален музей ще може да извършва дейности в национален мащаб по опазване и популяризиране на културните ценности, ще оказва методическа помощ на музеите, намиращи се на територията на област Габрово.", "date": "2019.09.11", "title": "Комплексът „Етър” се преобразува в регионален музей"}
{"url": "https://www.24chasa.bg/novini/article/7649385", "text": "През юни 2009 г. КТБ отпуснала 9 700 000 евро на фирмата \"Емстейд\" ЕОД за купуването на кораб. С парите обаче не бил набавен морският плавателен съд, а превъртени през офшорна фирма и върнати за погасяване на задължения на други дружества на Цветан Василев. За поредната далавера, свързана с банкера, който се укрива в Белград, разкри основният свидетел по делото за фалита на банката Бисер Лазов. Той отговаря на въпроси на прокуратурата вече втори ден в спецсъда.  Управител и собственик на \"Емстейд\" ЕОД била Мария Илиева, юрист във фирмата на Василев. Дружеството не се занимавало с никаква дейност, нямало и персонал и била поредната куха фирма, създадена с цел отпускане на кредити от банката. Като един такъв кредит бил и този за закупуването на кораб. Схемата за фиктивната покупка била измислена от Александър Пантелеев и Георги Вятков, шефове в КТБ. Те дори били много горди от това, което измислили, обясни Лазов. В интернет видели документи за покупка на кораб и въз основа на тях били изработени такива. Пантелеев и Вятков говорили, че ще направят документи и за морска ипотека. Така на книга парите били дадени за кораб, но в действителност такъв нямало. Милионите били превъртени през офшорна фирма, за да се избегнат данъци. Преди година и половина с Бисер Лазов се свързал човек, който купил от синдиците на КТБ кредитните задължения на фирмата \"Емстейд\" ЕОД и бил много горд с това, че се сдобил с кораб. Неговото разочарование обаче било огромно, когато след като проверил в корабната администрация в Малта, където корабът трябвало да бъде записан, разбрал, че всъщност такъв не съществува.  В съдебната зала Бисер Лазов обясни още, че служителите на Цветан Василев, на чиито имена се водели фирми, били притеснени и сред тях съществувало напрежение през периода 2008-2014 г. Той също се тревожел, че формалните собственици в един момент могат да се разпореждат с тези дружества и тяхното имущество. Ето защо били изготвени документи например на фирмата \"Дивелт 59\", с които формалният собственик прехвърля дружествените дялове на Цветан Василев и този документ стоял в банкера, за да го използва в случай на нужда.  Извън залата Бисер Лазов разкри, че имало и счетоводителка във фирмите на Василев, която обаче му се опълчила и отказала на нейно име да бъде записано дружество. Тя лично обяснила на банкера, че не е съгласна и ако трябва ще напусне, а той приел решението и от това за жената не последвало нищо.", "date": "2019.09.11", "title": "Фирма на подставено лице на Цветан Василев източила 9 700 000 евро от КТБ за купуването на кораб фантом"}
{"url": "https://www.24chasa.bg/novini/article/7649415", "text": "Тунджански полицаи задържаха 57-годишен жител на село Кабиле за нанасяне на телесна повреда. Снощи, към 23.15 часа, служители реагирали на сигнал, постъпил на тел 112, за ранен мъж в центъра на село Кабиле. На място е установен пострадалият - 42-годишен, транспортиран е от екип на ЦСМП - Ямбол за преглед и лечение с прободна рана в областта на корема, без опасност за живота. В резултат на предприетите бързи оперативно-издирвателни действия е установен извършителят на деянието - 57-годишен местен жител. Той е задържан с полицейска заповед за срок до 24 часа. При извършените процесуално-следствени действия са иззети доказателства относими към престъплението. Разследването продължава под ръководството на ямболската районна прокуратура.", "date": "2019.09.11", "title": "Мъж наръга в корема съселянин в Ямболско"}
{"url": "https://www.24chasa.bg/novini/article/7649471", "text": "Вашите пари от данъци трябва да ги виждате инвестирани в квартала. С тези думи лидерът на БСП - София Калоян Паргов се обърна към граждани от столичния квартал \"Орландовци\". На срещата с хората присъстваха още народният представител от \"БСП за България\" Николай Цонков, общинският съветник от групата на социалистите Иван Таков и кандидатът на БСП за кмет на район \"Сердика\" Янко Янков, съобщиха от пресцентъра на БСП - София. \"Хората предложиха част от улиците в квартала да ги направим еднопосочни. Това може да бъде реализирано. По-големият проблем обаче е инфраструктурата. С тези дупки и асфалт от времето на социализма няма как да продължаваме. Същото е положението във \"Връбница\", в \"Обеля\", в \"Овча купел\", в \"Хаджи Димитър\"... Крайните квартали са забравени от управляващите. А всички плащаме данъци. Парите от тях трябва да се връщат при нас, в квартала ни. Да ги виждаме инвестирани там, където живеем. А не да гледаме как ги влагат в ремонти и ремонти на ремонтите на \"Граф Игнатиев\", на \"Дондуков\" и около жълтите павета. Представете си само - с 24 милиона лева бюджет район \"Сердика\" ще светне\". А управляващите в Столична община ги инвестираха в ремонт на по-малко от километър на \"Графа\". Калоян Паргов представи пред гражданите и кандидата на БСП за кмет на район \"Сердика\" Янко Янков. \"Назад във времето той вече е бил кмет и има опит. Освен това е инженер, транспортен деятел, полковник. Той прие поканата ми да бъде кандидатът на БСП за кмет на този район. Вярвам, че вие, гражданите, заедно с Янко Янков и с нашата подкрепа, ще успеем да се справим с проблемите и да направим от район \"Сердика\" по-добро и по-уютно място за живеене\", каза лидерът на БСП - София. Той припомни, че заедно с гражданите от \"Орландовци\" вече имат постигнати успехи. Безспорно най-големият от тях е забраната за минаване на тежкотоварни камиони по улица \"Рояк\" и асфалтирането й заедно с ул. \"Жак Дюкло\". \"От около месец вече работя \"на терен\", както се казва, и познавам добре проблемите на хората от квартала, коментира Янко Янков. - Това, което чух на срещата, не ме изненадва. Въпросите, поставени от гражданите, и проблемите, които те посочиха, са реални. Имах време дори да помисля как да подредя проблемите, съставих вече един проектоплан и ги разделих по важност и по начин на решаване. Защото едните зависят от администрацията на район \"Сердика\", други са в компетенцията на Столична община, а трети - на други институции на държавно ниво. Срещите продължават. Когато приключат, ще направя анализ и ще подредя проблемите според приоритета. След това ще направя план-програма за решаването им. Всичко това ще представя на гражданите. Ще им покажа как аз виждам работата през следващите 4 години. И твърдо ще поема отговорността да разрешим всички проблеми, които зависят от районната администрация. За справянето с другите ще се боря, докато не постигна успех\". Според Иван Таков, проблемите на гражданите в крайните квартали са породени от пълната липса на политики и приоритети от страна на Столична община към тези части от София. \"Повече от 6 години ние говорим за това, че градът се развива на две скорости, коментира той. - Много бих искал да получа отговор на въпроса защо Столична община дава 15 милиона лева в момента, за да асфалтира бул. \"България\"? Това ли е най-големият проблем в града? Толкова ли е зле този булевард, че се налага с приоритет да бъде ремонтиран? Защо не погледнат вътрешнокварталните улици? Защо не ви питат вас, гражданите от кварталите, дали имате проблем с детските градини и ясли. Вече 20 години този въпрос стои нерешен. Бюджетът на Столична община за тази година е 1,7 милиарда лева. За чистотата на София са заделени 208 милиона. По-чист ли е градът? Въздухът по-чист ли е? Преди 10 години бюджетът за чистота е бил 140 милиона. За тази е двойно по-висок. А можем ли да кажем, че София е двойно по-чиста от тогава?! Въпросите са много, а отговорите от това управление на Столична община са незадоволителни. Затова е толкова нужна промяната\".", "date": "2019.09.11", "title": "Паргов пред граждани от \"Орландовци\": Вашите пари от данъци трябва да ги виждате инвестирани в квартала"}
{"url": "https://www.24chasa.bg/novini/article/7649492", "text": "69 лв. за нощувка за двама в двойна стая плюс закуска ще платят потребителите в столицата в нощта на 28 срещу 29 септември, в Нощта на хотелите. Съответно 59 лв. ще струва такава нощувка в софийски 4-звезден хотел и 49 лв. - в 3-звезден. Това съобщиха организаторите на инициативата, която се провежда за първи път в България във връзка със Световния ден на туризма, който се чества на 27 септември.  На 29 септември (събота) Столичната община ще отвори безплатно Регионалния исторически музей, Софийския зоопарк и Парк \"Врана\". За софиянци се организират и безплатни пешеходни туристически турове из центъра с екскурзовод на български.  Целта на инициативата е жителите на града да го видят през очите на гостите и да се докоснат до обекти, които подминават в ежедневието си, съобщи един от организаторите му Антон Пенев. Освен столичните хотели зад инициативата, която се прави по същия начин и в Берлин и Прага стои и Столичната община и общинското предприятие \"Туризъм\".  Самите хотели са приканени доброволно да се присъединят към инициативата и до момента в нея са се включили 2 петзвездни хотела в центъра на София, 7 четиризвездни и много 3-звездни. Условието за възползване от офертата е резервацията да се направи през  . Началото на резервациите е в 10 часа на 17 септември.  ", "date": "2019.09.11", "title": "69 лв. ще е нощувката в софийски 5-звезден хотел в Нощта на хотелите"}
{"url": "https://www.24chasa.bg/novini/article/7649481", "text": "Върховният граждански съд на Шотландия постанови днес, че решението на британския министър-председател Борис Джонсън за спиране на работата на парламента за пет седмици е незаконно, предадоха осведомителните агенции. Съдът не се съгласи с решението на съдия, който миналата седмица заяви, че съдът не е компетентен да се произнася за спирането на работата на парламента. Днес съдът заяви, че съветът на Джонсън към кралица Елизабет Втора за преустановяване на работата на парламента е \"незаконен, защото е имал за цел да постави в трудно положение парламента\", предаде БТА. \"Ние призоваваме парламентът незабавно да бъде свикан отново\", каза депутатката от Шотландската национална партия Джоана Чери след днешното решение на съда. Британското правителството заяви, че ще обжалва решението. \"Разочаровани сме от днешното решение и ще обжалваме пред Върховния съд на Великобритания. Британското правителство трябва да представи силен вътрешен законодателен дневен ред. Преустановяването на работата на парламента е законният и необходим начин за постигане на това\", каза правителствен говорител. Парламентът спря работа от понеделник до 14 октомври. Според противниците на този ход целта е да бъдат осуетени опитите им за обстойно проучване на плановете на Джонсън за Брекзит и да му се позволи да наложи излизане на Великобритания от Европейския съюз без сделка.", "date": "2019.09.11", "title": "Най-висшият съд в Шотландия: Спирането\nна работата на британския парламент е незаконно"}
{"url": "https://www.24chasa.bg/novini/article/7649333", "text": "Пожарникар, който загива при атаките срещу двете кули в САЩ на 11-септември 2011, бе погребан във вторник. Причината за това е, че идентифицират останките му 18 години след ужасяващия терористичен акт, пише CNN.  През юли тази година се установи, че останките на само около 60% от 2 075-те души, убити в Световния търговски център през този ден, са  идентифицирани.  Майкъл Хоб е бил 13 години ветеран.  \"Помним него и още 342-ма други пожарникари, които загинаха в този съдбовен ден и ще бъдем вечно благодарни за проявената смелост\", се казва в официално изявление във вторник, деня на погребението.  Освен загиналите пожарникари през този ден, в следващите години загиват още стотици. Нюйоркските служители твърдят, че още поне 200 пожарникари са загубили живота си от болести, причинени от работата им  в Световния търговски център след терористичните атаки на 11 септември 2001 г. \"Тези герои смело дадоха живота си, борейки се да спасят и възстановят другите. Никога няма да ги забравим\", казва шефът на нюйоркската пожарна Даниел Нигро.  Според Центровете за контрол и профилактика на заболяванията работата след терористичните атаки от 11 септември е причинила редица здравословни състояния, включително травми, заболявания на дихателната и храносмилателната системи.  Онези, които са били изложени пряко на атаките и оцеляват, също развиват ракови заболявания, които включват лимфом, левкемия и миелом. На 11 септември 2001 г. 19 мъже отвличат четири заредени с гориво американски търговски самолети, пътуващи за дестинации на западно крайбрежие. Общо 2977 души са убити в Ню Йорк, Вашингтон, окръг Колумбия и извън Шанксвил, Пенсилвания.  Атаката е организирана от лидера на терористичната групировка \"Ал Кайда\" Осама бин Ладен.", "date": "2019.09.11", "title": "18 години по-късно идентифицираха пожарникар, загинал под кулите на 11-ти септември"}
{"url": "https://www.24chasa.bg/novini/article/7649496", "text": "„С Гърция сме стратегически партньори. Четиристранният формат на разговори между България, Гърция, Румъния и Сърбия работи много добре, особено в реализирането на инфраструктурните проекти“. Това заяви министър-председателят Бойко Борисов в началото на срещата с министъра на външните работи на Гърция Николаос Дендиас, съобщиха от пресцентъра на Министерския съвет. По време на разговора премиерът Бойко Борисов изтъкна важността на ускоряването на реализацията на газовия интерконектор между България и Гърция, който е приоритетен за страната ни. „Това е важно за диверсификацията. Вече осигурихме напълно финансирането на интерконектора България-Гърция. Капацитетът е от 3 до 5 млрд. кубически метра газ“, посочи още министър-председателят. В рамките на срещата беше декларирано желанието на България и Гърция да продължат реализирането и на други инфраструктурни и енергийни проекти, които ще бъдат в интерес и на двете държави. На срещата беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала „Струма“ за свързаността с южната ни съседка. Премиерът Бойко Борисов и гръцкият министър Николаос Дендиас бяха единодушни, че между България и Гърция съществуват отлични двустранни отношения, които ще продължат да бъдат насърчавани във всички сфери от взаимен интерес. По време на срещата беше посочено, че икономическото сътрудничество остава приоритет в двустранното партньорство и двете страни подкрепят всяка инициатива, която би допринесла за активизиране на търговско-икономическите връзки.", "date": "2019.09.11", "title": "Борисов: С Гърция сме стратегически партньори, има пълно финансиране за газовата връзка"}
{"url": "https://www.24chasa.bg/novini/article/7649514", "text": "Германският канцлер Ангела Меркел е под натиск да се откаже от съкровената си позиция за балансиран бюджет и да отблъсне опасността от рецесия, като увеличи държавните разходи след вълна от мрачни икономически данни. Ангела Меркел някога обичаше да се представя като швабска домакиня. В Германия те са известни с предпазливото си отношение към разходите в домакинството. През 2008 година нейната реакция спрямо глобалния финансов крах и последвалата световна рецесия бе: \"Трябваше просто да попитате една швабска домакиня\". \"Тя щеше да ни предаде някоя мъдрост: не можете постоянно да живеете не според средствата си\", каза канцлерът. Сега обаче все по-нарастваща група от политически, бизнес и синдикални лидери призовават Меркел да изостави това, което бе отличителен белег на 14-те й години на власт, и да развърже кесията на Берлин на фона на признаците, че най-голямата икономика в Европа губи инерция. Въпросът излиза на преден план, точно когато германският парламент обсъжда бюджета за 2020 година. Германия отчете бюджетен излишък от 45,3 милиарда евро (50,3 милиарда долара) за първата половина на годината, след като миналата година за пети пореден път имаше излишък, подкрепен от деветгодишен икономически растеж. Германската централна банка (Бундесбанк) предупреди, че тази година страната може да изпадне в рецесия, след като през второто тримесечие икономиката се сви с 0,1%, също повдигайки въпроси за това колко дълго Германия може да постига бюджетни излишъци. Допълнителни данни очертаха мрачна икономическа картина на страната със свиване на заводските поръчки и производството на фона на търговската война САЩ-Китай и кризата в германския автомобилен сектор, които удариха ключовия промишлен отрасъл в страната. \"Политиците трябва бързо да дадат силен тласък на държавните и частните инвестиции\", съветва Йоахим Ланг, който оглавява влиятелната Федерация на германската промишленост. Щефан Кьорцел, лидер на Германската конфедерация на профсъюзите (DGB), повтори коментарите на Ланг, заявявайки, че германските правителства трябва да инвестират допълнителни пари \"незабавно - в разширяването на инфраструктурата, достъпни жилища и бъдещата жизнеспособност на германската икономика\". Миналия месец обаче Меркел настоя Берлин да остане ангажиран с политиката си на балансиран бюджет или \"schwarze null\" (\"черна нула\", както е известен в Германия), изключвайки в същото време взимане на нови заеми. Неотдавнашни търговски данни осигуриха лъч надежда. Въпреки вълната от глобални рискове, включващи ескалиращата търговска война САЩ-Китай и кризата във Великобритания около Брекзит, месечният износ скочи с 0,7% през юли спрямо юни, обърквайки анализаторите, които очакваха свиване от 0,5% на месечна основа. Търговският излишък на Германия също нарасна, достигайки 20,2 милиарда евро през юли, като търговските излишъци на страната са обект на нападки от други държави и особено на администрацията на президента на САЩ Доналд Тръмп. Германското бизнес доверие обаче бележи седемгодишен минимум, отчете внимателно следено проучване, оповестено миналия месец от мюнхенския институт за икономически изследвания Ifo. А и германските потребители, някога ключова опора за икономическия растеж, изглежда губят желание за харчене. Продажбите на дребно отбелязаха през юли най-големия си спад тази година на фона на увеличение на безработицата. Слагането в ред на държавните финанси бе ключова част от програмата на коалицията на консервативния Християндемократически съюз с лявоцентристката Социалдемократическа партия след първата изборна победа на Меркел през 2005 година. Меркел затвърди имиджа си на защитник на фискалните икономии само няколко години по-късно при дълговата криза в еврозоната. Тя настоя затъналите в дългове правителства от валутния съюз да се придържат към строгите бюджетни правила на 19-членната зона. Поощрена от поддръжниците си, тогава тя засили ангажимента си за фискална справедливост, като наложи нов бюджетен контрол над европейските партньори на Германия. Меркел е под натиск, в момент когато Европейската централна банка (ЕЦБ) се готви за заседание в четвъртък (утре - бел. прев.), на което се очаква да бъде обявен нов кръг от парични стимули, за да запази траекторията на растеж в еврозоната и да отблъсне опасността от свръхниска инфлация. Само че икономистите са все по-скептично настроени за това какво може да постигне ЕЦБ в стимулирането на растежа и ускоряването на инфлацията, която е под целевото равнище, без най-голямата икономика в еврозоната, Германия, също да се включи чрез отваряне на хазната си и да харчи пари. Миналия месец нобеловият лауреат за икономика Пол Кругман обвини германците от страниците на в. \"Ню Йорк таймс\", че \"се отнасят лошо към себе си, с разрушителна мания за държавния дълг. И цената на тази мания се прехвърля върху света като цяло\". Не че няма за какво да харчат пари в Германия, написа той. \"Просто не искат да харчат\", заключи икономистът.", "date": "2019.09.11", "title": "Ще се откаже ли Меркел от емблематичната си позиция за нулев дефицит?"}
{"url": "https://www.24chasa.bg/novini/article/7649519", "text": "След повече от 10 години житейски и работен опит в различни маркетинг агенции и компании в Белгия и Холандия през 2013 г. Огнян Попов решава да се установи отново в България и да развива своя собствена компания тук. Идеята за нея се заражда още през 2009 г., когато той лансира в Белгия популярна и до днес онлайн платформа за дигитални брошури. Става дума за дигитална версия на познатите на всички хартиени брошури на търговски вериги, които мнозина у нас намираме в пощенските си кутии. Това че в Белгия и в Холандия хората като цяло са по-платежоспособни, отколкото в България, изобщо не означава, че не обичат промоциите. Напротив – там се печатат десетократно повече хартиени брошури, отколкото в България при съпоставимо население, като и в двете държави хората също като у нас масово търсят промоции, т.е. по-ниски цени. Няколко години след окончателното си завръщане в България основаната от Попов \"Проспекто Груп\" АД има присъствие в над 18 европейски държави и 40 служители в софийския си офис. В България компанията развива платформата чрез  , като реализира близо 2 милиона месечни посещения и вече работи тясно с над 20 от водещите търговски вериги. „По принцип търговските вериги харчат в световен мащаб над 4 млрд. евро всяка година за т.нар. безадресни брошури, с които задръстват пощенските кутии на хората, живеещи в района на техен обект. „Проспекто“ дигитализира тези брошури и ги прави интерактивни и проследими“, казва Попов. „Ние помагаме на потребителите да правят покупките си рационално, позволявайки им да избират възможно най-ниската цена за всеки търсен от тях продукт, като виждат много лесно къде той е в промоция и съответно има по-ниска цена“, обяснява Огнян. С хартиената брошура това няма как да се направи, също и от сайтовете на търговските вериги. Защото те трябва да се отварят поотделно, всеки сайт има различен дизайн и откриването на един и същ продукт не винаги става лесно и бързо. Освен това напълно е възможно даден продукт да липсва в един сайт, просто защото не е в промоция, но въпреки това цената му да е по-атрактивна. Но това далеч не е всичко. Дигиталната брошура, разработена от „Проспекто“, дава възможност и на клиентите им от търговските вериги да проследяват поведението на потребителя и да измерват ефекта от своите брошури и от рекламата, в която са вложили немалко пари. Това става с помощта на разработения от тях мобилен продукт. Притежателят на смартфона, на който потребителят е разглеждал дадени продукти, най-после е решил да посети избрания от него магазин. Над самия обект е поставена GPS-точка, която регистрира влизането му в магазина и колко време е стоял вътре. Стига разбира се той да е позволил опцията „проследяване на местоположението“. „Иначе ритейл секторът няма как изобщо да проследи какъв е ефектът от печатната брошура. Дигитализацията му позволява да измери много точно този резултат“, казва Попов. Над 1 милион потребители посещават всеки месец платформата broshura.bg. В Европа вече имат над 6 милиона потребители. „Правили сме много собствени проучвания на европейските пазари и заключихме, че в Западна Европа е вече доста пренаселено и затова сме се насочили към Централна и Източна Европа. В момента сме се фокусирали над Румъния и Унгария. В Унгария имаме договор с конгломерата около TV2”, казва предприемачът. Според Огнян Попов Endeavor е синоним на подкрепа на предприемачите и той следи програмите им много отдавна. „Веднага щом чух за програмата Dare to Scale, кандидатствах. Има много предизвикателства пред компании като „Проспекто Груп“ и смятам, че ще е доста интересно“, споделя той.", "date": "2019.09.11", "title": "„Проспекто“ дигитализира промоциите"}
{"url": "https://www.24chasa.bg/novini/article/7649499", "text": "41-годишен египетски моряк е открит мъртъв на бургаско пристанище около 21 ч. снощи, съобщиха от полицията за \"24 часа\". Трупът на Ахмед О. е намерен до работилница на територията на порт БМФ, терминал \"Изток\". При първоначалния оглед не са открити следи от насилие. Тялото е откарано за аутопсия в УМБАЛ Бургас, която да установи причината за смъртта на моряка.", "date": "2019.09.11", "title": "41-годишен египетски моряк открит мъртъв на бургаско пристанище"}
{"url": "https://www.24chasa.bg/novini/article/7649521", "text": "39-годишен мъж е в кома след употреба на свръхдоза наркотици – съобщават от Областната дирекция на МВР-Добрич. На 10 септември, около 12,40 ч, е получено съобщение от служител на медицински център в курорта „Албена” за пострадал мъж на 39 години от прекомерна употреба на наркотични вещества. Мъжът е транспортиран в болницата в Добрич, в състояние на кома, с опасност за живота. При последвалите следствени действия в хотелската стая, в която е настанен, са открити 2 броя угарки от ръчно свити цигари, реагиращи на канабис, спринцовки с хероин и три броя таблетки лекарствени продукти. По случая е образувано досъдебно производство.", "date": "2019.09.11", "title": "39-годишен – в кома, след свръхдоза наркотици"}
{"url": "https://www.24chasa.bg/novini/article/7649651", "text": "Посланикът на Иран в Лондон заяви, че товарът на петролният танкер „Адриан Даря 1“ е бил продаден на частна компания и така Техеран по никакъв начин не е нарушил санкциите, които Европейският съюз е наложил над Сирия, предава Reuters. „По време на срещата ми с британският външен министър беше подчертано, че действията на властите срещу танкера, пренасящ ирански петрол бяха нарушение на международното право“, заяви посланикът Хамид Баейдинеяд в съобщение в „Туитър“, след като беше повикан в британската столица, предава  . „Санкциите на ЕС не могат да бъдат прехвърляни на трети страни. Въпреки многобройните заплахи от САЩ, танкерът продаде петрола си на частна компания и не е нарушавал никакви задължения“, добави той. По-рано Великобритания обвини Техеран, че танкерът „Адриан Даря“, по рано задържан и освободен от британските власти в Гибралтар, е продавал петрол в Сирия, което е в нарушение с наложените над Дамаск санкции от страна на ЕС.", "date": "2019.09.11", "title": "Иран: Танкерът „Адриан Даря 1“ продаде петрола си на частник и не е нарушил санкциите на ЕС"}
{"url": "https://www.24chasa.bg/novini/article/7649659", "text": "Министър-председателят в оставка на Косово Рамуш Харадинай проведе пресконференция, след като откри паметник в чест на жертвите на атентата срещу Кулите близнаци на 11 септември в САЩ, пише косовският вестник Gazeta Express. Той обърна внимание и на „сръбската пропаганда“ срещу Косово във връзка с усилията на Белград да бъде оттеглено признанието от страна на редица страни за суверенитета на Прищина, предаде  . „Опитите на Сърбия да премахне международното признание за суверенитета на Косово продължават“, заяви Харадинай. Говорейки за уволнението на Джон Болтън като съветник по националната сигурност на САЩ от президента Доналд Тръмп, който според медиите е поддръжник на идеята за разделяне на Косово, премиера заяви, че САЩ защитават Косово, а Болтън не подкрепя идеята за разделяне. „За САЩ Косово е фронтова линия. Убеден съм, че САЩ ще бъде с Косово. Чухме много слухове. Никой в Америка не подкрепя разделянето на Косово, включително Болтън “, каза Харадинай. Той повтори, че 100-процентовите мита върху сръбския внос, наложени от неговото правителство миналата година, ще бъдат отменени едва след като Сърбия признае суверенитета на Косово. \"Митата ще бъдат отменени само след признаването\", каза Харадинай по време на пресконференция в Прищина.", "date": "2019.09.11", "title": "Харадинай: САЩ са против разделянето на Косово"}
{"url": "https://www.24chasa.bg/novini/article/7649671", "text": "Прекалява се с внушаването на страхове по отношение на стратегията за детето. Това каза министърът на образованието Красимир Вълчев по време на заседание на Комисията по образование в отговор на въпрос на депутата от БСП Ирена Анастасова във връзка с протестни действия на учители, предава „Фокус“. \"Що се отнася до протестите срещу стратегията за детето и опита те да се свържат със системата на образованието, изслушах доста от нещата, не намерих какъв е проблемът\", каза още Вълчев. „Имаме конкретни искания, получени по постановление 100 на МС от 2018 г. за регламентиране на механизма за съвместна работа на институции. Това постановление не е прието от МС и публичното пространство. Част от исканията са напълно обосновано и конкретно за това, което говорите. По-скоро не припознавам учителски протест, отколкото опит да се етикира като такъв протестни групи, които протестират срещу Стратегията за детето. Иначе в системата има 90 хил. учители. Естествено, че има хора с различно мнение, с много предложения. Имаме най-различни предложения. Голяма част от тях си противоречат. Дори в самите форуми усещате противоречията в предложенията. Мога да коментирам конкретно ПМС 100“, допълни още министърът. Той напомни, че постановление 100 съдържа разпоредби, които не са в наредба на Министерството, а в акт на Министерски съвет, за да гарантира помощта от страна на другите институции към системата на образованието. „Има една напълно оправдана реакция на учителите по отношение на възлагането на допълнителни възнагражденията и промените в системата последните години дойдоха много. Същността на учителската работа е в педагогическата й част, от друга страна като държава сме изправени пред едно значително предизвикателство, това е, че имаме голям брой ученици от семейства с липса на отношение към образованието, склонни да се изключват от системата на образованието, с които трябва да се работи много повече“, допълни още министърът. Той посочи, че има над 1100 училища, които са класифицирани като такива с концентрация на лица от уязвими групи. \"Не можем да се откажем, не можем да се предадем. Това означава като общество да се предадем. Ако искаме да живеем в хармонично проспериращо общество, трябва да има по-малко изключени. Основният, който трябва да се справи с това, е образователната система. Това не трябва да бъде за сметка на формализъм\", допълни още министърът. По думите му не е целта да има посещаемост по домовете от страна на учителите, а да има резултат. Промените в нормативната уредба тази година бяха в посока облекчаване на документацията и административната тежест за учителите. Това каза министърът на образованието Красимир Вълчев по време на заседание на Комисията по образование в отговор на въпрос на депутата от БСП Веска Ненчева във връзка с началото на учебната година и във връзка с национално изследване на диагностика на прегаряне от професията. „Това не означава, че ще отпаднат документите, може би най-същественото, което напарвихме е отпадането на тематичните разпределения. Това не означава отпадане на задължението за планиране на работата. Документът в системата е необходим да се предава и съхранява информация, но не трябва да бъде фокус на контрола, защото иначе системата се превръща във формализъм“, изтъкна още министърът.", "date": "2019.09.11", "title": "Вълчев: Прекалява се с внушаването на страхове за стратегията за детето"}
{"url": "https://www.24chasa.bg/novini/article/7645977", "text": "Първа стъпка да сбъдне мечтата си един ден да стане космонавт направи едва на 11 г. търновският ученик Пламен Дачев. Петокласникът в училище “Емилиян Станев” това лято бе на обучение в Космическия лагер в Измир, “пътува” в совалка към космическа станция и дори проектира сгради за колония на Марс. Пътя към един от трите космически центъра за обучение в света, създадени по модел на NASA, му открило Ежегодно Центърът за творческо обучение организира конкурс чрез есе или видеоесе, за да стимулира и подкрепи участието на талантливи български ученици от 9 до 15 години с интерес към науката, математиката и технологиите. Великотърновското момче бе на седмо място още след първото класиране сред стотици любознателни деца. “Екзопланетите са планетите извън нашата Слънчева система и аз трябваше да ги опиша с 400 думи - така преминах първия етап. После трябваше да имам препоръки от моите учители и да снимам бележника си, за да се класирам на следващия”, разказва Пламен.   Преди да се захване с есето, той не знаел точно какво са екзопланети, защото в училище все още са учили твърде малко астрономия, но интересът му към необятния Космос е от съвсем малък. Не си спомня - дали татко му, който е готвач, или майка му - начална учителка. Семейството обаче единодушно насърчава влечението на момчето, което вместо задължителните за училище произведения жадно поглъща книги с фантастични сюжети. В клас пък най-интересна му е математиката. Ходи на математически състезания и има редица награди. На английския набляга от първи клас. Затова неговата досегашна класна Николинка Вичева и преподавателката по английски Биляна Бонева са учителите, помогнали с препоръки на Пламен да осъществи звездното си приключение. Общинският съвет във Велико Търново гласува 2000 лв. за таксата му за участие. Така Пламен влиза в тима от 170 деца от цял свят, които попадат в тренировъчния лагер. Сред тях българчетата са 32. По време на едноседмичното обучение те участват в интерактивни симулации, свързани с Космоса - изпробват движенията в безтегловност, упражняват се в совалка и ред още недостижими за връстниците им неща.   “Пускаха ни презентации, учихме как космонавтите отиват до Луната. Имаше планетариум, където с телескоп наблюдавахме Слънцето и Луната. Качвахме се на симулатори - единият започва да се върти, друг ни издигаше нагоре - като в безтегловност”, обяснява Пламен. Една от мисиите била да влязат в “главата” на совалка и да отидат до Международната космическа станция. Пламен бил от техническия екип на борда, но имало деца, които “командвали полета” от земята. Когато пристигнали в Измир, момчетата и момичетата били разделени на отбори според възрастта си. В екипа на Пламен имало деца от Чехия, Австралия, Канада и Франция. Обучението и поставените задачи се водели изцяло на английски. В симулативната совалка се намирахме в една огромна стая, пълна с копчета. Наземният контрол ни казва задачите, ние отговаряме”, вълнува се от преживяването Пламен. Той уточнява, че преди да започнат мисията, трябвало да изчетат наръчник за работа с всички панели. Друга мисия, която Пламен ще помни за цял живот, било построяване на колония на Марс. Малките астронавти трябвало да проектират сгради и после да ги конструират. “Някой ден, когато наистина стъпим на Марс, може сградите да бъдат точно такива, каквито ние ги направихме. Аз построих нещо като сграда за живеене. Предполагам, че там училища няма да има, защото преподаването на знания ще е на съвсем друго ниво”, обяснява Пламен.   Горд е, че именно неговият отбор спечелил тази мисия. Бъдещите “колонизатори” на нови планети се докоснали до “Семената покълват в нещо като гъба, която симулира почвата. Лампи заменят слънчевата светлина”, вещо допълва момчето, което си е донесло от космическите семена и дори гъба-почва. Докато бил в Space Camp в Турция, петокласникът опитал и т.нар. лунна походка. Разказва, че бил овързан с въжета и създали такава среда, че движенията му се забавяли и когато искал да отскочи, това ставало много, много бавно. Децата правили ракети, после ги изстрелвали и цяла седмица живели, все едно са някъде в Космоса. Пламен се завърнал и с много нови приятелства с връстници, също като него изкушени от звездите, планетите и това, което е отвъд Млечния път. Разпознава cъзвездията, а вече знае и как c пpоcто око може да различи в небето Международната космическа станция. А каква е разликата между космонавт и австронавт ли? “Космонавтите ходят да учат и да се подготвят в Русия, а пък астронавтите - в други страни”, казва Пламен. Той още няма ясни планове към коя космическа сила ще се насочи. Убеден е обаче, че един ден ще се качи в истинска совалка. От учебно-тренировъчния лагер в Измир се върнал със сертификат, който е един от високо ценените документи за прием в голям брой училища и университети по света.", "date": "2019.09.11", "title": "Пламен проектира сгради за колония на Марс"}
{"url": "https://www.24chasa.bg/novini/article/7649049", "text": "Китай ще създаде около 20 нови пилотни зони за развитие на иновативни технологии, свързани с изкуствения интелект. Това трябва да стане до 2023 г., се казва в издадени неотдавна от Министерството на науката и технологиите насоки. В документа се посочва, че пилотните зони ще работят за задълбочаване на интеграцията между изкуствения интелект и социално-икономическото развитие на Китай, както и за подобряване на нивото и способностите за иновации в тази сфера, предава  . Зоните също така ще осигурят модели за иновативно развитие на изкуствен интелект от ново поколение. Гладовете, в които ще бъдат създадени пилотните зони трябва да разполагат със сериозни научно-технологични ресурси, стабилна индустриална база, инфраструктура и ясни мерки в подкрепа на този сектор.", "date": "2019.09.11", "title": "Китай ще създаде 20 нови пилотни зони за развитие на изкуствен интелект"}
{"url": "https://www.24chasa.bg/novini/article/7649681", "text": "Пенсиите ще се увеличат най-малко с 6% от 1 юли 2020 г. \" Ръстът на средния осигурителен доход отчитан от НОИ дава основание да се завиши прогнозата, която е заложена в три годишната бюджетна рамка и нашите очаквания и нашите очаквания, без да мога да кажа конкретно число е, че темпът на осъвременяване на пенсиите от 1 юли ще  бъде по-висок от заложения и ще бъде над 6%\", обясни социалният министър Бисер Петков след блиц контрол в ресорната парламентарна комисия. Той обаче уточни, че точният процент ще стане ясен по-късно.  При темпът на нарастване на минималната заплата в рамките на този управленски мандат има предвидимост и яснота, обясни още социалният министър. През следващата година тя трябва да 610 лв. \"Синдикатите винаги искат по-висок ръст на минималните заплати, а работодателските организации смятат, че минималната заплата не трябва да нараства. Този дебат ще се води докато нямаме яснота върху факторите, от които зависи минималната заплата и начина, по които тя да се определя\", обясни още Петков. Приемната закрила е мярка за закрила и има доста сериозно разпространение в страната. 2000 деца са настанени в приемни семейства. Трябва да се осигурят добри условия за работа и заплащане на приемните родители, защото този труд е специфичен и е 24 часа, обясни още Петков. Изказването му е по повод исканията на пр", "date": "2019.09.11", "title": "Вдигат пенсиите с поне 6 на сто догодина"}
{"url": "https://www.24chasa.bg/novini/article/7649717", "text": "Учени са създали два ембриона на северен бял носорог като част от усилията да спасят почти изчезналия вид, предаде ДПА, цитирана от БТА.  \"Отбелязваме важно събитие по осеяния с препятствия път, което ни позволява да планираме бъдещите стъпки в програмата за спасяването на северния бял носорог\", се посочва в изявление, направено от Томас Хилдебранд от Института за изследване на животните и дивата природа \"Лайбниц\" в Германия. През август учените успешно взеха яйцеклетки от последните две останали женски от вида - Наджин и Фату, които живеят в Кения. Яйцеклетките бяха изпратени в лаборатория в Кремона, Италия, и изкуствено оплодени със сперма от вече покойни мъжки северни бели носорози. \"След десетдневен инкубационен период две от яйцеклетките на Фату се развиха в жизнеспособни ембриони, които бяха криосъхранени за бъдещ трансфер. От яйцеклетките на Наджин не се развиха жизнеспособни ембриони\", казва Чезаре Гали от лабораторията \"Авантеа\" в Кремона, Италия. Учените планират замразените ембриони в бъдещ момент да бъдат прехвърлени на сурогатни майки от вида южен бял носорог, тъй като Наджин и Фату не са в състояние да износят бременност поради различни здравословни причини. \"Предстои ни да изминем дълъг път\", споделят специалисти от резервата \"Ол Педжета\" в Кения, където живеят Наджин и Фату. Процедурата е резултат от години на изследвания и набиране на средства, след като опитите за естествено размножаване на носорозите се оказаха неуспешни. Судан - последният мъжки северен бял носорог, се спомина миналата година. Преди това обаче от него и няколко други мъжки екземпляра е взета замразена сперма с надеждата, че за спасяването на вида могат да бъдат приложени техники за асистирана репродукция.", "date": "2019.09.11", "title": "Учени създадоха два ембриона на северен бял носорог в опит да спасят вида"}
{"url": "https://www.24chasa.bg/novini/article/7649725", "text": "Президентът Доналд Тръмп внезапно изгони Джон Болтън - твърдолинейния си съветник по националната сигурност, с когото имаше сериозни разногласия за Иран, Афганистан и много други световни предизвикателства. Вчерашната неочаквана смяна беше поредното напускане на инакомислещ от близкото обкръжение на президента, след като Тръмп е все по-малко склонен да приема съвети, които влизат в противоречие с неговата интуиция. Това става и в тежък момент за Тръмп на световната сцена, когато той трябва спешно да взима решения по трудни външнополитически въпроси. През последните месеци припламваше напрежение между Болтън - третия съветник на Тръмп по националната сигурност, и други служители заради борбата за влияние в обкръжението на президента и това как да бъде управлявано желанието му да преговаря с някои от най-неприятните световни играчи. Откакто през пролетта на миналата година Болтън влезе в администрацията, той беше скептично настроен към предприетото от президента вихрено подобряване на отношенията със Северна Корея, а напоследък той стана силен вътрешен критик на евентуални преговори между Тръмп и лидерите на Иран и афганистанските талибани. Болтън се разминаваше с Тръмп и в силното си порицание на агресиите на Русия по света, а миналата година организира дискретна кампания в администрацията и със съюзници в чужбина, за да убеди Тръмп да остави силите на САЩ в Сирия, за да се борят с останките от \"Ислямска държава\" и иранското влияние в региона. Но маневрирането на Болтън тогава бе в пълен контраст с решението на бившия министър на отбраната Джим Матис да подаде оставка заради обявеното през декември от Тръмп изтегляне, което на практика беше отменено. Тръмп и Болтън представиха вчера в Туитър противоречащи си версии за не съвсем приятелското напускане на съветника - последни изстрели в едни отношения, които почти от самото начало бяха нестабилни. Тръмп заяви в Туитър, че казал на Болтън в понеделник вечерта, че Белият дом вече не се нуждае от неговите услуги, и Болтън връчил оставката си вчера сутринта. Болтън отвърна със свое изявление в Туитър, в което заяви, че предложил да подаде оставка в понеделник, \"а президентът Тръмп казал: нека да поговорим за това утре\". Тръмп обясни, че имал \"сериозни разногласия\" с Болтън по много от предложенията му като съветник по националната сигурност, \"подобно на други хора от администрацията\". Писмото с оставката на Болтън с вчерашна дата беше от само две изречения. Той написал: \"Уважаеми г-н президент, с това подавам оставка, на практика незабавно, като помощник на президента по въпросите на националната сигурност. Благодаря Ви, че ми предоставихте тази възможност - да служа на нашата страна.\" Той подписал писмото \"С уважение, Джон Р. Болтън\". Сенаторът от Южна Каролина Линдзи Греъм, пътувал с Тръмп в понеделник, каза, че за президента \"чашата преляла\", когато научил, че Болтън бил противна вече отменената среща през уикенда с талибаните в Кемп Дейвид. А републиканец, запознат с разногласията между Тръмп и Болтън, каза, че съпротивата на съветника срещу евентуална среща между Тръмп и иранския президент Хасан Рохани е ускорила нещата. Френският президент Еманюел Макрон се опитва да посредничи за такава среща, евентуално в кулоарите на предстоящата сесия на Общото събрание на ООН, с надеждата да спаси международната ядрена сделка с Иран, от която Тръмп се оттегли. \"Имало е много случаи, при които посланик Болтън и аз сме имали разногласия. Това е сигурно\", каза вчера държавният секретар Майк Помпейо. Той добави, че Тръмп е дал да се разбере, че е готов да се срещне с Рохани \"без предварителни условия\". Иранското правителство приветства напускането на Болтън, а говорителят Али Рабией каза, че то може да подготви почвата за затопляне на отношенията. \"След освобождаването от длъжност на най-големия поддръжник на войната и икономическия тероризъм Белият дом ще се сблъсква с по-малко препятствия да разбере ситуацията в Иран\", заяви той в Туитър. Техеран определя санкциите на САЩ срещу Иран като \"икономически тероризъм\". Изгонването на Болтън беше изненадващо за мнозина в Белия дом. Само час преди съобщението на Тръмп в Туитър пресслужбата обяви, че Болтън ще участва заедно с Помпейо и Мнучин в брифинг за указ, разширяващ начините за борба с тероризма. Но това не стана. Говорителят на Белия дом Хоган Гидли каза, че постът на Болтън временно ще бъде зает от заместник-съветника по националната сигурност Чарлз Купърман, който е работил в администрацията на Рейгън и е заемал висши длъжности в отбранителната промишленост. Тръмп каза, че ще определи заместник на Болтън следващата седмица (БТА).", "date": "2019.09.11", "title": "Тръмп изгони \"ястреба\" Болтън, с когото имаше разногласия по външната политика"}
{"url": "https://www.24chasa.bg/novini/article/7649726", "text": "Френският финансов министър Брюно Льо Мер е получил три писма със смъртни заплахи, включително едно тази седмица, в което е имало куршуми, каза днес негов сътрудник, цитиран от Ройтерс и БТА. Засега не е ясно кой е отправил заплахите или какъв е бил мотивът, но писмата съвпадат с увеличаване на насилието срещу политици, заяви сътрудникът. \"Ние приемаме демократичните дебати, приемаме, че хората могат да бъдат несъгласни с нашите политики, но това отива твърде далеч\", каза той. По думите му първото писмо било изпратено до полицията в град Байон през август. В него се отправяла заплаха за \"сриване\" на лятната вила на Льо Мер по време на срещата на върха на Г-7, състояла се между 24 и 27 август в разположения наблизо град Биариц. Второто писмо било изпратено направо до жилището на Льо Мер в Сен Пе сюр Нивел. В него се отправяла заплаха срещу самия Льо Мер. Третото писмо било получено от министерството на финансите вчера. В него имало три куршума. Изпращачът казвал, че два от тях са за Льо Мер, а третият - за министъра на публичните дейности и финанси Жералд Дарманен. Попитан дали сигурността на министрите е била засилена, сътрудникът отговори, че всеки от тях има охрана в съответствие с протокола във Франция.", "date": "2019.09.11", "title": "3 писма със смъртни заплахи, едното от тях с куршуми, получил френски министър"}
{"url": "https://www.24chasa.bg/novini/article/7649733", "text": "Семейство от Мисури спечели за втори път голямата награда от лотария, като малко не му достигна тя отново да е няколко милиона долара, съобщи Асошиейтед прес, цитирана от БТА.  Мерилин и Джими Лавлейс са имали съвпадение на четири от петте числа, плюс числото на Пауърбол миналата седмица. Това им е донесло печалба от 50 000 долара. Печелившият билет е купен от магазин в гр. Фармингтън, където живее семейството. Същото семейство спечели джакпота от 3,7 милиона на Лото през 2007 г.", "date": "2019.09.11", "title": "Семейство от Мисури спечели втори път от лотария"}
{"url": "https://www.24chasa.bg/novini/article/7649738", "text": "Омбудсманът Диана Ковачева организира среща с експерти и граждани, на която ще се търсят решения на проблемите със замърсяването на въздуха. Събитието ще се състои утре, 12 септември 2019 г., от 15.00 часа в институцията на омбудсмана – гр. София, ул. „Георг Вашингтон“ № 22. Това съобщиха от пресцентър на омбудсмана.  В дискусията са поканени да участват отговорните по проблема институции – Столичната община, министерствата на околната среда и водите, на транспорта, информационните технологии и съобщенията, на земеделието, храните и горите, на труда и социалната политика, на вътрешните работи, Национален институт по метеорология и хидрология, Държавна агенция за метрологичен и технически надзор, Химикотехнологичен и металургичен университет, неправителствени организации и заинтересовани граждани.", "date": "2019.09.11", "title": "Омбудсманът събира институции и граждани по проблемите на мръсния въздух"}
{"url": "https://www.24chasa.bg/novini/article/7649748", "text": "Агенция \"Пътна инфраструктура\" обяви обществена поръчка за пълно археологическо проучване на открития обект в района на село Градище, по трасето на АМ \"Хемус\", в участъка от п. в. Белокопитово до п. в. Буховци, съобщиха от пътната агенция. При първоначалното обследване на трасето е разкрит многослоен археологически обект. По време на предварителното му проучване се откриват селища от бронзовата, римската епоха и Средновековието. Най-многобройни са материалите от втората половина на IV в. и началото на V в. Сред находките присъстват керамика, монети, накити, инструменти, прешлени за вретено, тежести за стан и др. Разкрити са също ями вероятно от къснобронзовата епоха (II хил. пр. Хр.) и ранносредновековна землянка. Пълното спасителното археологическо проучване на обекта трябва да продължи не повече от 65 календарни дни. Прогнозната стойност на поръчката е 500 хил. лв. без ДДС. По трасето на АМ \"Хемус\" в 16-километровата отсечка - от п. в. Белокопитово до п. в. Буховци, за проучване и наблюдение по време на строителството са регистрирани 5 археологически обекта. Общата стойност за предварителното и пълното им археологическо проучване е около 1,2 млн. лв.", "date": "2019.09.11", "title": "Дават 500 хил. лв. за археологическо проучване на антично селище по трасето на \"Хемус\""}
{"url": "https://www.24chasa.bg/novini/article/7650006", "text": "Руският заместник-външен министър Сергей Рябков нарече лъжи и клевети твърденията, че заподозреният за таен агент на ЦРУ в руската президентска администрация е предал на САЩ информация за предполагаемата руска намеса в американските президентски избори, предаде Ройтерс. Рябков говори, след като в щатски медии се появиха съобщения, потвърдени за Ройтерс от два източника, че информаторът на ЦРУ в руското правителство е бил изведен от Русия и прехвърлен в САЩ през 2017 г., поради опасност да бъде разкрит, предаде БТА. Американски разузнавателни служби твърдят, че Русия се е намесвала в президентските избори в САЩ през 2016 г. с цел да наклони везните в полза на Доналд Тръмп, който впоследствие победи на изборите. Москва отрича всякаква намеса. Телевизия Си Ен Ен цитира официални американски представители, според които информаторът е предал сведения, помогнали да се установи, че руският президент Владимир Путин е ръководил руската намеса в изборите в полза на Тръмп. \"Няма как той (Путин) да е играл някаква роля в т.нар. (изборна) намеса, защото просто не е имало такава намеса\", каза заместник-външният министър Рябков, цитиран от руската агенция Интерфакс. \"И онова, което се случва при тези интерпретации, е просто натрупване на една лъжа върху друга и мултиплициране на клеветите срещу нас\", отбеляза той. Кремъл съобщи днес, че не знае дали един от неговите бивши служители е бил информатор на ЦРУ, но добави, че руските специални служби работят по случая. Според руския всекидневник \"Комерсант\" служителят може би е бил мъж на име Олег Смоленков. Твърди се, че той е изчезнал заедно със съпругата си Антонина и трите им деца, докато са били на почивка в Черна гора през 2017 г. Говорителят на Кремъл Дмитрий Песков каза пред репортери днес: \"Мога само да заявя, че такъв служител е имало, че той е бил уволнен и че ние не знаем дали той е бил шпионин или не. Това е въпрос за разузнавателните служби и те вършат своята работа\". Според двата източника, потвърдили вчера пред Ройтерс извеждането (на информатора от Русия), американски представители са сериозно обезпокоени, че служителите на Кремъл публично са назовали името на човека, за когото според тях става дума. Кремъл каза, че Смоленков не е бил високопоставен служител и не е имал достъп до президента Владимир Путин. Руската новинарска агенция РИА, цитирана от Ройтерс, съобщи, че неин пратеник е посетил дом, който според регистрите е собственост на мъж, наречен Олег Смоленков, в градчето Стафорд край Вашингтон. В същия район според РИА живеели много бивши американски военни и служители на ФБР. Завесите в къщата били спуснати и нямало никакви признаци на живот вътре, а на позвъняване на вратата не отговорил никой. Един от съседите на име Грег Тали казал, че обитателите на къщата говорели с руски акцент и че те напуснали внезапно района, след като там се появил репортер, твърди РИА.", "date": "2019.09.11", "title": "Русия: САЩ лъже, че информатор на ЦРУ е докладвал за руска намеса в изборите"}
{"url": "https://www.24chasa.bg/novini/article/7650027", "text": "За първи път у нас е разработен бизнес каталог, който обединява като една инвестиционна дестинация две съседни области - Ямбол и Сливен. Той бе представен днес в Сливен по време на международен икономически форум \"Бъдещето на Европа - заетост, растеж и инвестиции - заедно можем повече\". Едновременно с това бяха показани и възможностите на полския град Бидгошч и на сръбския Ниш. Пазарът на труда общо за двете области е един от най-големите в страната - обединява 70 600 работни места, а безработни са 12 000 човека. Половината от местната икономика се формира от преработващата промишленост и бизнес услугите. На форума бе посочено, че Ямбол и Сливен са загърбили традиционната си вражда и гледат заедно напред. Освен промишленост, заедно те могат да развиват и туризъм.", "date": "2019.09.11", "title": "За първи път каталог обедини две области като една инвестиционна дестинация"}
{"url": "https://www.24chasa.bg/novini/article/7650020", "text": "Президентът на ПЕС Сергей Станишев беше домакин на първа координационна среща на номинираните еврокомисари от семейството на социалистите, след като избраната за следващ председател на ЕК, Урсула фон дер Лайен, вчера обяви разпределението на ресорите. Социалистите обсъдиха непосредствените приоритети пред следващия състав на ЕК, както и възможността за осъществяването на политиките, залегнали в кампанията на ПЕС за европейските избори. „Днес събираме за първи път номинираните комисари от семейството на ПЕС, които през предстоящия мандат ще бъдат десет на брой - повече от представителите както на ЕНП, така и на либералите. За нас това е успех, тъй като е най-силното присъствие на социалистите в ЕК от шестнадесет години насам. Това е шанс да реализираме промяната, за която гласуваха голяма част от европейските граждани, както и възможност да се преборим с практиката от последните мандати на ЕК, когато ЕНП налагаше тяснопартийна работна програма. В резултат на продължителни преговори и консултации, комисарите от нашето семейство поемат ключови ресори, които са приоритетни за социалистите. Сред тях са икономика, транспорт, вътрешни работи, регионално развитие, околна среда, работни места и външна политика“, заяви Станишев. „Европа се намира в такъв момент, че хората очакват позитивна промяна, която да покаже, че след години на бюджетни ограничения и мерки за овладяване на различни кризи, ЕС може отново да реализира социални политики в интерес на гражданите. Семейството на социалистите разполага със силни фигури, които ще отстояват приоритетите, заложени по време на кампанията. Сред тях са пълното прилагане на социалния стълб, продължаване и адекватно финансиране за детската и младежката гаранция, създаване на фонд за справедлив преход към нисковъгледродна икономика, за да не пострадат определени страни и региони, въвеждане на минимална европейска заплата и др. Всичко това може да бъде постигнато, само ако нашите комисари, Групата на социалистите в ЕП и ПЕС действат координирано. Имаме нужда от силен, сплотен екип, който действа еднопосочно, с оглед на очертаващата се съпротива срещу нашите политики от страна на ЕНП и либералите.“ Президентът на ПЕС коментира също новите ресори в ЕК, представени от Фон дер Лайен, както и портфолиото на българския еврокомисар. „Обновената структура на ЕК поражда редица въпроси, тъй като определени ресори не са ясно дефинирани и все още няма яснота как ще се осъществява разпределението на отговорностите в някои сфери и какви ще са взаимодействията с другите комисари. Българският ресор беше изненада, защото отново не се проведе обществен дебат какво портфолио искаме за България, за което призовавах през последните два месеца. Имаше създадени очаквания за ресор, засягащ общностни политики. При това разпределение на ЕК обаче, трябва да се възползваме от факта, че той е приоритетен за Комисията и очаквам да видя реализирани политиките, които ПЕС отстоява през последните години: Младежка гаранция, Културен чек, Детска гаранция и др. Иска ми се да видя българския комисар в активна роля, подкрепяйки разрастването на Еразъм+, една от най-успешните европейски програми за млади хора“, категоричен беше Станишев. „В ресора влиза и програмата Хоризонт 2020, както и нейната бъдеща форма, но е важно дали България ще може да се възползва от тези възможности предвид състоянието на държавната политика към научните изследвания, иновациите и изоставането на страната ни в тази област.“ Номинирани за комисари от ПЕС в новия състав ЕК са: Франс Тимерманс (Холандия) - кандидат за изпълнителен заместник-председател, отговорен за Европейски зелен пакт; Елиза Ферейра (Португалия) - кандидат за ресор „Сближаване и реформи“; Жозеп Борел (Испания) - кандидат за върховен представител на ЕС по въпросите на външните работи и политиката на сигурност; Илва Йохансон (Швеция) кандидат за ресор „Вътрешни работи“; Марош Шефчович (Словакия) - кандидат за заместник-председател с ресор „Междуинституционални отношения и перспективи“; Никола Шмит (Люксембург) - кандидат за ресор „Работни места“; Паоло Джентилони (Италия) - кандидат за ресор „Икономика“; Рована Плумб (Румъния) - кандидат за ресор „Транспорт“; Хелена Дали (Малта) - кандидат за ресор „Равнопоставеност“; Юта Урпилайнен (Финландия) - кандидат за ресор „Международни партньорства“.", "date": "2019.09.11", "title": "Станишев: Силното присъствие на ПЕС в новата ЕК е шанс за промяна"}
{"url": "https://www.24chasa.bg/novini/article/7650079", "text": "Среща за политически диалог Турция- ЕС ще се състои в петък в Брюксел, съобщи в.\"Хюриет дейли нюз\", като се позовава на турското външно министерство. По време на срещата се очаква да бъдат обсъдени развитията във връзка с процеса на преговори на Анкара за присъединяване към евросъюза, финансовото сътрудничество, включително предприсъединителните фондове, процеса на визова либерализация, актуализация на споразумението за митнически съюз, както и важните срефи на сътрудничеството на Турция с ЕС като борбата срещу тероризма, миграцията, сигурността и отбраната, се посочва в съобщение на министерството, предаде БТА. Турската делегация ще се оглавява от заместник-министъра на външните работи Фарук Каймакчъ, а делегацията на ЕС ще се ръководи от заместник генералния секретар на Европейската служба за външна дейност Жан-Кристоф Белиар и от Кристиан Даниелсон, ръководител на дирекция \"Политика за съседство и преговори за разширяване\" на Европейската комисия. Турският президент Реджеп Тайип Ердоган предупреди наскоро, че Турция може да отвори границите си за мигранти към Европа, ако не получи достатъчно международна помощ да се справи със сирийските бежанци. Съгласно споразумение, постигнато между ЕС и Турция през март 2016 г., Анкара се съгласи да възпре притока на мигранти към Европа в замяна на милиарди евро помощ. Освен това споразумението от март 2016 г. предвижда съживяване на процеса на преговори за присъединяване на Турция към ЕС, ускоряване на процеса на визова либерализация за турските граждани при пътувания в ЕС и започване на работа за актуализация на споразумението за митнически съюз.", "date": "2019.09.11", "title": "Срещата за политически диалог Турция-ЕС ще е в петък в Брюксел"}
{"url": "https://www.24chasa.bg/novini/article/7650080", "text": "Шестима души са ранени, след като са били намушкани с нож в индустриален парк в град Талахаси, Флорида, съобщиха американски медии в сряда, цитирани от  . Полицията е реагирала на съобщения за нападение с нож в Дайк Индъстрис Инк (Dyke Industries Inc.) - компания за строителни материали. След като са пристигнали на мястото на инцидента към 08:37ч. местно време, полицаите са открили множество жертви на пробождане, според информация на полицейското управление на града. В същото съобщение се добавя, че в момента шестимата души се лекуват заради нараняванията и че заподозреният престъпник е в ареста. Разследването на инцидента продължава, като на този етап от не дават описание на арестувания, нито евентуален мотив за проявеното от него насилие.", "date": "2019.09.11", "title": "Мъж рани шестима с нож във Флорида"}
{"url": "https://www.24chasa.bg/novini/article/7650087", "text": "„България разглежда Узбекистан като свой дългосрочен партньор в Централна Азия“, с тези думи заместник министър-председателят по икономическата и демографската политика Марияна Николова посрещна узбекистанския си колега Ельор Ганиев, който е на визита в България. Българският вицепремиер отбеляза, че между България и Узбекистан съществуват конструктивни, приятелски отношения и традиции в сътрудничеството. Тя посочи, че страната ни се отнася с интерес и внимание към активизиране на политическото сътрудничество, както и на търговско-икономическото и инвестиционно партньорство. Заместник министър-председателят Ганиев представи възможностите за инвестиции в Узбекистан, като подчерта потенциала от суровинни ресурси и конкретни сфери за сътрудничество - селското стопанство, фармацевтика, туризъм, автомобилостроене и информационните технологии. Той прикани българския бизнес да бъде по-активен на узбекистанския пазар и отправи покана за участие на Международния инвестиционен форум през март 2020г. в Ташкент. Вицепремиер Ельор Ганиев е на посещение в България в качеството си на съпредседател на Съвместната узбекско-българска междуведомствена комисия по икономическо и научно-техническо сътрудничество, която провежда 5-то си заседание в София.", "date": "2019.09.11", "title": "Николова: България разглежда Узбекистан като свой дългосрочен партньор в Централна Азия"}
{"url": "https://www.24chasa.bg/novini/article/7650086", "text": "Най-малко 390 деца са починали тази година при нехуманни условия в сирийския бежански лагер \"Ал Хол\". Там са настанени 11 000 членове на семейства на чуждестранни бойци на \"Ислямска държава\". Това сочи доклад на следствена комисия на ООН по правата на човека, цитиран от ДПА. \"Условията за живот остават плачевни\", се казва в най-новия доклад на Следствената комисия за Сирия до Съвета на ООН по правата на човека в Женева. В него са описани събития между януари и юли, предава БТА. Деца са умирали от недохранване и нелекувани рани, а цялото население на лагера от около 70 000 души е пострадало от наводнение, заразни болести и липса на храна, са констатирали разследващите. Те предупреждават отделните страни, че пречките пред репатрирането на свързаните с \"Ислямска държава\" жени и техните 3500 деца от \"Ал Хол\" само задълбочават проблема. Председателят на комисията Пауло Пинейро освен това критикува отделните правителства, че се опитват да върнат от Сирия само така наречените деца на \"Ислямска държава\", но оставят там майките. Големите военни операции на командваната от САЩ международна коалиция и оглавяваните от кюрдите Сирийски демократични сили (СДС) срещу екстремистите в Североизточна Сирия тласнаха към лагера десетки хиляди цивилни, в това число много с предполагаеми връзки с \"Ислямска държава\", отбелязва ДПА. Според доклада отделно от \"Ал Хол\" при СДС стоят задържани хиляди деца на възраст над 12 години заедно с пълнолетни хора, заподозрени, че са бойци на \"Ислямска държава\".", "date": "2019.09.11", "title": "ООН: Стотици деца са починали в лагера \"Ал Хол\" в Сирия тази година"}
{"url": "https://www.24chasa.bg/novini/article/7650109", "text": "Ракета е избухнала близо до посолството на САЩ в Афганистан в ранните часове на 11 септември, годишнина от атентатите срещу световния търговски център от 2001 г., пише американското издание The Washington Examiner. Няма данни за пострадали от експлозията или за сериозни щети, предаде  Взрива е първата атака срещу САЩ, откакто президентът на страната Доналд Тръмп отмени планираните с талибански представители разговори за мирно споразумение между Вашингтон и групировката. Преди това два бомбени атентата станаха причина за смъртта на няколко афганистански граждани и американски военнослужещ, което според Тръмп е била и причината преговорите да секнат. САЩ все още има около 14 хил. разположени в Афганистан военнослужещи. Вашингтон нахлу в контролираната от талибаните страна през октомври 2001 г., след като бе установено, че лидерът на Ал Кайда Осама бин Ладен стои зад атентатите, при които загинаха около 3 хил. души същата година.", "date": "2019.09.11", "title": "Ракета избухна близо до посолството на САЩ в Афганистан в годишнината от атентатите"}
