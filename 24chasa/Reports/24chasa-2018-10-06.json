{"url": "https://www.24chasa.bg/novini/article/7089444", "text": "Само четирима от задържаните за търговия с онколекарства остават в ареста за постоянно. Това реши спецсъдът след петчасово съдебно заседание. Милослав Пейков,Борислав Сотиров, Калоян Молалийски и Делян Денсузов могат да обжалват пред по-горната инстанция. Другите трима, задържани при акцията в Благоевград и София остават под домашен арест - Небесна и Зара Балджийски, както и Светлана Тюлекова. Прокуратурата също може да протестира освобождаването им, информира БТА. Двама лекари от София, фармацевт от Благоевград и още няколко човека бяха задържани преди дни за схемата, чрез която е източвана здравната каса с незаконен реескпорт на медикаменти за онкоболни. Лекарствата били за пациенти в болницата \"Йоан Павел\" в София и \"Св. Мина\" в Благоевград.", "date": "2018.10.06", "title": "Четирима от обвинените за износ на онколекарства остават в ареста"}
{"url": "https://www.24chasa.bg/novini/article/7089198", "text": "На суданския гражданин, налетял на жената на Волен Сидеров, е съставен акт за нарушение на Закона за движение по пътищата, информираха от пресцентъра на МВР.  Той не е представил валидно за територията на България свидетелство за управление на моторно превозно средство, автомобилът е дерегистриран и регистрационните табели са свалени. Направени са проби за употреба на алкохол и упойващи вещества на водачите. И при двамата пробите са отрицателни.", "date": "2018.10.06", "title": "Суданецът, нападнал жената на Сидеров, представил невалидна шофьорска книжка за България (Видео+снимки)"}
{"url": "https://www.24chasa.bg/novini/article/7089227", "text": "За дизеловите автомобили все още има бъдеще, при условие че автомобилостроителите направят някои подобрения. Това заяви днес германския канцлер Ангела Меркел, цитирана от ДПА. Милиони германски шофьори са изправени пред неизвестност, откакто по-рано тази година съдът разреши на градовете за забраняват дизеловите коли в някои зони като мярка срещу замърсяването на въздуха. Идната седмица правителството ще обяви мерки за намаляване на вредните емисии, като същевременно задържи колите на пътя, каза Меркел в седмичното си обръщение. \"Това ще доведе и до по-добро приемане на дизелите\", отбеляза канцлерът, предупреждавайки, че ще бъдат необходими още много години, докато нови автомобилни технологии бъдат въведени изцяло, информира БТА. Дизеловите автомобили попаднаха в центъра на вниманието през септември 2015 година, когато Фолксваген (Volkswagen) призна, че е инсталирал манипулиращ софтуер на свои дизелови модели, за да фалшифицира резултатите от тестовете за отработени газове. Скандалът разтърси германското автомобилостроене и нанесе удар върху обществената нагласа спрямо дизела, припомня ДПА.", "date": "2018.10.06", "title": "Меркел: Дизеловите коли все още имат бъдеще"}
{"url": "https://www.24chasa.bg/novini/article/7089236", "text": "Турски товарен автомобил, пълен с дъвки, се преобърна на автомагистрала \"Марица\" и остана там в продължение на два дни. Инцидентът е станал в петък сутринта. След катастрофата на мястото е пристигнала мобилна митническа група и стоката е била претоварена под техен контрол в друг камион. При произшествието няма пострадали, съобщава Нова телевизия. Шофьорът разказал, че е заспал на волана.", "date": "2018.10.06", "title": "Турски тир с дъвки се преобърна на АМ \"Марица\", шофьорът заспал на волана"}
{"url": "https://www.24chasa.bg/novini/article/7089240", "text": "Газопровод се взриви днес по време на строеж на път в района на истанбулското предградие Силиври, съобщи турската телевизия СиЕнЕн-Тюрк. При експлозията се разрази силен пожар. На мястото на инцидента са изпратени много пожарни коли. Засега няма информация за загинали или ранени при взрива. Не е известна причината за експлозията, предава БТА.", "date": "2018.10.06", "title": "Взрив на газопровод в истанбулското предградие Силиври"}
{"url": "https://www.24chasa.bg/novini/article/7089261", "text": "Най-популярната латвийска социална мрежа стана обект на хакерска атака на фона на провеждащите се в страната парламентарни избори,   и АФП. Хакерите спряха достъпа до мрежата Draugiem.lv, по известна в съседните на Рига държави като Frype.com, и отправиха съобщение на руски до потребителите което гласеше: „Другари латвийци, това ви засяга. Границите на Русия нямат край“. Съобщението напомни за лозунгите от предизборната кампания на прокремълската партия „Съгласие“ - „Границите на Русия свършват, където тя поиска“ и „Русия може да избере с кои страни да граничи по всяко време“. В момента се извършва разследване на кибератаката, съобщи говорител на Draugiem.lv, която в Латвия си съперничи по популярност само с „Фейсбук“. Проучвания на общественото мнение показаха, че има голяма вероятност проруската партия „Съгласие“ да спечели вота и вероятно да се коалира с популистки партии, за да състави следващото латвийско правителство.", "date": "2018.10.06", "title": "Хакери удариха популярна социална мрежа"}
{"url": "https://www.24chasa.bg/novini/article/7089281", "text": "Шарл Азнавур, една от емблемите на френския шансон, беше погребан днес на гробището в Монфор л'Амори в департамент Ивлин югозападно от Париж, съобщи ТАСС, като се позова на радио \"Франс енфо\" и френската телевизия СиНюз. Преди погребението се състоя панихида в арменската църква \"Йоан Кръстител\" в Париж, близо до \"Шанз Елизе\", информира БТА. На церемонията не бяха допуснати журналисти, присъстваха само роднини и най-близките приятели на Шарл Азнавур, а също арменският президент Армен Саркисян и премиера Никол Пашинян. Знаменитият певец ще почива в построената през 1992 г. семейна гробница до родителите и сина си Патрик, починал на 25 години. От няколко години прочутият певец и автор на песни живееше близо до Монфор л'Амори, в старо нормандско имение с 28 стаи, една от които - превърната в звукозаписно студио. В Армения днес е ден на траур. Знамената в страната са спуснати наполовина, а църквите отслужват заупокойни литургии в памет на починалия във Франция Азнавур, отбелязва Франс прес. Неизтощимият и преливащ от нови проекти певец и композитор, който смяташе да живее 100 години, се завърна на сцената през септември с два концерта в Япония. Следващата седмица той щеше да пътува до родната си Армения заедно с френския президент Еманюел Макрон за срещата на върха на Международната организация на франкофонията.", "date": "2018.10.06", "title": "Погребаха Шарл Азнавур в семейната гробница близо до Париж (Снимки)"}
{"url": "https://www.24chasa.bg/novini/article/7089345", "text": "Саудитска Арабия изпълнява обещанието си да компенсира доставките на ирански петрол, които няма да стигнат до пазара заради американските санкции. Това заяви в интервю за Блумбърг саудитският престолонаследник принц Мохамед бин Салман ас Сауд. Молбата на Америка към Саудитска Арабия и другите членки на ОПЕК е да гарантираме, че при евентуално намаляване на доставките от Иран, ще осигурим тези количества. И това се случи, казва принцът, отговаряйки на въпрос каква молба е отправил американският президент Доналд Тръмп в петролните преговори, информира БТА. Иран сви износа със 700 000 барела, ако не греша. Саудитска Арабия и страните от ОПЕК и извън ОПЕК добавиха над 1,5 млн. барела дневно. Това означава, че изнасяме най-малко 2 барела за всеки липсващ барел от Иран напоследък. Така че сме си свършили работата и отгоре, допълва саудитският престолонаследник. Според него високите цени на петрола се дължат не на фактора \"Иран\", а на намаляващия добив в Канада, Мексико, Либия, Венецуела и редица други страни. Санкциите на САЩ срещу Иран ще влязат в сила на 4 ноември. Вашингтон поиска купувачите на ирански петрол да спрат покупките си под заплахата от вторични санкции, припомня ТАСС. Саудитска Арабия очаква до 2030 г. редица страни, произвеждащи петрол, включително Русия, да отстъпят позициите си на пазара и напълно да загубят добива, посочва принц Мохамед. Търсенето на петрол до 2030 година ще нараства с темп от около 1-1,5 процента годишно, прогнозира той. \"Някои мисля, че след този период темпът ще започне да се забавя, но според нас много страни производителки просто ще изчезнат към този момент. Например Китай силно ще се свие (по добив - бел. ред), ако не изчезне съвсем, други страни също ще продължат да изчезват като производители. След 19 години Русия ще загуби голяма част от добива си, ако не и всичките 10 милиона барела дневно\", казва саудитският престолонаследник. В резултата в бъдеще ще се наложи Саудитска Арабия да доставя още повече, допълва той. ", "date": "2018.10.06", "title": "Принц Мохамед: Саудитска Арабия замества всички липсващи петролни доставки от Иран"}
{"url": "https://www.24chasa.bg/novini/article/7089406", "text": "В американския Сенат започнаха последните дебати по кандидатурата на Брет Кавано за съдия във Върховния съд на САЩ. Около кандидата на президента на Доналд Тръмп се разгоря истинска буря. Съдията беше обвинен в опит за изнасилване с 30-годишна давност. Ако бъде избран, това ще затвърди консервативния уклон на ключовата институция, а съдиите там са пожизнени. Гласуването се очаква да започне след часове,  Напрежението около спорната номинация за Върховния съд на САЩ продължи до последно. Решението за гласуване на кандидатурата беше взето само с два гласа повече. Избирането на Брет Кавано изглеждаше почти сигурно, след подкрепата на двама ключови сенатори - демократът Джо Манчин и републиканката Сюзън Колинс. Проблемите около кандидатурата на консервативния съдия започнаха, когато професорка по психология го обвини в опит за изнасилване преди 36 години. Последва едно от най-драматичните изслушвания пред сенатска комисия в историята на страната. И обвинения от още две жени. Президентът Тръмп се видя принуден да поиска разследване на ФБР. Кавано отхвърли всички обвинения. \"Вижте, сенаторе, казах, че ще приема каквото и да е. Аз съм невинен\", заяви Кавано.", "date": "2018.10.06", "title": "Започнаха дебатите в Сената за съдийската кандидатура на Кавано"}
{"url": "https://www.24chasa.bg/novini/article/7089304", "text": "“Най-добрата сред най-добрите” - така испанският кралски дворец нарече оперната прима Монсерат Кабайе, която почина днес. “Сред всички сопрани, които съм слушал, никоя оперна певица не се е доближавала до изпълненията на Кабайе”, каза оперният певец Хосе Карерас пред радио “Каталуня”. Една от най-известните сопрани в света издъхна на 85-годишна възраст в болница в Барселона след дългогодишни здравословни проблеми. Мария де Монсерат Бибиана Консепсион Кабайе и Фолх, както е пълното име на оперната прима, е родена на 12 април 1933 г. в Барселона. От малка взема уроци по пеене, но първата ѝ професия е далеч от музиката. Когато баща ѝ се разболява, едва 14-годишната Кабайе за да помага на семейството си. А после, когато става голяма звезда, се доверява само на дизайнерския усет на майка си. С това обаче не свършват талантите на Кабайе. Звездата борави с акварели, молив и дори с маслени бои и прави “доста прилични портрети” . Дори след като става певица, тя често рисува пейзажа от хотелския си прозорец в градовете, в които отсяда.  Дебютът на Монсерат Кабайе на оперната сцена е през 1957 г. в ролята на Мими от операта “Бохеми”. Истинският ѝ пробив е през 1965 г., когато пее в полусценичен вариант на операта “Лукреция Борджия” от Доницети в Карнеги хол, която изпълнява по заместване. Изпълнението ѝ става сензация за света на операта, а ден след концерта вестник “Ню Йорк таймс” пише: “Калас + Тебалди = Кабайе”. Кабайе прави истинския си триумф през 1974 г. с изпълнения в някои от най-големите оперни театри – Ла Скала, Болшой театър и др. Тогава обаче идва и най-голямото ѝ изпитание - Претърпява операция, за щастие - успешна, и още следващата година се връща на сцена в ролята на Норма.  Операта обаче не е единствената любов на Кабайе. Тя е страстен фен на рока, а плод на тази любов е дуетната ѝ песен с Фреди Меркюри – Barcelona, следвана от дуетния им албум със същото име през 1988 г. Сингълът се превръща в химна на Летните олимпийски игри от 1992 г., проведени в Барселона. Парчето бързо се превръща в хит и влиза на челните места на класациите за поп музика в Европа. През 1999 Кабайе изпълнява песента на финала на Шампионската лига на стадиона “Ноу Камп”, а гласът на Меркюри е пуснат на запис. Причината? До последния си ден Кабайе отказва да пее песента в дует с друг изпълнител. Като повечето творци оперната звезда се слави с огромен професионализъм и доза хаотичност. И това не е проблем, освен когато става дума за най-важния ден в живота на жената - сватбения. През 1964 г. Монсерат се омъжва за любимия си - оперния певец Бернабе Марти, след като закъснява за сватбената церемония.  Това обаче не помрачава любовта им, от която имат две деца - дъщеря Монсерат Марти и син - Бернабе Марти. Дъщерята също е оперна певица, с която пяха заедно в София през 2013 г. Сопраното се посвещава и на благотворителна дейност като посланик на ЮНЕСКО. Кабайе основава фондация за подпомагане на нуждаещи се деца в Барселона. В края на 2015 г. обаче Кабайе попада под ударите на закона. за измама. Тя е обвинена в неплащане на данъци на испанската хазна през 2010 г. Към онзи момент Кабайе формално се водела жител на Андора, което ѝ позволило да не плаща данъци в Испания. Прокуратурата обаче установила, че певицата използвала своето фиктивно пребиваване в Андора с единствената цел да избегне плащането на данъци, като всъщност постоянно е живяла в Барселона. По време на процеса певицата се признава за виновна и в резултат трябва да плати глоба в размер на 254 231 евро. Освен това е лишена от държавна помощ в течение на 1,5 години и е принудена да плати 72 хил. евро като лихва върху просрочените задължения. Монсерат Кабайе е печелила няколко награди “Грами”, включително и за най-добро вокално соло през 1969 г. В репертоара си има повече от 125 оперни партии. Прощаването с Монсерат Кабайе ще се състои в днес, а погребението ѝ - в понеделник в каталунската столица.", "date": "2018.10.06", "title": "Монсерат Кабайе - от шивашкото ателие до голямата сцена (Обзор)"}
{"url": "https://www.24chasa.bg/novini/article/7089415", "text": "Възможно да се постигне сделка с Великобритания за напускането на ЕС до края на годината - заяви председателят на Европейския съвет Доналд Туск, цитиран от Ройтрес. В кулоарите на конференция в полския град Краков Туск е отбелязал, че ще бъде направен опит за сделка през октомври и че има шанс споразумение да бъде сключено до края на 2018-а,  Прогнозата на Туск идва след още по-оптимистично интервю за австрийската преса на председателя на Европейската комисия Жан-Клод Юнкер. Той заявява, че Европейският съюз ще постигне сделка за Брекзит с Лондон през ноември, а дори може още този месец. По думите на Юнкер, потенциалът за сближаване между двете преговарящи страни в последните дни се е увеличил. \"Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза\", подчертава Юнкер.", "date": "2018.10.06", "title": "Туск: Сделка за Брекзит може да се постигне до края на 2018-а г."}
{"url": "https://www.24chasa.bg/novini/article/7089422", "text": "Венецуела обяви днес, че създава миграционна полиция и че таксите за издаване на паспорти ще бъдат заплащани в нововъведената държавна криптовалута \"петро\" от началото на следващия месец, предаде Ройтерс. Вицепрезидентката Делси Родригес не обясни причините за създаването на новата служба и не разкри подробности за нейната структура. Понастоящем границата се охранява от войници от Националната гвардия. \"Миграционната полиция ще контролира 72-та входни пункта на границите, пристанищата и летищата\", заяви Родригес по държавната телевизия, цитирана от БТА. Тя добави, че таксите за издаване на паспорт от следващата седмица ще се повишат до 7 200 боливара (около 62 долара на черния пазар) - приблизително четири пъти повече от минималната заплата. Заради чудовищната инфлация сега те се равняват на едва няколко американски цента. Тя съобщи също, че от 1 ноември ще се изисква плащането да става в криптовалута \"петро\". Цената за нов паспорт ще бъде 2 петро, а продължаването на срока на стар паспорт - 1 петро.", "date": "2018.10.06", "title": "Венецуела създава миграционна полиция и нова система за плащане за паспорти"}
{"url": "https://www.24chasa.bg/novini/article/7089103", "text": "Крадци задигнаха 123 бебета на гигантски костенурки от център за развъждане в Галапагоските острови, предава ДПА. Властите са започнали разследване по случая с откраднатите земноводни от видовете Chelonidis vicina и Chelonidis gutheri от развъдния център \"Исла Исабела\", информира БТА. Галапагоските костенурки са една от големите туристическа атракции на Еквадор и поради тази причина властите в страната увеличиха наказанията срещу лицата, посягащи върху фауната. Крадците могат да получат присъди до 10 години затвор. Съществуват 12 вида Галапагоски костенурки, които обитават 12-те острова на архипелага, включен в Списъка на световното културно и природно наследство на Юнеско през 1979 година.", "date": "2018.10.06", "title": "От Галапагоските острови откраднаха 123 бебета на гигантски костенурки"}
{"url": "https://www.24chasa.bg/novini/article/7089108", "text": "Турският президент Реджеп Тайип Ердоган ще замине на официално двудневно посещение в Унгария на 8 октомври, съобщи днес турското президентство, цитирано от Анадолската агенция. В Будапеща Ердоган ще се срещне с унгарския си колега Янош Адер, с унгарския премиер Виктор Орбан и с председателя на унгарския парламент Ласло Кьовер, предава БТА. Планира се Ердоган да обсъди с унгарските лидери политически и икономически въпроси, както и теми, свързани със сигурността, регионални и международни въпроси, включително и отношенията между Турция и ЕС, нелегалната миграция и тероризма. Турският президент също така ще участва в бизнес форум.", "date": "2018.10.06", "title": "Ердоган ще замине на официално посещение в Унгария на 8 октомври"}
{"url": "https://www.24chasa.bg/novini/article/7089113", "text": "34 души са починали от западнонилска треска в Гърция, съобщи Националният център за контрол и профилактика на заболяванията, цитиран от РИА Новости. Общият брой на заразените с вируса на заболяването в страната е 289 души. В периода от 27 септември до 4 октомври с вируса на западнонилска треска се заразиха 18 души, като трима от тях починаха, съобщи Националният център за контрол и профилактика на заболяванията. За първи път вирусът на западнонилската треска, който се пренася от комари, се появи в Гърция през 2010 г., информира БТА. Многото случаи на заразени с вируса тази година се дължи на високите температури и поройните дъждове в началото на лятото в Гърция.", "date": "2018.10.06", "title": "34 души са починали от западнонилска треска в Гърция"}
{"url": "https://www.24chasa.bg/novini/article/7089121", "text": "В Чехия в 14,00 ч. местно време приключи гласуването на изборите за сенат и местни органи на властта, което започна вчера. По данни на новинарския телевизионен канал ЧТ-24 са гласували 40 процента от избирателите - по-малко, отколкото на предишните избори през 2014 г., когато избирателната активност е била 44,46 процента. Преброяването се осигурява от Чешкото статистическо упраавление. Първите резултатите се очакват утре, а официалните резултати ще бъдат обявени в понеделник, предаде ТАСС, цитирана от БТА.", "date": "2018.10.06", "title": "Приключи гласуването на изборите в Чехия"}
{"url": "https://www.24chasa.bg/novini/article/7089054", "text": "40-годишен е суданецът, нападнал снощи около 20 часа физически съпругата на Волен Сидеров - Деница.  Свидетел на грубото отношение става евродепутатът Николай Бареков, който заснема суданеца. Бареков е отишъл на мястото на инцидента с Волен Сидеров и с Димитър Байрактаров и е снимал с мобилния си телефон.  По данни на полицията двата джипа - на суданеца и на Сидерова, удрят страничните си огледала при разминаване. След инцидента мъжът започнал да обижда съпругата на Сидеров. Деница успяла да се оттегли. В района на бул. „Г.М.Димитров“ тя била застигната от мъжа, който я принудил да спре, излязъл от джипа си и насочил словесната си агресия към нея. Деница е физически добре, но е в шок от случилото се. Суданецът е арестуван за 24 часа.", "date": "2018.10.06", "title": "Само в \"24 часа\": Вижте суданеца, нападнал жената на Сидеров (Снимки+видео)"}
{"url": "https://www.24chasa.bg/novini/article/7089068", "text": "Правоохранителните органи в Малайзия задържаха седмина чужденци и един малайзиец, предполагаемо замесени в терористична дейност. Това се казва в разпространено днес изявление на Мохамед Фузи Харун, началник на полицията в страната, предаде ТАСС, цитирана от БТА. По време на операцията, осъществена на 24 септември в няколко щата, както и в столицата Куала Лумпур, са задържани \"петима европейци, един мъж от Америка и друг - от Близкия изток, всички на възраст от 24 до 38 години, също и един гражданин на Малайзия\", уточни висшият полицай. \"Всички задържани са поддържали връзки с ислямския център в щата Перлис - някои са преподавали, други са учили там\", каза Харун. По данни на полицията неназована \"терористична организация, действаща в Йемен, планирала да създаде в Малайзия учебен център, който да пропагандира екстремистки идеи в Югоизточна Азия\".", "date": "2018.10.06", "title": "Задържаха седем чужденци в Малайзия, заподозрени за тероризъм"}
{"url": "https://www.24chasa.bg/novini/article/7089078", "text": "52-годишен рецидивист, с 40 криминални регистрации и 16 присъди, е задържан за 72 ч. заради тежкия побой на 70-годишен пастир в животновъдна ферма в с.Хотница, съобщиха на пресконференция шефът на ОД МВР ст.комисар Димитър Машов и прокурорът от Районна прокуратура Велико Търново Тихомир Шабов.  Нападателят от Габрово с инициали В.А. бил нает същия ден в животновъдната ферма и заедно с по-възрастния делели общо жилищно помещение. Собственикът на стопанството не подозирал, че новия работник е лежал в затвора за кражби, измами и два пъти за бягство от казармата. Последното си ефективно наказание изтърпял през 2016 г.  Вечерта между двамата работници избухнал скандал, защото пастирът направил забележка на новия, който бил пиян, вдигал шум и крещял. Афектиран, той се нахвърлил върху него и натрошил черепа му с тъпата част на тесла. Състоянието на пребития все още е киртично, той е в реанимацията на великотърновскаа болница, правена му е операция от неврохирурга д-р Николай Мойнов. В.А. бил задржан около 17 ч. в петък  в хотел в Габрово. След като проснал колегата си, повикал такси и изчезнал. Направил е самопризнания, повдигнато му е обвинение за нанасяне на средна телесна повреда при условия на опасен рецидив и ще му бъде искан постоянен арест от съда. \"Събират се доказателства и за други престъпления - взета сума пари след нанасяне на побоя, по данни на извършителя около 500 лв\", обясни прокурор Шабов. \"Благодарение на добрата координация и съвместна работа с Районна прокуратура успухме за ден да достигнем до извършителя. Не беше лесно, защото пострадалият е с тежки наранявия и не може да каже какво се е случило. Нямахме алсобютно никакви данни кой е бил в това помещение\", разказа ст.комисар Машов.", "date": "2018.10.06", "title": "Хванаха престъпника, натрошил с тесла, черепа на пастир в търновското село Хотница"}
{"url": "https://www.24chasa.bg/novini/article/7089090", "text": "Образувана е преписка за хулиганство след случая, при който 40-годишен шофьор е влязъл в словестна разпра с жената на Волен Сидеров - Деница, съобщиха от МВР. По повод инцидента, разиграл се снощи в София, от МВР съобщиха официално, че към 20 ч в петък е станала лека катастрофа между два джипа в столичния кв. „Витоша“.  Според първоначални данни при разминаването са \"били засегнати страничните огледала\" на колите. След инцидента шофьорът на единия джип (40-годишен суданец -бел.ред.) започнал да обижда Деница Сидерова. Тя успяла да се оттегли, но в района на столичния бул. „Г.М.Димитров“ била застигната от суданеца, който я принудил да спре. Излязъл от джипа си и \"насочил словесната си агресия към нея\". Полицейски патрул наблизо забелязал случващото се и се намесил, за да прекрати скандала. Сигнал на тел. 112 не е подаван, уточняват от МВР. Суданецът е отведен в близкото райнно управление. Провеждат се разпити, още не е ясно дали му е повдигнато обвинение.", "date": "2018.10.06", "title": "Патрул усмирил суданеца, налетял на жената на Сидеров (Снимки+видео)"}
{"url": "https://www.24chasa.bg/novini/article/7089083", "text": "Стотици турци днес участваха в демонстрация срещу тероризма в югоизточния турски окръг Батман, съобщи Анадолската агенция. Протестът бе организиран от редица турски неправителствени организации, за да бъдат осъдени действията на Кюрдската работническа партия (ПКК). Осем турски войници загинаха тази седмица при нападение със самоделно взривно устройство, поставено на път в Батман от бойци от ПКК. Демонстрантите, събрали се в Батман днес, скандираха \"Турците и кюрдите са братя\", \"Проклета да е ПКК\". Протестиращите носеха 100-метров турски флаг по време на демонстрацията, информира БТА. Организацията за ислямско сътрудничество (ОИС) вчера осъди кървавото нападение в Батман, информира Анадолската агенция. Генералният секретар на ОИС изрази съболезнования на турското правителство, на турския народ и най-вече на семействата на загиналите при нападението и пожела бързо възстановяване на ранените. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.10.06", "title": "Стотици турци участваха в демонстрация \nсрещу тероризма в окръг Батман"}
{"url": "https://www.24chasa.bg/novini/article/7089134", "text": "Председателят на Европейския съвет, полякът Доналд Тръмп, призова днес своите сънародници да преодолеят острите си противоречия, достигнали според него, непознато за Европа равнище, предаде Франс прес. За поляците \"няма алтернатива на присъствието им в Европа като политическа общност\", заяви Туск на конференция в полския град Краков за ролята на Католическата църква в процеса на европейска интеграция, цитиран от БТА. \"Не съм в състояние да приема, нито да разбера защо в Полша се наблюдава такова ожесточено разделение, надхвърлящо всичко, което съм виждал в Европа. Защо трудните политически дебати в нашата страна трябва да се изразяват в омраза и незачитане?\", каза бившият полски премиер. Той намекна за безмилостната битка по множество политически въпроси между управляващите консерватори от партия \"Право и справедливост\" (ПиС) и центристката и либерална опозиция. Туск призова всички полски политически ръководители да организират общо шествие за отбелязване на стогодишнината на независимостта на Полша, главните тържества по случай която са планирани за 11 ноември. \"Няма да има интегрирана, сигурна Европа, нито Полша ще се чувства сигурна в Европа, ако няма елементарно помирение\", подчерта той и даде за пример германско-френското разбирателство. Без да критикува пряко консервативното правителство във Варшава, той отбеляза, че Полша се е присъединила към Европейския съюз \"с убеждението, че това е вселена от политически норми и принципи, без които Европа политически не съществува\". Туск назова конкретно \"прецизното и категорично разделяне на съдебната от изпълнителната власт\". Туск не обвини консерваторите от ПиС, че искат \"Полекзит\", както твърдят някои политици от опозицията, но даде да се разбере, че изпитва такива опасения. \"Навсякъде, където видите заплаха за разпадане на Европа, правете всичко възможно да я предотвратите и не потривайте ръце по този случай. Възможно и необходимо е подобни черни сценарии да се предотвратят\", каза той.", "date": "2018.10.06", "title": "Туск призова поляците да преодолеят разногласията си"}
{"url": "https://www.24chasa.bg/novini/article/7088363", "text": "54-годишната кубинка Марибел Каратала Суарес откри българската си приятелка Росица Найденова, с която учили заедно в Москва в далечната 1984-1985 г. Двете се видели за последен път преди 33 г. на московското летище, където българката отишла да изпрати кубинската си приятелка. “Предния ден имахме прощална вечер. Смяхме се, пяхме, плакахме, разменяхме си подаръци и си обещавахме да не загубим връзка. Пишехме си до около 1990 г., но после не знам защо кореспонденцията ни прекъсна”, казва Марибел. Тя обаче запазила “Много пъти мислех за приятелството ни и се опитвах да я открия през годините, но без успех”, казва Марибел. При един от последните си опити решава да се свърже с испанската редакция на радио “България”. Те от своя страна я насочили към популярната рубрика на “24 часа”. “Не можете да си представите колко съм щастлива, че успяхте да намерите Роси в България. Тя е скромна, интелигентна, честна и е много добър човек – качества, които ценя. Имах надежда, че някой ден ще можем да се срещнем отново. Сега това изглежда напълно възможно. Благодарение на вас отново сме във връзка, пишем си редовно във фейсбук”, казва кубинката. Тя и българското момиче се запознали в института за изучаване на руски език “А.С. Пушкин” в съветската столица през 1984 г. Едно от първите места, на които били заедно, бил рожденият ден на Росица. “Беше чудесно парти. Винаги празнувахме рождените дни заедно. кубински песни, танцувахме и винаги беше много весело”, казва Марибел. “Така си беше”, потвърждава Росица, която “24 часа” откри в Перник. И тя не е забравила приятелката си Марибел, макар че са изминали повече от 30 г. “Изненадана съм, че Марибел ме помни, но наистина имахме хубаво приятелство”, казва жената, която преподава английски в Националното училище за танцово изкуство в София. Групата им в московския институт се състояла от 50-ина души. Имало студенти от различни националности от бившия соцлагер, Африка, Латинска Америка, Азия. “В българската група бяхме по 7-8 студенти от Софийския, Великотърновския, Пловдивския и Шуменския университет”, спомня си Росица. През 1990 г. малка част от курса успели да се видят на конгрес на русистите, който се провел в Москва, но Марибел не дошла. Кореспонденцията между нея и българската й приятелка прекъснала малко след 1990 г. Въпреки това Роси пази всичките й писма и няколко албума с черно-бели снимки – двете заедно с други студенти Марибел живее в Хавана. Занимава се с рамкиране и продажба на картини на кубински художници. Понякога превежда от руски. Заради работата си от време на време пътува до различни краища на света. Малко преди да открие българската си приятелка бе в Италия. Сега се надява някой ден да успее да дойде и в България. “Мислела съм си и аз понякога да пътувам до Куба, но преди това не можеше да стане, такива бяха времената. Сега нещата се промениха и ще се радвам да се видим след повече от 33 години”, казва Росица.", "date": "2018.10.06", "title": "Кубинка намери българска приятелка след 33 години"}
{"url": "https://www.24chasa.bg/novini/article/7089138", "text": "Безработният Мирослав Пейков, който дълги години се е занимавал със сметопочистване, е организирал бандата, източвала лекарства за онкоболни в болници и заменяли с такива с изтекъл срок. Другата им врътка била да се правят фиктивни вливания на пациенти, случили се само на документи. Това се разбра в спецсъда, където прокуратурата поиска седемте души от бандата да останат за постоянно в ареста. Пейков дал 20 хиляди лева на доктор Димитров за няколко трансфера на лекарства, стана ясно в Зала 5 на институацията на ул. \"Черковна\" 90. Прокурор Лидия Климентова обаче не спомена другото име на лекаря, нито къде работи. Бандата използвала връзките на Борислав Сотиров със съпругата му Зора Сотирова, която работи в онкоболницата \"Св. Мина\" в Благоевград. Нейната майка е фармацевт в същото медицинско заведение. Борислав предавал лекарствата или на Мирослав Пейков, или на другаря му Калоян Молалийски. Двамата били хванати на 4 октомври при предаването на белязани лекарства. Според документите, са били взети същия ден на свиделетката Бояна Илиева. Но тя категорично отрича да е имало такава процедура. Това е другата схема, освен замяната на лекарства с такива с изтекъл срок, по която е действала седемчленната банда. Лекарствата били продавани в чужбина, тъй като групата имало контакт с човек, който ги пласирал там.", "date": "2018.10.06", "title": "Чистач организирал точенето на лекарства, дал 20 хил. лв. за смяната им със стари"}
{"url": "https://www.24chasa.bg/novini/article/7089148", "text": "Интерпол официално поиска от китайските власти информация за президента на организацията Мън Хунвей, предадоха ДПА и Асошиейтед прес. Семейството на Мън загуби връзка с него, след като преди седмица той отпътувал от Франция, където е централата на Интерпол, за Китай. Френската прокуратура обяви вчера, че е започнала разследване. Китай не е направил официално изявление за местонахождението на Мън. \"Интерпол поиска чрез официални полицейски канали китайските власти да изяснят статута на президента на Интерпол Мън Хунвей\", посочи организацията днес, информира БТА. 64-годишният Мън, който е заместник-минитър на обществената сигурност в Китай, бе избран за президент на Интерпол през 2016 година и с мандат до 2020 година, според сайта на организацията. Като президент той председателства изпълнителния комитет на Интерпол, който се избира от страните членки, и носи отговорността организацията да изпълнява решенията на комитета и на годишното общо събрание.", "date": "2018.10.06", "title": "Интерпол официално поиска от Китай информация за изчезналия си президент"}
{"url": "https://www.24chasa.bg/novini/article/7089151", "text": "Турският президент Реджеп Тайип Ердоган обеща днес да \"сложи край\" на наличието на кюрдски бойци в районите Синджар и Кандил в Ирак като отмъщение за убитите осем турски войници при бомбено нападение в Югоизточна Турция тази седмица, предаде Ройтерс, цитирана от БТА. Осем турски войници бяха убити в четвъртък при експлозия на бомба, поставена на пътя от бойци от ПКК (Кюрдската работническа партия) в югоизточния турски окръг Батман. Ердоган, който говори пред членове на неговата управляваща Партия на справедливостта и развитието (ПСР) в началото на двудневна среща в предградие на Анкара, посочи, че ПКК ще си плати за убитите осем войници. Имаме ли осем мъченици? Тогава нека тези терористи знаят, че те ще платят цената за това с най-малко 800 убити терористи, каза турският президент. Ние ще приключим с тях, като влезем в бърлогите им, в дупките им. Ще ги избием в Синджар и в Кандил, посочи Ердоган. Кюрдската работническа партия (ПКК) се разглежда като терористична организация от Анкара, ЕС и САЩ. Тя води въоръжена борба срещу турската държава от 1984 г., отнела досега живота на близо 40 хиляди души. Групировката има бази в Северен Ирак.", "date": "2018.10.06", "title": "Ердоган обеща да сложи край на наличието на кюрдски бойци в Синджар и Кандил"}
{"url": "https://www.24chasa.bg/novini/article/7089155", "text": "Истанбулската главна прокуратура днес започна разследване във връзка с изчезването на саудитския журналист Джамал Кашоги, предадоха световните агенции, като се позовават на турската телевизия НТВ. Петдесет и деветгодишният Кашоги е в неизвестност от 13 ч. на 2 октомври, когато влязъл в консулството на Саудитска Арабия в Истанбул. Има подозрения, че той изобщо не е напускал комплекса. Кашоги е дългогодишен саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия. Саудитският престолонаследник принц Мохамед бин Салман заяви вчера, че е готов да разреши на Турция да претърси саудитското консулство в Истанбул.", "date": "2018.10.06", "title": "Започна разследване за изчезналия саудитски журналист"}
{"url": "https://www.24chasa.bg/novini/article/7089163", "text": "Хиляди демонстранти срещу производството на енергия от въглища организираха днес празнична сбирка в западногерманска гора, приветствайки решението да спре изсичането на масива, като призоваха да се използват възобновяеми енергоизточници, съобщи Франс прес. Под ясното небе, всред горещините на циганското лято младежи, семейства и пенсионери се радваха на победата си предния ден, когато съдебно решение прекрати усилията на енергийния концерн Ер Ве Е (RWE) да изсече обширни територии, за да разшири огромна каменовъглена мина, информира БТА. Организаторите на събитието, сред които Грийнпийс и Германската асоциация за опазване на околната среда и природата (BUND), очакват днес към 20 000 гости в гората край Аахен, където ще се сстоят конференции и концерти. Мнозина полицаи охраняват мястото, превърнало се в символ на напрежението, предизвикано от зависимостта на Германия от кафявите въглища, добивани на обширни пространства под открито небе. \"Бях доста отчаян през последните седмици, бях изгубил доверие в правовата държава. От вчера обаче нещата вървят към по-добро\", ликува 47-годишният Марк Щопенбах. Служител от комуникациите, той носи лозунг \"Гората Хамбах остава цяла; сега да се откажем от въглищата!\". Дошъл е тук заедно със сина си и се надява \"той със същата решимост да се бори за чисто бъдеще и да брани околната среда\". Вчера висшият административен съд в Мюнстер постанови, че Ер Ве Е \"няма право да изсича гората Хамбах\", докато правосъдието не проучи иска срещу това начинание, внесен от Германската асоциация за опазване на околната среда и природата - сиреч до 2020 г. според Ер Ве Е. Истинска победа за екоактивистите, макар и временна, коментира АФП. Мнозина от тях се бяха настанили от шест години в къщички по дърветата, понякога на над 15 м височина, докато през последните седмици полицията не ги прогони. Въглищата може да бъдат изключени постепенно от енергодобива в Германия до 2030 г., а най-замърсяващите енергоцентрали вече може да бъдат затворени, заяви пред АФП Геше Юргенс, говорител на Грийнпийс. Въглищата все още дават около 40 на сто от електричеството в страната, по-специално заради предстоящия до 2022 г. отказ от атомната енергетика с решение на кабинета Меркел от 2011 г., напомня агенцията.", "date": "2018.10.06", "title": "Хиляди демонстрират в Германия за отказ от използването на въглища в енергодобива (Снимки)"}
{"url": "https://www.24chasa.bg/novini/article/7089047", "text": "В съобщение, разпространено днес, и на свикана по този повод извънредна пресконференция Кристиан Керн, доскорошен ръководител на Австрийската социалдемократическа партия - най-голямата опозиционна партия в страната, съобщи, че се оттегля от партията и от всички партийни постове. Това обезсмисля и оповестеното намерение на Керн да се кандидатира като водач на листата на социалдемократите на изборите за Европейски парламент догодина, предаде БТА. Само преди десетина дни Керн напусна поста на партиен ръководител и междувременно начело на австрийските социалдемократи застана Памела Ренди-Вагнер, която вече бе одобрена от партийното ръководство и се очаква да бъде официално избрана на извънреден партиен конгрес, насрочен за ноември. Кристиан Керн отстъпи партийното лидерство, след като от най-тесни партийни кръгове до медиите изтече информацията, че той е споделил своето намерение да се кандидатира догодина за лидер на социалдемократическата фракция на изборите за Европейския парламент. Намерението си да се оттегли изобщо от политиката днес Кристиан Керн обосновава с личното си решение да се оттегли от професионалната политика, за да остави своята наследничка да работи, без да чувства чужда опека. Своето бъдеще бившият канцлер вижда в частния бизнес, откъдето идва - преди да заеме партийния пост Керн беше шеф на австрийските железници. Керн отбелязва, че изборите догодина ще бъдат \"битка на битките\", но през последните седмици е преживял вътрешнополитическо боричкане и най-накрая \"дебат с поглед през ключалката\". Подобно развитие е застрашено да потъне в дребни интриги. Още повече, че става дума за десетки интриги. \"Благодарността не е политическа категория\", заключава Керн.", "date": "2018.10.06", "title": "Бившият австрийски канцлер Кристиан Керн \nсе оттегля от политиката"}
{"url": "https://www.24chasa.bg/novini/article/7088922", "text": "Косовски прокурори съобщиха, че са повдигнати обвинения срещу шестима души за планиране на терористични нападения и набиране на бойци за екстремистки групировки, съобщава МИА, позовавайки се на Танюг. Според информация в прищинския вестник \"Газета експрес\" обвиняемите са заподозрени в подготовка на нападения в Косово и други европейски страни, като сред целите им е била и международната мисия на НАТО в Косово (КейФОР), предаде БТА. Шестимата обвиняеми са били заловени през юни тази година.", "date": "2018.10.06", "title": "Шестима обвинени в Косово в планиране на терористични нападния"}
{"url": "https://www.24chasa.bg/novini/article/7088930", "text": "Според министъра на труда и социалната политика Бисер Петков има постигнати взаимноприемливи решения относно Закона за хората с увреждания. По думите му консенсусът е постигнат на среща вчера до късно вечерта в социалното министерство с участието на омбудсмана Мая Манолова и нейния екип, представители на национално представителните организации, представители на Министерството на финансите, предаде БТА. \"В продължение на няколко часа обсъждахме въпросите, които породиха несъгласие в последния проект, който беше разглеждан в началото на седмицата. Мисля, че постигнахме взаимноприемливи решения и продължаваме процедурата следващата седмица със стремеж възможно най-скоро законопроектът да бъде одобрен от Министерския съвет и да постъпи в Народното събрание\", заяви пред журналисти в Ловеч министър Петков. По думите му 150 милиона лева допълнително за политиките за хора с увреждания са предвидени в централния бюджет за следващата година. \"Това е огромен допълнителен ресурс, като основното, което ще ангажира голяма част от него, е увеличената значително финансова подкрепа за хората с увреждания, която е регламентирана в проект на закона, особено за тези, които не могат да работят поради тежките увреждания, които имат. Те ще получават подкрепа в рамките на линията на бедността. Предвидено е тази месечна финансова подкрепа да бъде 57 процента плюс социалната инвалидна пенсия\", заяви министърът и добави, че това са около 600 хиляди, които ще получават по-висока финансова подкрепа, а някои - и за първи път.", "date": "2018.10.06", "title": "Министър Петков: Има постигнати решения относно Закона за хората с увреждания"}
{"url": "https://www.24chasa.bg/novini/article/7088933", "text": "Испанският кралски дрорец нарече починалата на 85-годишна възраст оперна прима Монсерат Кабайе \"най-добрата сред най-добрите\", предаде ТАСС. В съболезнователен адрес в Туитър Кабайе е определена като \"велика оперна грандама, легенда на световната култура, най-добрата сред най-добрите, способна да открива нови творчески пространства\", предаде БТА. \"Нейната изключителна личност и уникален глас завинаги ще бъдат с нас. Ние сме силно опечалени от тази загуба\", изтъкват от кралския двор. Пред радиостанцията \"Каталуня радио\" оперният певец Хосе Карерас определи Кабайе като уникален представител на изкуството. \"Сред всички сопрано, които съм слушал, никоя оперна певица не се е доближавала до изпълненията на Кабайе\", отбеляза тенорът. Той изтъкна качествата на нейния глас и завидната й вокална техника. Директорът на Виенската държавна опера Доминик Мейер отбелязва, че с кончината на Кабайе ни напусна една от най-изтъкнатите певици на XX век. \"Нейният красив глас, изумителна техника и обаяние правеха огромно впечатление и вдъхновяваха много поколения любители на оперното изкуство\", изтъква Мейер. Китаристът на британската група \"Куин\" Брайън Мей написа в Инстаграм, че Кабайе е била източник на вдъхновение за целия състав и особено за фронтмена Фреди Меркюри. Мей публикува снимка, изобразяваща дует на Кабайе с Меркюри. Тяхната песен \"Барселона\" от 1987 година се превърна в световен хит и бе избрана за химн на летните олимпийски игри, организирани в града през 1992 година.", "date": "2018.10.06", "title": "Светът скърби за загубата на Монсерат Кабайе"}
{"url": "https://www.24chasa.bg/novini/article/7088813", "text": "Тайфунът \"Конгрей\" предизвика смущения във въздушния и железопътния трафик в Югозападна Япония. Това съобщи днес телевизия Ен Ейч Кей, цитирана от ТАСС. Заради тропическата буря в региона са отменени най-малко 100 вътрешни самолетни полета, временно е спряно и движението на скоростните влакове, свързващи югозападните с централните области на страната, предаде БТА. \"Конгрей\" е 25-ият тайфун, който се образува в Тихия океан през този сезон. Названието му произлиза от кхмерска легенда и означава \"хубаво момиче\". Предходният тайфун \"Трами\" в края на миналата седмица донесе в Япония поройни дъждове и бурен вятър. В резултат на стихията загинаха 4 души, 200 пострадаха и бяха отменени стотици полети в цялата страна. Тайфунът засегна и съседния Корейски полуостров. Проливните дъждове и бурните ветрове наложиха да бъдат отменени състезанията от третия ден на международния женски турнир по голф в южнокорейския град Инчон. Веднага след тайфуна в Западна Япония са регистрирани рекордни за октомври жеги, информира междувременно националното метеорологично управление. В префектура Ниигата е измерена температура от 36 градуса по Целзий - безпрецедентно висока стойност за този месец, откакто се водят подобни наблюдения. Горещини обхващат през уикенда и повечето японски региони след двата тайфуна, минали през страната напоследък, отбелязва ТАСС.", "date": "2018.10.06", "title": "Рекордна за октомври жега в Япония след двата тайфуна"}
{"url": "https://www.24chasa.bg/novini/article/7088820", "text": "В 7.00 часа тази сутрин отвориха избирателните секции в цяла Румъния за референдума за промяна на конституционната дефиниция на семейството, за да бъде уточнено, че то се основава на брак между мъж и жена, а не между съпрузи, както е в момента, предаде Аджерпрес. В страната са организирани 18 662 избирателни секции, а в Букурещ - 1 264. Румънците в чужбина могат да гласуват в 378 избирателни секции. Броят на имащите право на глас е 18 951 721 души. Гласуването ще продължи два дни, като избирателните секции ще бъдат отворени от 7.00 до 21.00 часа. Решението за организиране на допитването беше взето, след като гражданското движение \"Коалиция за семейството\" събра подписите на 3 милиона румънци и внесе инициативата в парламента, а Конституционният съд даде зелена светлина за планираната промяна в конституцията. Инициативата се подкрепя и от влиятелната Румънска православна църква, предаде БТА. Румънското законодателство и в момента забранява еднополовите бракове, а конституционната промяна би предотвратила всякакъв опит за легализирането им в бъдеще, отбелязва Асошиейтед прес. Организации, защитаващи правата на ЛГБТИ общността (лесбийки, гейове, бисексуални, транссексуални, интерсексуални), твърдят, че ревизията на конституцията може да насърчи хомофобията и да накара хората с нестандартна сексуална ориентация да се чувстват като граждани \"втора ръка\". Опоненти на промяната смятат също, че тя ще маргинализира семействата с един родител или двойките, отглеждащи деца без да са сключили брак. В. \"Ромъния либера\" цитира анкета на института КУРС, проведена в периода 20 септември - 1 октомври, според която се очаква участието в референдума да бъде 34 процента, а 90 процента от гласувалите да отговорят с \"Да\". Редица политици, интелектуалци и организации призоваха за бойкот на референдума, определяйки го като \"антиевропейско движение\" и \"опасен прецедент\" по отношение на малцинствата. Гласуването ще бъде валидно, ако в него участват най-малко 30 процента от регистрираните в избирателните списъци и ако валидните гласове представляват най-малко 25 процента от регистрираните в избирателните списъци. Около 38 000 служители на министерството на вътрешните работи ще се грижат за реда и сигурността в двата дни на референдума, посочва Аджерпрес.", "date": "2018.10.06", "title": "Румънците гласуват в над 18 000 секции на референдума за значението на думата семейство"}
{"url": "https://www.24chasa.bg/novini/article/7088796", "text": "70-годишен мъж е намерен пребит в стопанския двор на с. Хотница. Криминалисти от ОДМВР - Велико Търново разследват случая, съобщи полицията. Сигнала е получен в петък сутринта. По данни на подателя същата сутрин около 06,00 ч. във фургон в стопанския двор в с. Хотница е намерил в безпомощно състояние и с множество травми в областта на главата 70-годишен мъж от с. Богатово. Той е бил работник в стопанския двор и е живеел във фургона, в който е намерен. Пострадалият незабавно е бил откаран във великотърновската болница с фрактури на черепа, контузия на мозъка и множество травми по главата, с опасност за живота. Опериран е веднага от неврохирурга д-р Николай Мойнов. Лекарите са установили, че е ударен с брадва по главата. В момента е настанен в реанимация на апаратна вентилация. Състоянието му остава тежко. На местопроизшествието е извършен оглед от дежурна оперативна група при РУ - В. Търново. Образувано е досъдебно производство по чл. 129, ал.2 от НК. Работата по изясняване на случая продължава под ръководството на Районна прокуратура- В. Търново.", "date": "2018.10.06", "title": "70-годишен мъж, удрян с брадва по главата,\nбере душа в болницата във Велико Търново"}
{"url": "https://www.24chasa.bg/novini/article/7088844", "text": "Четирима мъже са пострадали при тежка катастрофа в Суворово. Двама от тях са в болница с фрактури и тежки травми и с опасност за живота. Инцидентът станал в 3.30 часа сутринта. 28-годишният шофьор на опел отнел предимството на фолксваген на кръстовище в града и предизвикал тежък, почти челен удар. При жестокия сблъсък виновният шофьор и 19-годишният му спътник са пострадали сериозно. Те са извадени от смачкания автомобил и лекарите все още се борят за живота им. Другите двама пострадали са 26-годишен шофьор и 19-годишния му приятел, пътували във фолксвагена. Двамата се разминали с по-леки травми и натъртвания, оказана им е първа помощ и са освободени за домашно лечение. По случая е образувано предварително производство.", "date": "2018.10.06", "title": "Четирима ранени при катастрофа във Варненско, двама с опасност за живота"}
{"url": "https://www.24chasa.bg/novini/article/7088838", "text": "„Обединена Европа не е даденост, а всекидневна работа. Нашият съюз навърши 60 години. Това означава, че има цели поколения европейци, които не познават какво значи да чакаш за виза, за да пътуваш в друга страна. Европа е и инструмент, с който подобряваме начина и качеството си на живот. И всеки един от нас има важната задача да отстоява постигнатото, защото алтернативата е разделение, изолация и маргинализация на държавите и обществата ни, от което никой няма да спечели.\" Това заяви българският евродепутат от ГЕРБ/ЕНП Ева Майдел, която беше специален гост на конференция за посрещането на над 1200 стажанти, започващи стаж в Европейските институции. Церемонията се състоя на 5 октомври 2018 г. в пленарната зала на Европейския парламент, съобщиха от пресцентъра на ГЕРБ. Тя ги призова: \"Не бъдете стеснителни и не чакайте, действайте. Мислете креативно, предизвиквайте себе си. Общувайте, създавайте мрежа от контакти. Вие сте привилегировани да участвате в създаването на европейски политики сега, политики, които ще засягат вас и вашите близки и приятели.“ Българският евродепутат бе поканена да открие началото на най-голямата стажантска програма в света за пети пореден път. Европейските институции приемат амбициозни млади хора за редовните си платени стажантски програми два пъти в годината като продължителността на програмата е пет месеца. Кандидатите често трябва да се преборят с конкуренция от над 15 000 души, да докажат високи познания и квалификации, както и отлично владеене на европейски езици. „Възрастта на хората способни да променят бъдещето падна драстично. Благодарение на технологиите и социалните мрежи човек на всяка възраст може да работи за промяна на средата около себе си.“, заяви евродепутатът от ГЕРБ/ЕНП Ева Майдел, като посочи важността младите хора да гласуват на европейските избори през май 2019 г.", "date": "2018.10.06", "title": "Майдел към 1200 стажанти в ЕС: Обединена Европа не е даденост, а всекидневна работа"}
{"url": "https://www.24chasa.bg/novini/article/7088853", "text": "Администрацията на МВР била сведена до минимума, който е необходим за функциониране на тази система. Такова мнение изрази в предаването „Седмицата” вътрешният министър Младен Маринов. Изказването му идва на фона на прекратената преди дни обществена поръчка за функционален анализ на ведомството. Поръчката беше на стойност малко над милион лева, а целта ѝ бе да се изготви проект за цялостно преструктуриране на МВР, за да се повиши ефективността му. Вече бившият министър Валентин Радев заяви в началото на седмицата, че лично премиерът Бойко Борисов настоявал за прекратяване на поръчката още по негово време. Изказването на Маринов идва и на фона на доклад на Световната банка, според който МВР може да съкрати около 1500 души администрация и да намали броя на областните си дирекции от 28 на 7, като това щяло да икономиса около 47 милиона лева годишно. Според Маринов обаче системата работела от дълги години в несигурност, а съкращения не можели да се правят, без да се модернизират първо процесите в администрацията. „Системата работи дълги години в абсолютна несигурност за бъдещето. Служителите работят всеки ден и не знаят следващите пет години дали ще са на работа, или не. Аз смятам, че в момента администрацията е сведена до минимума, който е необходим за функциониране на тази система. За да намалиш рязко администрацията, ти трябва да обновиш процесите, които текат в това министерство, съответно трябват пари за компютри, за принтери, за софтуери, които да изключат работата на човек и тя да се замени от дадена програма. Затова трябват пари. Ако ние съкратим под минимума администрация, това означава да започне да куца обслужването на гражданите, административните услуги“, заяви министър Маринов. По думите му част от административните услуги не трябва да се извършват от МВР, за да се освободи ресурс да се изпълнява чисто полицейска дейност. „Нека да укрепим системата и да дадем по-дълъг хоризонт за възможност и за развитие и израстване на кариерата на полицаите и да търсим финансиране за техните основни нужди да бъдат те полезни на обществото“, допълни той.", "date": "2018.10.06", "title": "Маринов: Администрацията на МВР е сведена до необходимия минимум за функциониране"}
{"url": "https://www.24chasa.bg/novini/article/7088849", "text": "Според индонезийската агенция за борба с природните бедствия броят на жертвите от земетресението и последвалото цунами по западното крайбрежие на остров Сулавеси на 28 септември вече е достигнал 1649, предаде Асошиейтед прес. Говорителят на агенцията Сутопо Нугрохо каза на пресконференция в столицата Джакарта, че за изчезнали до момента се водят 265 души, макар че още много вероятно са погребани под дълбока кал и развалини на срутени домове и сгради, предаде БТА. В засегнатите от бедствието райони започва да постъпва все повече международна помощ, след като правителството на Индонезия измени на досегашната си практика и призова света за съдействие за справяне с трагедията. Тази сутрин на летището на най-пострадалия град Палу кацна японски военен самолет, който докара тонове лекарства и малки преносими генератори за ток. От службата на ООН за координиране на хуманитарната дейност бе съобщено, че в момента Индонезия има нужда от 50,5 млн. долара за \"най-неотложна животоспасяваща помощ\".", "date": "2018.10.06", "title": "Жертвите от труса в Индонезия вече са 1649, но още стотици се водят изчезнали"}
{"url": "https://www.24chasa.bg/novini/article/7088855", "text": "Пътен казус след ремонтите на бул. „България” в столицата – близо 20 шофьори ще получат солени глоби заради забравени знаци. Един от тях е за ограничение на скоростта до 30 км/ч. и е трябвало да бъде премахнат с края на ремонта. Оказа се обаче, че е бил забравен и никоя институция не е забелязала до 1 октомври, разказва  След като разбраха за забравения след края на ремонта на булеварда знак, от общината решиха проблема със знак на земята. При липсата на знак след кръстовище по правилник важи ограничението от 50 км/ч. Следвайки това правило, пътната полиция разполага мобилна камера и настройва радара да лови нарушенителите. Оказва се обаче, че истинското ограничение в участъка е трябвало да бъде 70 км/ч. Съответният знак обаче се появи три дни след акцията. По закон за знаците отговаря стопанинът на пътя, в случая – Столичната община. Резултатът от действията на институциите е пълно объркване сред шофьорите. Един от 18 санкционирани вероятно ще загуби книжката си за три месеца и ще плати 800 лв. глоба, тъй като е заснет със 110 км/ч. Останалите са превишили с 30 километра и ги очакват глоби до 400 лв. От общината проверяват чия е вината за забравения знак.", "date": "2018.10.06", "title": "Близо 20 шофьори глобени заради забравен пътен знак на бул. „България”"}
{"url": "https://www.24chasa.bg/novini/article/7088857", "text": "Малко над 100 млн. лв. са дарени в България през миналата година, показват данните от годишния анализ на Българския дарителски форум. В сравнение с предходната година е отчетен ръст с повече от 5 млн. лв., предаде  Най-много средства през изтеклата година са дарени от фондациите - близо 54 млн. лв., следвани от компаниите - с 38 млн. лв. На първо място даренията са за проекти, свързани с образование и наука и детско и младежко развитие. Повече са дарявали и хората - 9 млн. лв. Предпочитаните от тях каузи са предимно здравни и социални. По-активни са били индивидуалните дарители при случаи на бедствия и аварии. Леко увеличение има и в броя на гражданите, дарили средства за опазване на околна среда. Хората даряват основно пари и предимно инцидентно, като най-предпочитаният начин за това е чрез дарителски SMS.", "date": "2018.10.06", "title": "Отчетоха ръст на даренията в България спрямо миналата година"}
{"url": "https://www.24chasa.bg/novini/article/7088861", "text": "Ясни регламент и критерии, както и създаване на национален регистър предвижда законопроектът за предприятията на социалната и солидарна икономика, който е между първо и второ четене в Народното събрание. Това заяви в Ловеч пред журналисти министърът на труда и социалната политика Бисер Петков и добави, че се очаква до две седмици законът да е факт, предаде БТА. \"Той ще регламентира социалните предприятия в България, ще въведе критерии за това кое е социално предприятие. Предлага две категории социални предприятия - клас А и клас А+\", каза министърът. По думите му законът ще насърчи развитието на социалната икономика, така че тя да има по-голямо място и тежест в нашето общество, като съответно предвижда насърчителни мерки за социалните предприятия и за субектите на социалната икономика. Ще въвежда сертификационна марка, която тези предприятия да използват, предвижда и създаване на национален регистър на социалните предприятия. По данни на статистиката самоопределилите се като социални предприятия са 1461. Бисер Петков каза още, че законопроектът дава възможност тези социални предприятия да получават право на строеж без конкурсни процедури, само с решение на общинския съвет. Предвижда се и изграждане на електронна платформа, която да ги улеснява в общуването помежду им, да си създават предпоставки за консултиране, за онлайн търговия, както и насърчаване на трансграничното сътрудничество. Социалните предприятия и този закон са още една мярка за подкрепа на интеграцията в заетост на хората с увреждания, добави Петков. Министърът на труда и социалната политика присъства на втория ден от форума \"Мостове за социално ангажирани предприятия\" в Ловеч. Събитието е посветено на темата за социалната икономика в регион Ловеч и се организира в рамките на пилотния проект по Регионална социална икономика \"Региони 2018\", ръководен от ГД \"ГРУПА\" на Европейската комисия. Днес ще бъдат представени идеите от тематичните форуми за дискусии. Община Ловеч ще отличи организациите с най-добре представена практика или идея от тематичните форуми и ще връчи специална награда за социално ангажиран предприемач. \"Такива регионални форуми като днешния много допринасят, защото социалното предприемачество и икономика е за хората, за насочване на резултати от икономическата дейност за социални цели, за социални каузи, и затова е много важна подкрепата на местните общности и местните органи\", каза министърът. Срещата днес бе открита от кмета на Ловеч Корнелия Маринова и областния управител Георги Терзийски.", "date": "2018.10.06", "title": "Бисер Петков: Новият закон за социалните предприятия предвижда ясни критерии и регистър"}
{"url": "https://www.24chasa.bg/novini/article/7088871", "text": "Турция е отворена за всякакъв вид инвестиции и подкрепа, но не е молила никоя страна за пари, заяви президентът Реджеп Тайип Ердоган днес на фона на валутна криза, довела до рязко поевтиняване на турската лира през последните седмици, съобщава Ройтерс. Ердоган посочи пред членове на управляващата Партия на справедливостта и развитието, че е наредил на министрите да не ползват никакви финансови съвети или консултантски услуги от американската компания Маккинзи, като добави, че правителството ще разчита само на вътрешни ресурси, предаде БТА. Държавният глава заяви също, че Турция ще наложи глоби на \"опортюнистите\", които се възползват от нестабилността на валутния курс, за да повишават цените. \"Ние няма да изоставим нашия народ на милостта на опортюнистите\", подчерта той. Ердоган призова турците във вторник да съобщават за магазини, които са увеличили цените необичайно много по време на валутната криза, и каза, че властите ще предприемат мерки срещу тях, ако се наложи. \"Няма икономическа криза, а само манипулативни действия\", подчерта още Ердоган днес.", "date": "2018.10.06", "title": "Ердоган: Турция е отворена за инвестиции, но не е искала пари от никоя страна"}
{"url": "https://www.24chasa.bg/novini/article/7088875", "text": "Силно отровна зелена мамба-беглец с дължина 2 метра, която избяга от стопанката си, след като я ухапа, бе открита и заловена в предградията на Прага, съобщава Франс прес. Влечугото предизвика паника сред жителите на квартала, където беше открито. Жена се натъкнала на мамбата в градината си, като змията се била увила около дърво от орех. Той се намирал на около 200 метра от мястото, от което избягала мамбата, предаде БТА. Тридесет годишната собственичката на опасното и агресивно влечуго нямала разрешително за отглеждането му. Тя се намираше все още в болница в изкуствена кома, когато мамбата бе заловена. Жената е в тежко състояние след ухапването. Другите петима обитатели на къщата й бяха евакуирани от полицията.", "date": "2018.10.06", "title": "В Прага заловиха силно отровна мамба-беглец"}
{"url": "https://www.24chasa.bg/novini/article/7088878", "text": "Държавният секретар на САЩ Майк Помпейо заяви на среща с японския премиер Шиндзо Абе, че САЩ и Япония трябва да се стремят към денуклеаризация на КНДР, предадоха Ройтерс и ТАСС. \"За да бъдат решени ракетно-ядреният проблем на Северна Корея и проблемът с отвлечените граждани, трябва да се движим в една посока. И за да осъществим денуклеаризация на Северна Корея, трябва тясно да си сътрудничим\", заяви Помпейо, цитиран от Киодо. Помпейо обеща на Абе да засегне темата за японските граждани, отвлечени от севернокорейското разузнаване, по време на посещението си в Пхенян, планирано за 7 октомври, предаде БТА. \"Оценявам много високо факта, че ден преди посещение в Северна Корея пристигнахте в Япония. Бих желал тясно да сътрудничим помежду си с оглед решение за ракетно-ядрената програма на Пхенян и решение за проблема с отвлечените граждани\", отговори шефът на японския министерски кабинет. Токио настоява Северна Корея да даде пълна информация за японските граждани, които тя е отвлякла, за да ги обучава за шпиони, и да върна в родината им онези, които са все още живи, преди да даде съгласието си за нормализацията на отношенията с Пхенян. Помпейо отбеляза също така, че връзките между Япония и САЩ са здрави и че двете страни са в състояние да постигнат напредък в търговските разговори и да финализират споразумение по този въпрос, след като Абе и президентът Доналд Тръмп са обсъдили въпроса в Ню Йорк миналия месец. Ройтерс добавя, че двете страни са се договорили да започнат разговори по търговските въпроси с ангажимента да бъдат защитени японските автопроизводители от нови мита - нещо, което Токио смята за голяма опасност за своята зависима от експорта икономика. Пред американски журналисти преди днешната среща в Токио Помпейо предположи, че след визитата му в КНДР може да бъдат обявени датата и мястото на следващата, втора среща между лидерите на САЩ и на Северна Корея - Доналд Тръмп и Ким Чен-ун. Двамата лидери разговаряха на 12 юни в Сингапур и подписаха декларация, която се задължават да изпълнят \"изцяло и незабавно\". Според документа, който Тръмп показа пред журналисти, Пхенян поема ангажименти за денуклеаризация на Корейския полуостров срещу гаранции за сигурност от страна на Вашингтон. При все това намеренията на страните не бяха конкретизирани в заключителната декларация, напомня ТАСС. Пристигнал по-рано днес в Токио, държавният секретар на САЩ се очаква да разговаря и с японския външен министър Таро Коно, добавя агенцията.", "date": "2018.10.06", "title": "Помпейо: САЩ и Япония трябва да се стремят \nкъм денуклеаризация на Северна Корея"}
{"url": "https://www.24chasa.bg/novini/article/7088880", "text": "Д-р Николай Атанасов от Великотърновския университет \"Св. св. Кирил и Методий\" прочете днес в Стара Загора недовършения доклад на декана на Историческия факултет на университета проф. Иван Тютюнджиев, който почина неочаквано в началото на седмицата. Видният историк трябваше да говори първи на проведената конференция по повод 180 години от рождението на митрополит Методй Кусев по темата за храмовото строителство по негово време. Форумът бе открит от българския патриарх Неофит, който нарече дядо Методий \"заслужил архипастир на светата ни църква и обичан от целия ни православен народ старозагорски митрополит\" и оцени делото му като \"епохално не само за старозагорската епархия, но и за цялата ни света църква, отдавна оценила и признала значителната роля на митрополит Методий\". Като патриарх Неофит посещава Стара Загора вече за трети път. Днес той връчи на кмета Живко Тодоров ордена на Старозагорската епархия \"Свети Апостол Карп\", първа степен, присъден му от Епархийския съвет. На свой ред патриархът бе удостоен от местния парламент с Особен знак за заслуги като баща обединител на българския народ. Заедно с патриарх Неофит в Стара Загора дойдоха и представители на Светия синод на БПЦ, за да участват в тържествата, посветени на митрополит Методий Кусев. След обяд по програма Негово Светейшество ще посети старозагорската черква \"Света Троица\", където ще присъства на освещаването на ремонтираната сграда на неделното училище при храма. Любопитен факт е, че през 1999 г. като Доростоло-Червенски митрополит и временно изпълняващ длъжността Старозагорски митрополит след смъртта на дядо Панкратий, патриархът е осветил параклиса на тази църква. След обяд в тържествата ще се включат и владиците, които участваха в заседанието на Комитета на представителите на православните църкви към Европейския съюз, което се проведе в София. В неделя те и представители на Светия синод на БПЦ воглаве с патриарх Неофит ще отслужат Божествена света литургия в старозагорската черква \"Свети Николай\". По решение на Епархийския съвет тя вече е катедрален храм на епархията, а досегашният катедрален храм \"Свети Димитър\" остава митрополитски. Очаква се Негово Светейшество да благослови 6 момчета, които ще бъдат кръстени в храма в рамките на второто издание на кампанията \"Направи го за България\", която насърчава раждаемостта и помага на родителите и децата да приемат Светото Кръщение. Организаторите отмитат, че миналата година в кампанията са се включили около 10 хиляди души в 9 български градове. В неделя масови кръщенета на бебета ще има в 11 града. От петък вечер в в храм \"Свети Николай\" в Стара Загора се намира чудодейната икона на Пресвета Богородица Скоропослушница, датирана от 16-и век, която пристигна у нас от град Ананиев в Украйна. Вярващите се редят на опашка и чакат около час, за да се поклонят пред лика на Божата майка, както и пред извезана плащеница, която е стояла върху мощите на Света Петка. Тя дойде в Стара Загора от румънския град Яш. Реликвите ще останат в църквата \"Свети Николай\" до понеделник, след което ще бъдат изложени и в други градове на епархията.", "date": "2018.10.06", "title": "На конференция прочетоха недовършен доклад на проф. Иван Тютюнджиев (Обновена)"}
{"url": "https://www.24chasa.bg/novini/article/7088882", "text": "Полицията в Смолян издирва двама възрастни мъже вече осми ден. 93 – годишният Хасан Ахмедов изчезнал безследно в района на Дрянка, община Баните, а 79-годишния Хамид Емирски от маданското село Средногорци почти по едно и също време. По-възрастният мъж тръгнал в петък миналата седмица за гъби и оттогава никой не го виждал. \"Почти всеки ден организираме издирване със следови кучета,полицаи, пожарникари, горски и местни хора\", каза директорът на полицията в Смолян ст. комисар Николай Димов. Ахмедов е вдовец и живеел сам. За издирването на Хамид Емерски е бил използван и дрон. За последно е засечен в района на моста на пътя Смолян-Мадан преди осем дена около 17 ч. \"Много рядко е напускал селото. Движеше се почти по един и същ маршрут по едно и също време на деня години наред. Всичко наоколо е претърсено. За всички нас е пълна загадка къде може да е\", каза кметът на Средногорци Светлан Младенов.", "date": "2018.10.06", "title": "Осми ден няма следа от изгубените старци в Родопите"}
{"url": "https://www.24chasa.bg/novini/article/7088900", "text": "Алтернативата на това хаотично управление е програма за ускорено развитие на база ценности и ДПС има самочувствието да предложи такава, това каза председателят на брифинг пред журналисти по време на семинар на ДПС. Ръководството на ДПС, депутати и евродепутати, областни председатели и кметове на Движението се събраха за да актуализират програмата на партията с оглед новите реалности, съобщиха от пресцентъра на ДПС. Председателят на ДПС Мустафа Карадайъ направи оценка за сегашната ситуация в страната и на управляващите като заяви „Според нас управляващите концентрират и пропиляват енергията си в потушането на различни конфликти и опити за прикриване на важните проблеми в обществото. Ситуацията е „скандал след скандал“, а управлението действа на принципа проба и грешка без ясна визия. Българските граждани не живеят добре, ситуацията в страната не е добра. Според нас алтернатива на този модел има и тя е програма за ускорено развитие на база ценности.“ заключи Карадайъ", "date": "2018.10.06", "title": "Мустафа Карадайъ: ДПС има самочувствието да предложи алтернативно управление"}
{"url": "https://www.24chasa.bg/novini/article/7081279", "text": "Вече съм на 44 години, а и това лято чух от баща си “малко те бих навремето”. Поводът бе, че запалих огън на суха поляна и за малко не опожарих и съседната гора. Доста нелепа случка, която си заслужаваше караницата, още повече че се разви пред изплашените погледи на моите 4-годишни деца. След като пожарът бе потушен с общите усилия на цялата рода, се замислих над думите на татко. И установих, че не помня като дете да ме е бил, с изключение на един-единствен случай, когато ми удари шамар. Беше по времето на соца, когато децата се шамаросваха здраво и вероятно нямаше да го запомня, ако не беше несправедливо. Случката се разигра в Сандански, където бяхме на почивка и нощувахме в квартира. По-голямата ми сестра по това време навлизаше в пубертета и много й се говореше преди сън, а на мен ми се спеше от игри. Явно по някое време сънят ме е надвил и съм спряла да казвам “да, да”, с което обикновено участвах във вечерните й разговори, защото помня, че се събудих от нейния писък. Докато се осъзная, чух удари с юмруци по стената от други курортисти, а след миг дойде и баща ни от съседната стая и без много да пита, ми удари въпросния шамар. Сега, като разсъждавам, явно тогава не е имал много време да проверява. Чул е писък от стая с две деца и съвсем инстиктивно е решил, че едното прави нещо лошо на другото. Как да му хрумне, че един пубер може и така да търси внимание. Тогава нито имаше толкова литература за правилно възпитание на деца, нито пък родителите възприемаха това като голямо предизвикателство. Днес е различно. За щетите от боя в детска възраст се говори и пише много, а в някои страни се и действа здраво. Сред тях са Норвегия, Португалия, Германия, Ирландия, Испания и Швеция. България също е в този списък, но родното законодателство по въпроса е толкова витиевато, че са единици случаите, в които някой е наказан, докато съобщенията за насилие над малчугани са ежедневие. Личи си, че е писано под европейски диктат, а не защото някой е узрял колко е лошо да се шамаросват децата. Въобще у нас все още някак си се гледа пренебрежително на шамара, ако той не е довел до някакво тежко телесно увреждане. Ако случаят въобще стигне до съд, обикновено се присъжда малка глоба. Последният известен случай е от април, когато 53-годишна жена от Златарица бе санкционирана със 100 лева заради шамар на 10-годишно момче. За аналогичен случай миналата година столичен прокурор пък бе порицан само със забележка. Затова шамарената фабрика, както обичат да казват някои родители, си действа с пълна сила в България, макар да се водим в Европа, че сме я спрели. Показват го и последните проучвания по въпроса. Според тях 70 на сто от българските родители са използвали някаква форма на физическо наказание, а и възприемат това като възпитателен метод. “Шамарът, дори един да е, той засяга човешкото достойнство. Насилието в училище е абсолютно последствие от това, което се случва в семейството. Всички тези деца, които по някакъв начин са удряни, неглижирани емоционално, малтретирани, по-късно търсят отдушник навън, тъй като не могат да посегнат на родителите си, защото са големи, значими и зависят от тях. Много често за тези удряни деца ние казваме: те изостават в училище, те са невнимателни, имат някакви увреждания”, казва клиничният психолог Екатерина Велева пред БНР. По думите й най-тревожното е, че у нас телесното наказание не се разпознава като форма на насилие, а като възпитание и това е нещото, което трябва да се промени, за да има някакъв шанс въобще да се работи в тази област. Изглежда обаче, настоящите управляващи не са в състояние да направят това или поне не дават вид, че този проблем е на дневен ред. Премиерът Бойко Борисов, от когото обикновено зависят повечето неща в държавата, наскоро разказа своя спомен за детско шамаросване. Когато бил в четвърти клас, с приятели се качил на джанка, за да я оберат. Но собсвеникът й ги хванал и казал на родителите му. “Толкова бой ме би татко, а майка ми през това време нареждаше, че оттогава никога не съм си мислил, че мога да открадна”, спомня си Борисов. Затова изглежда логично, че не той, а Йорданка Фандъкова и Мая Манолова подкрепиха стартиралата преди дни кампания на неправителствени организации срещу насилието над деца. Нейната цел е да предизвика промяна в обществените нагласи по въпроса и оттам в изменение на законодателството. На подобен натиск в момента са подложени и политиците във Великобритания. Неправителствени организации внесоха проект на закон в британския парламент, с който се въвежда тотална забрана за биене на деца вкъщи. Мотивът е, че отразява се на тяхното самочувствие, води до състояние на тревожност и разрушава връзката им с родителите. Прилагат се и резултати от изследвания, които показват, че когато родителите удрят децата си, нивото на активността на мозъка им се променя по начин, който води до постепенно увеличаване на използвана сила. Всъщност те правят редица действия спрямо тях, които, ако бъдат приложени към някой възрастен, щяха да се считат за престъпление, казва пред Би Би Си Стюърт Уейтън, социолог от шотландското движение за забрана на биенето на деца. В момента физическите наказания са забранени в учебните заведения във Великобритания, но могат да бъдат прилагани вкъщи, стига това да става в разумни граници. След като Обединеното кралство заедно със САЩ зае челните места в класациите за агресивно поведение в училище, специалистите започнаха да търсят причините за това и достигнаха до извода, че много от проблемите идват от домашното възпитание. И най-вече от ролята на родителите. Защото се оказва, че колкото и високоплатени бавачки да има човек, децата на първо място признават за авторитети своите майки и бащи. Едва в по-късна възраст започват да се вслушват в съветите и на други хора. Особено изразено е това при момчетата, чието развитие условно може да се раздели на три етапа. Според австралийския семеен терапевт Стив Бидълф първият е от раждането до 6-годишна възраст, когато момчето принадлежи най-вече на майка си и трябва да му се даде силна любов и чувство за сигурност. Между 6 и 14 години, движено от своите вътрешни механизми, то започва да се учи да бъде мъж и все повече се обръща към баща си. Едва след това то започва да признава и други ментори, които да му помагат да завърши пътешествието си до света на възрастните. Да вземем смятаното доскоро за еталон звездно семейство на Анджелина Джоли и Брад Пит, които имат общо 6 деца, като три от тях са осиновени. В продължение на две години те не успяват да се разберат как съвместно ще се грижат за тях и да се разведат. Налага се и срещи между Пит и децата и да забраняват на Джоли да се меси в тях. Твърди се, че раздорът помежду им е започнал след скандал на борда на частния им самолет, по време на който най-големият син се е намесил и е бил ударен от баща си. Последвало разследване не установи Брад да е упражнявал насилие над децата, но споровете за попечителство над тях все още продължават. Бивши бавачки на семейството изнесоха шокиращи разкрития за наследниците на Джоли и Пит. Макар всяко едно от тях да е имало персонален педагог, децата на практика растат без контрол. В резултат при тях се наблюдават множество психологически проблеми и те обикновено разрешават споровете си с юмруци. “В сички степени на крещене или удряне – леки, умерени, спорадични, редки, чести – подават на детето грешната проява на отношение и се оказват най-лесния начин то да започне да се държи зле, за да бъде забелязано. Освен това родителите невинаги са наясно дали от боя им има смисъл, защото всъщност не изследват сериозно ефекта от него върху детското поведение”, пише в книгата “Как без крясъци и шамари да приучим детето на дисциплина”. Нейни автори са Джери Уайкоф, психолог с 40-годишна практика, и журналистът Барбара Юнел. Те напомнят, че удрянето е първият досег на детето с насилието. Чрез него, черпейки пример от възрастните, то възприема насилнически модел и това е изключително важна причина да се избягва боят, особено откакто децата са подложени на все по-агресивен досег с насилието чрез филмите и средствата за масова информация. Основното нещо, което родителите е добре да разберат, е, че децата възприемат света конкретно. Когато виждат, че на възрастните им е позволено да удрят, те остават с впечатлението, че това важи и за тях. В книгата се описва изследване на доктор Лони Атенс на затворници, попаднали зад решетките заради насилие. Оказва се, че повечето от тях в детството си са били жертва на насилие или често са наблюдавали такова. Те са си изградили представа, че това е начин за решаване на проблеми, че чрез него могат да постигат каквото искат или пък да си изградят защитна стена към целия останал свят. “Щом насилието постигне тези цели, децата си изграждат репутация от типа “никой не може и няма право да се будалка с мен”. Те търсят слава в моралното си падение и за тях насилието се превръща в начин на живот”, обяснява Уайкоф.", "date": "2018.10.06", "title": "За цената на шамарите в детска възраст"}
{"url": "https://www.24chasa.bg/novini/article/7088632", "text": "Брет Кавано почти сигурно ще стане член на Върховния съд на САЩ, след като за него обявиха подкрепата си ключово важните за кандидатурата му сенатори Сюзън Колинс - републиканка от щата Мейн и Джо Манчин - демократ от щата Западна Вирджиния, предаде Франс прес. \"Ще гласувам за утвърждаване на кандидатурата на съдия Кавано\", заяви Колинс, след като обясни мотивите си в 45-минутна реч пред колегите си в Сената. Малко след това същото заяви и сенаторът демократ Джо Манчин, в чийто щат Западна Вирджиния има висок процент подкрепящи президента Тръмп избиратели, предаде БТА. \"Позор!\", скандираха активисти, които са против утвърждаването на Кавано за Върховния съд заради отправени му обвинения в сексуални посегателства. Колинс заяви, че се е запознала със заключенията от разследването на ФБР по обвиненията срещу Кавано и не смята, че твърденията са достатъчно убедителни, затова тя приема презумпцията за невинност. Манчин пък заяви, че е имал резерви към Кавано заради обвиненията в сексуални посегателства и заради бурното поведение на Кавано при отричането им на изслушване в Сената. Той обаче каза, че ще гласува за \"това, което е най-доброто за Западна Вирджиния\". По-рано днес на процедурно гласуване сенаторите подкрепиха с 51 на 49 гласа придвижването на кандидатурата на номинирания от Тръмп съдия Кавано към окончателно гласуване, което се очаква утре.", "date": "2018.10.06", "title": "Двама ключови сенатори ще подкрепят Кавано за върховен съдия на САЩ"}
{"url": "https://www.24chasa.bg/novini/article/7088639", "text": "Саудитският престолонаследник принц Мохамед бин Салман даде висока оценка на отношенията си с Доналд Тръмп, след като  , предаде БТА. \"Харесва ми да работя с него. Знаете ли, трябва да приемем, че всеки приятел може да каже и добри, и лоши неща\", каза принцът в интервю за агенция Блумбърг, цитирано от Ройтерс. \"Ние знаем, че оръжията, които сме получили от САЩ, са платени, това не са безплатни оръжия. Откакто Саудитска Арабия и САЩ започнаха тези отношения, ние сме си платили всичко с пари\", добави престолонаследникът.", "date": "2018.10.06", "title": "Саудитският принц за Тръмп: Всеки приятел може да каже и добри, и лоши неща"}
{"url": "https://www.24chasa.bg/novini/article/7088671", "text": "Близо 19 милиона избиратели в Румъния са призовани днес и утре да гласуват на референдум за промяна на конституционната дефиниция на семейството, за да бъде уточнено, че то се основава на брак между мъж и жена, а не между съпрузи, както е в момента, съобщават местни медии, цитирани от БТА. Решението за организиране на допитването беше взето, след като гражданското движение \"Коалиция за семейството\" събра подписите на 3 милиона румънци и внесе инициативата в парламента, а Конституционният съд даде зелена светлина за планираната промяна в конституцията. Избирателните секции ще бъдат отворени в 7.00 часа и затворени в 21.00 часа в двата дни на референдума. За да бъдат признати резултатите за валидни, трябва да гласуват най-малко 30 процента от имащите право на глас, тоест 5,68 милиона румънски граждани.", "date": "2018.10.06", "title": "Референдум за промяна на дефиницията за семейство в конституцията в Румъния днес"}
{"url": "https://www.24chasa.bg/novini/article/7088675", "text": "Наблюдава се покачване на броя на мигрантите и бежанците, които пристигат в Гърция по море от Турция, съобщи Върховният комисариат на ООН за бежанците (ВКООНБ), цитиран от ДПА. Към края на септември в Гърция са пристигнали 23 419 души, което е със 17 процента повече спрямо същия период от 2017 г., съобщи ВКООНБ в Атина, предаде БТА. Още 560 души са пристигнали на гръцки острови в Егейско море през първите четири дни на октомври, заяви гръцкото министерство на миграционната политика. Освен това броят на бежанци и мигранти, които идват през река Марица, образуваща граница между Гърция и Турция, се е удвоил в сравнение с миналата година. През 2017 г. 5500 мигранти са преминали реката и са влезли в Гърция, а само през първите девет месеца на 2018 г. броят им е вече около 12 000 души, заяви в гръцкия парламент министърът на миграционната политика Димитрис Вицас. Той добави, че властите планират да закарат повече мигранти и бежанци в континенталната част на страната. По данни на гръцката брегова охрана през последните 10 дни над 2000 мигранти са закарани в лагери в Северна и Централна Гърция, а още 19 000 чакат подобно прехвърляне от гръцките острови. Целта на гръцкото правителство е да намали броя на намиращите се на острови в Егейско море мигранти и бежанци на 10 000.", "date": "2018.10.06", "title": "ООН: Все повече мигранти и бежанци от Турция пристигат в Гърция"}
{"url": "https://www.24chasa.bg/novini/article/7088677", "text": "Бял полицай от Чикаго бе признат за виновен в убийството на чернокож младеж, по когото е стрелял 16 пъти през октомври 2014 г., предаде Франс прес. Джейсън Ван Дайк е признат за виновен в застрелването от разстояние и без причина на 17-годишния Лакуан Макдоналд, който държал нож. 40-годишният Ван Дайк пледира, че е невинен, предаде БТА. Съдебните заседатели го признаха за виновен в непредумишлено убийство и други обвинения, свързани с употреба на огнестрелно оръжие при отегчаващи обстоятелства. Присъдата ще бъде обявена на по-късна дата. През 2015 г. бе излъчен видеозапис с убийството на чернокожия младеж, което предизвика продължили с месеци размирици в третия по големина град на САЩ и оставката на началника на полицията на Чикаго. На записа се вижда как Ван Дайк стреля по Макдоналд, който е на няколко метра от него, и продължава да изпразва пълнителя си дори след като младежът лежи на земята. Никой от другите девет присъстващи полицаи не използва оръжието си.", "date": "2018.10.06", "title": "Признаха за виновен бял полицай от Чикаго, убил чернокож младеж"}
{"url": "https://www.24chasa.bg/novini/article/7088679", "text": "Създателят на сайта Уикилийкс Джулиан Асандж остава в посолството на Еквадор в Лондон, където е намерил убежище от 2012 г., въпреки че се е отказал от този статут, заяви еквадорският външен министър Хосе Валенсия, цитиран от Франс прес. \"Остава в сила статутът на бежанец\" за Асандж, заяви Валенсия в изказване, публикувано от в. \"Универсо\". Джулиан Асандж \"има двойно гражданство. Той не се е отказал от австралийското си гражданство. Еквадор му призна статут на бежанец, когато беше австралиец и конвенцията за правото на убежище не постановява, че получаването на друго гражданство слага край на този статут\", заяви министърът. Според подписано от него писмо от декември, с което АФП се запозна на 25 септември, Асандж се отказва от даваното му от Еквадор убежище, предаде БТА. В писмото с дата 4 декември 2017 г. Асандж се отказа от даденото му убежище в рамките на неуспешна стратегия на правителството да бъде назначен за еквадорски дипломат във Великобритания, а след това в Русия. Асандж потърси убежище в еквадорското посолство в Лондон преди шест години, първоначално за да избегне екстрадиране в Швеция, където му бяха повдигнати обвинения в изнасилване, но впоследствие на това дело не бе даден ход. Сега Асандж се бои да напусне посолството, за да не бъде арестуван и екстрадиран в САЩ заради разпространяването чрез Уикилийкс на хиляди поверителни американски дипломатически документи. Британското правосъдие потвърди действието на издадената му заповед за задържане на Асандж заради неспазване на условията му за пускане под гаранция по време на шведската съдебна процедура.", "date": "2018.10.06", "title": "Създателят на Уикилийкс Джулиан Асандж остава в посолството на Еквадор в Лондон"}
{"url": "https://www.24chasa.bg/novini/article/7088683", "text": "Франция отново ще удължи с шест месеца контрола по границите си, който бе възобновен след атентатите от 13 ноември 2015 г., защото смята, че терористичната заплаха на територията й остава висока, се казва в документ, цитиран от Франс прес. Граничният контрол, който трябваше да приключи в края на този месец, се удължава до 30 април 2019 г., пише в съобщение на френските власти до Съвета на ЕС. Не става дума за системен контрол, а за възможност да се извършват проверки на самоличността по границите, съгласно режим на изключение от правилата за свободно движение в Шенгенското пространство, предаде БТА. Контролът обхваща сухопътните граници с Белгия, Люксембург, Германия, Швейцария, Италия и Испания, както и въздушните и морски граници. \"Терористичната заплаха остава висока във Франция. 2018 година беше белязана до този момент от две нападения, за които пое отговорност \"Ислямска държава\" и в които бяха петима души, а 20 бяха ранени. Освен това от началото на годината са предотвратени други пет подготвяни терористични нападения\", се казва в документа. Френските власти смятат, че опасни лица са в състояние да се придвижват из целия ЕС. Те също така изтъкват \"риска от завръщането на чуждестранни бойци-терористи с европейско гражданство след обявената от Турция и Русия демилитаризация на последния джихадистки бастион в Идлиб в Сирия. Там има около 10 000 терористи, от които вероятно около 400 френски граждани или пребиваващи във Франция чужденци\". Общо шест страни възобновиха контрола по вътрешни граници в Шенгенското пространство - Франция, Германия, Австрия, Дания, Швеция и Норвегия. Те обосновават решението си със съображения за сигурност и с трансграничното движение на незаконно влезли в ЕС мигранти. Редица държави, както и Европейската комисия, се опасяват, че тези вземани по изключение мерки може постепенно да се превърнат в норма и с течение на времето да доведат до края на Шенгенското пространство, отбелязва АФП.", "date": "2018.10.06", "title": "Франция отново удължава с половин година контрола по границите си"}
{"url": "https://www.24chasa.bg/novini/article/7088691", "text": "Доналд Тръмп иска американското въоръжение да се освободи от произвеждани в чужбина части и материали, след като е установил \"изненадващо висока степен на зависимост\" на американската отбранителна индустрия от чуждестранни и по-специално китайски подизпълнители, предаде Франс прес. Според доклад на Белия дом Пентагонът трябва да инвестира повече в някои американски индустриални сектори, за да се премахне опасността от тази зависимост за националната сигурност на САЩ, предаде БТА. В поръчания от Тръмп преди година доклад се признава, че производствената верига на военнопромишления комплекс на САЩ е глобализирана, но се набляга предимно на Китай и се критикуват \"агресивните му търговски практики\". \"Китай е единственият, и единствен възможен доставчик на редица специализирани химически продукти, които се използват в боеприпасите и ракетите, а в случаите, когато съществува възможност за заместители, разходите по разработването им биха били твърде високи\", се казва в документа от 146 страници. Днес 90 процента от световното производство на платки се извършва в Азия, като Китай произвежда половината от това количество, се подчертава в доклада. В публикувано в четвъртък разследване агенция Блумбърг съобщи, че в произвежданите в Китай американски компютри са били монтирани микрочипове, които са били използвани от Пекин за масова кражба на американски технологични тайни.", "date": "2018.10.06", "title": "Тръмп иска американското въоръжение да е с по-малко чужди части"}
{"url": "https://www.24chasa.bg/novini/article/7088693", "text": "Държавният секретар на САЩ замина на тридневна азиатска обиколка, която включва следващия кръг преговори в Пхенян по денуклеаризацията на Северна Корея, предаде ДПА. Помпейо ще бъде днес в Япония, утре пристига в Пхенян, а оттам ще замине за Южна Корея. Обиколката му приключва в понеделник в Китай, предаде БТА. На борда на самолета си на път за Токио той отказа да съобщи на журналисти подробности за преговорите утре в Пхенян, но заяви, че целта му е \"да се уверим, че разбираме какво наистина се стреми да постигне всяка от страните\". Вчера Помпейо заяви, че е възможно утре в Пхенян да бъдат уточнени дата и място за втора среща на върха между президента на САЩ Доналд Тръмп и лидера на КНДР Ким Чен-ун.", "date": "2018.10.06", "title": "Майк Помпейо е на тридневна обиколка в Азия, ще посети Япония, двете Кореи и Китай"}
{"url": "https://www.24chasa.bg/novini/article/7088702", "text": "Проблемът е, че политиците не разсъждават като вас и мен - че хората с увреждания нямат права. Ние работим наистина интензивно през последните няколко месеца. Стигнахме до резултат, че всички важни реформи трябва да бъдат включени в законопроект. В даден момент всичко, за което сме се разбрали, изчезна. Това заяви омбудсманът Мая Манолова в студиото на  . \"Тук трябва сърце и решимост да не се отстъпва. Има пари, осигурени са. Аз участвам в този процес, но не разбирам какво става\", сподели още тя. \"Това са поредните 8 часа, в които всички екипи спорим и стигаме до решения. Вчера върнахме текстовете, за които се бяхме договорили. Върнахме обратно подкрепата за трудовата заетост, за външната среда.  Това, за което не можах да се преборя, е да има ясен ангажимент за закона за личната помощ\", обясни омбудсманът. \"Няма да спра да се боря всеки ден и час за приемане на закона и на бюджета. Аз съм реалист - ясно е, че няма как цялата реформа да се приеме до 1 януари. Но е възможно поетапно всяка следваща година да се случват. Ясната цел е да дадем права на хората с увреждания, те имат права също като нас\", заяви Манолова. \"Болката на хората с увреждания няма цвят, призовах този проблем да не се използва за политически цели. Ако тази кауза не може да убедени депутатите, не знам какво може. Нека действат като хора, като граждани, като съпричастни\", каза още тя. \"Не искам майките на деца с увреждания, които протестират, да се събудят със сняг. Не искам палатките им да бъдат затрупани със сняг. Аз не мога да се откажа. Ще натискам, ще ги убеждавам, че законите могат да се случат и за седмица. Те са готови, просто трябва сърце, да бъдат приети\", коментира Манолова. „В резултат на ненаправена хемодиализа във Видин, един човек е починал”, каза омбудсманът. Отделението по хемодиализа в града затвори преди дни, като причина за това стана ремонт на системата за пречистване на водата. Министърът на здравеопазването разпореди проверка в центъра. Със случая се зае и Мая Манолова. „Най-грозното е опитът на хората от болницата да прехвърлят отговорността на починалия. Мъжът не е пропускал диализа, имал е семейство, той е бил отговорен към себе си”, категорична е Манолова. „Имах множество жалби през последните месеци. Написала съм много препоръки, водила съм разговори. Хората се оплакват, че апаратите са стари, битовите условия са мизерни”, коментира омбудсманът. По думите ѝ хората, които подавали жалби, били заплашвани. „Оказа се, че във Видин има друг диализен център, който е подал документи за лиценз, но министерството не е произнесло в необходимия срок”, допълни още Манолова. По думите ѝ в първите дни на аварията от болницата не били осигурили транспорт за болните до съседните градове. „Ако във Видин имаше алтернатива, нямаше да се стигне до тази ситуация. В момента има и друг човек в много тежко състояние”, каза още омбудсманът.", "date": "2018.10.06", "title": "Манолова: Няма да спра да се боря за правата на хората с увреждания"}
{"url": "https://www.24chasa.bg/novini/article/7088653", "text": "Мистериозна керамична статуя на женска глава, която според учените е дело на майстори, живели преди 7300 години, придобива световна слава на древна реликва. Тя се намира в музея на източната китайска провинция Анхуей, предава bulgarian.cri.cn. Според куратора му Дзи Юн тя е била сред 600-те грънчарски изделия, открити при разкопките край село Шуандун през 1985г. С помощта на специална технология е установено, че находката датира от преди 7300 години. Все още обаче е неизвестно за какво е била използвана статуята и защо е единствена по рода си. Тя е направена от глина, съдържаща слюда на прах и кварц, представлява татуирано женско лице с изписани на челото знаци, които според археолозите са символ за слънце. С височина и ширина от 6,5 см, реликвата е най-ранният пример за такава керамика, открита някога в Китай. Джан Дун, професор от Китайската академия по социални науки, обяснява, че международен екип от археолози свързва надписите върху керамичните предмети от Шуандун с рисунки на олмеките и маите. Той добавя, че вероятно музеят ще организира международен симпозиум по въпроса и предложи статуята да бъде наречена „Богиня на река Хуайхъ\", тъй като е открита на брега на река Хуайхъ. В момента в музея под нея стои надпис с текст „керамична човешка глава с татуировка\". Културата Шуандун се появява по същото време с късната неолитна група, известна като Яншао, която произхожда от средното устие на река Хуанхъ (Жълтата река).", "date": "2018.10.06", "title": "Статуя на мистериозна женска глава от преди 7300 години придобива световна слава"}
{"url": "https://www.24chasa.bg/novini/article/7088707", "text": "Земетресение с магнитуд 4,8 бе регистрирано рано тази сутрин в провинция Катания на италианския остров Сицилия, съобщи агенция АНСА, цитирана от ТАСС. Епицентърът на труса е бил на територията на община Санта Мария ди Ликодия и на дълбочина 9 км. Според агенцията няколко души са били докарани в болница с леки контузии, а също в състояние на шок. В резултат на земетресението са се откъртили корнизите на няколко сгради. Местните власти в общината са отцепили отделни райони, предаде БТА. Има известни щети и в две съседни общини - Бианкавила и Адрано. Трусовете са били усетени и на цялата територия на провинция Катания, а също в провинциите Ена и Месина и в град Сиракуза. Още през юли имаше съобщения, че учените са регистрирали нова сеизмична активност в района на вулкана Етна - най-големият в Европа. Той се намира в същата, западна част на острова.", "date": "2018.10.06", "title": "Трус разлюля западната част на остров Сицилия, има пострадали и щети"}
{"url": "https://www.24chasa.bg/novini/article/7088713", "text": "Разследващи от Агенцията на САЩ за горите стигнаха до извода, че автомобил е виновен за огромния смъртоносен пожар в Калифорния това лято, който наложи да бъдат закрити за 20 дни най-популярните места в Йосемитския национален парк, предаде Ройтерс. Пожарът избухна на 13 юли и според експертите е бил причинен от свръхнагрети частици от автомобилен катализатор, които влезли в контакт със суха крайпътна растителност покрай магистрала 140 в Националния горски масив Сиера, се казва в прессъобщение на агенцията. Автомобилът, предизвикал пожара около залез слънце, не е бил идентифициран, но от властите са помолили всеки с някаква информация по случая за се обади в агенцията, предаде БТА. Пожарът - един от най-опустошителните в Калифорния това лято, овъгли близо 40 000 хектара в горските масиви Сиера и Станислаус и части от намиращия се в съседство с тях Йосемитски национален парк. Двама пожарникари загинаха в борбата с огнената стихия, в която участваха над 3000 души. Пламъците бяха овладени чак на 22 август. Над целия парк надвисна огромен облак черен дим в разгара на туристическия сезон. Закриването му за три седмици причини тежки щети на местната икономика. Според властите автомобилисти са виновни за много от горските пожари, избухващи край шосетата в Калифорния, защото те често навлизат или паркират колите си върху сухи тревни площи или влачат нагорещените метални части под шасито по сухата земна повърхност.", "date": "2018.10.06", "title": "Кола причинила опустошителния горски \nпожар в Калифорния това лято"}
{"url": "https://www.24chasa.bg/novini/article/7088715", "text": "Популяризират възможностите за изпълнение на проекти чрез финансови инструменти в ключови направления чрез Оперативна програма „Региони в растеж“ 2014-2020 г. Министерството на регионалното развитие и благоустройството, като управляващ орган на европейската програма, организира информационна кампания за популяризиране на инвестициите в туризма и градската среда, предоставяни чрез финансови инструменти по програмата в рамките на специални информационни дни в редица градове на страната. В нея ще се включат и експерти от Министерството на културата и Министерството на туризма, съобщиха от пресцентъра на Министерство на регионалното развитие и благоустройството. Информационните дни започват на 9 октомври във Видин. От 11.00 часа в Заседателната зала на Общинския съвет ще се проведе информационна кампания за популяризиране на инвестициите в туризма и градската среда с участието на заместник-министъра на регионалното развитие и благоустройството и ръководител на Управляващия орган на ОПРР Деница Николова, представители на Министерството на културата, Министерството на туризма, „Фонд мениджър на финансовите инструменти в България“ и др. За участие в информационните дни са поканени кметове на общини, допустими за подкрепа по програмата, участници в Регионалните съвети за развитие, представители на работодателски и синдикални организации, неправителствени организации, културни институции и туристически сдружения. Участие могат да вземат и представители на бизнеса и частните инвеститори. Целта на кампанията е всички заинтересовани от програмата да получат разяснения на място за възможностите за финансиране на туристически обекти и обекти, генериращи приходи в сферата на културата, спорта и др. атракциони в рамките на градовете с финансиране и подкрепа на ОПРР. До края на месец ноември информационни дни са планирани да се проведат на 12 октомври в Казанлък, на 23 октомври в Сливен, на 1 ноември във Велики Преслав, на 20 ноември в Свищов и в края на ноември в гр. Кърджали. Припомняме, че на 20 септември 2018 г. бяха подписани Оперативните споразумения между Фондовете за градско развитие – финансови посредници по Оперативна програма „Региони в растеж“ 2014-2020 и „Фонд мениджър на финансовите инструменти в България“ ЕАД. С това Управляващият орган на ОПРР дава реален старт на инвестициите, заложени за изпълнение чрез финансови инструменти в ключови направления на Оперативна програма „Региони в растеж“ 2014-2020. Посредниците, които управляват средствата за Фондовете за градско развитие са: За Южна България - Обединение ДЗЗД „Фонд за устойчиви градове“, което включва ОББ, Фонд ФЛАГ, Фонд за устойчиво градско развитие и Българска консултантска организация, с финансов ресурс в размер на 220,5 млн. лв., от които 135,5 млн. лв. са от ОПРР 2014-2020 и 85 млн. лв. съфинансиране от обединението. За гр. София - Обединение ДЗЗД „Фонд за устойчиви градове“, с финансов ресурс в размер на 142,4 млн. лв., от които 87,4 млн. лв. от ОПРР 2014-2020 и 55 млн. лв. съфинансиране от обединението; За Северна България - „Регионален фонд за градско развитие“, собственост на Сосиете Женерал (мажоритарен акционер), Елана Инвестмънт, Елана Холдинг и Болкан Адвайзърс, с финансов ресурс в размер на 210,4 млн. лв., от които 130,4 млн. лв. от ОПРР 2014-2020 и 80 млн. лв. съфинансиране от Фонда за градско развитие. Финансовите посредници ще инвестират предоставеното от ОПРР 2014-2020 финансиране и своя собствен принос в допустими проекти по програмата в следните направления: градска среда, спортна и културна инфраструктура, енергийна ефективност в еднофамилни жилищни сгради и студентски общежития, зони с потенциал за икономическо развитие и интегриран градски транспорт, както и обекти на културното и религиозно наследство от национално и световно значение. Финансовите продукти, предлагани на крайните получатели от ФГР, ще бъдат заеми и вградени гаранции, насочени към голям брой потенциални бенефициенти: общини и общински предприятия, частни компании, публично-частни партньорства и др., като по част от направленията за подкрепа по оперативната програма е предвидено комбиниране на финансови инструменти с безвъзмездна финансова помощ в рамките на две отделни операции на ниво проект.", "date": "2018.10.06", "title": "Три министерства разясняват в градовете как се получават европейски пари за развитие"}
{"url": "https://www.24chasa.bg/novini/article/7088725", "text": "Мерките за подобряване на качеството на въздуха са насочени основно към битовото отопление, което замърсява въздуха 9 пъти повече от автомобилния транспорт. Това каза в студиото на  министърът на околната среда и водите Нено Димов. Подмяна на уредите за отопление с алтернативен начин на отопление е един от начините в програмата за качестовото на въздуха, добави той. Изследването е насочено към местната власт, т.е. как ограниченият ресурс да се инвестира с максимален ефект. Той открои, че идеята е да не бъдат допускани определени въглища и брикети, които замърсяват силно въздуха. Нискокачествените въглища и брикети трябва да не може да бъдат купувани, цената на тон ще се увеличи, но не и на килокалории, те са по-ефективни при отоплението висококачествените въглища, обясни Нено Димов. Той открои, че неотговарящи на екостандарти печки ще бъдат подменени с други алтернативни източници, като това ще става с определени стимули и с извеждане от пазара. Това няма задължителен характер, идеята е с течение на времето това да се случи, добави Димов. \"Два пъти повече са закупените електромобили у нас, но отново остават много малко. Има нулева такса за тях, има проект за изграждане на инфраструктура за зареждане на електромобили, тя постепенно ще се изгради. Трябва да има ток, а за да има, трябва да развиваме енергетиката, не може да разчитаме само на възобновяеми електронни източници\", коментира и автопарка у нас министърът. \"Невъзможно е застрояването или подмяната на съоръженията на парк \"Витоша\", понеже планът не позволява на този етап, но трябва да се подменят старите съоръжение. Лифтът е много стар, 56-а година е той и трябва да може да бъде разрешено и ако бъде - хем да запазим природата, хем софиянци да могат да карат ски със модерни съоръжения\", каза Димов. България е много добре на европейската екокарта, отбеляза Нено Димов. В сферата на биоразнообразието сме в топ 20 в света, по-назад сме по БВП, отколкото по екосреда, добави той.", "date": "2018.10.06", "title": "Нено Димов: Въглища и брикети с ниско качество не трябва да може да се купуват"}
{"url": "https://www.24chasa.bg/novini/article/7088731", "text": "Известната испанска оперна певица, сопраното Монсерат Кабайе, почина на 85-годишна възраст в Барселона, предаде Франс прес. \"Тя се спомина тази нощ в болница Кант Пау\", заявиха източници от лечебното заведение пред агенцията. Прощаването с Монсерат Кабайе, която от години имаше здравословни проблеми, ще се състои в неделя, а погребението й - в понеделник в каталунската столица, предаде БТА. Оперната прима стана световноизвестна през 1965 г., когато замести американката Мерилин Хорн в постановката на операта \"Лукреция Борджия\" в Карнеги хол в Ню Йорк. В репертоара й са повече от 125 оперни партии. Монсерат Кабайе е печелила няколко награди \"Грами\", включително и за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група \"Куин\" Фреди Меркюри.", "date": "2018.10.06", "title": "Почина великата оперна певица Монсерат Кабайе (Снимки, видео)"}
{"url": "https://www.24chasa.bg/novini/article/7088734", "text": "Екипът от френски спасители насочи днес усилията си към огромните неразчистени от развалини територии в покрайнините на индонезийския град Палу, който пострада най-тежко от мощното земетресение и последвалото цунами на западния бряг на остров Сулавеси на 28 септември, предаде Ройтерс. Спасителите търсят ръце, крака и каквито и да са части от човешки тела на жертви на труса, стърчащи от грамадите от кал, останали след цунамито, предаде БТА. Президентът на Индонезия Джоко Видодо призова всички жертви на труса с магнитуд 7,5 и последвалото цунами, заляло развалините, да бъдат намерени. Към момента се смята, че жертвите са над 1500. Предполага се, че стотици хора са загробени в засъхващата вече кал, заяла цели квартали в южната част на Палу. Всичко, което е останало от село Петобо, например, е една огромна купчина от руини и кал и там сега действа група от 5-има френски спасители начело с Арно Алибер. Целта пред тях е да открият и извадят на повърхността телата на загиналите, за да дадат възможност на тежки машини да задълбаят надълбоко и да разчистят терена. \"Трябва да разчистим всички натрупани по повърхността боклуци, да открием всички кухини под тях и да видим дали там има тела\", каза Алибер пред Ройтерс, изправен пред ужасяващата камара от развалини,залети от кал. \"Това е работа, която ще отнеме доста време, а след нея ще дойдат тежките машини\", добави той. Официално обявеният брой на жертвите до момента е 1571, но той сигурно ще нарасне. Повечето от жертвите са открити в Палу. Информацията, а с нея и броят на загиналите в по-отдалечени райони, тепърва ще постъпва, защото някои пострадали места едва сега се свързват с външния свят. Никой не знае колко хора са са погребани в морето от кал, заляло с огромна сила Петобо и други райони южно от Палу. Цели домове бяха сринати за миг и погълнати в разтворената земя или влачени стотици метри от бурния кален поток, отбелязва Ройтерс. Според националната агенция за борба с природните бедствия само в един от тези квартали са били погълнати 1700 домове, а с тях са изчезнали стотици хора. Според Алибер ще бъдат необходими месеци, за да бъдат открити всички тела. Много от оцелелите все още хранят надежди близките им да са живи и да бъдат спасени. Те отчаяно искат спешна помощ, но все повече осъзнават жестоката реалност, пише Ройтерс.", "date": "2018.10.06", "title": "Френски спасители търсят тела след труса и цунамито на индонезийския остров Сулавеси"}
{"url": "https://www.24chasa.bg/novini/article/7088743", "text": "В Латвия започна гласуването на парламентарни избори, в които управляващата десноцентристка коалиция е изправена срещу прокремълска партия и възхода на популистите в балтийската република с голямо руско малцинство, предадоха ДПА и ТАСС. Изборният ден приключва в 20.00 ч. местно време (съвпада с българското). Латвийските граждани ще могат да гласуват в 1075 избирателни секции - 954 на територията на Латвия и 121 в 45 страни по света, предаде БТА. Няколко дни преди вота анкети показаха, че един на всеки трима латвийци не е решил как ще гласува, отбелязва Франс прес. Свързана в миналото със споразумение с партията на Владимир Путин \"Единна Русия\", левоцентристката партия \"Съгласие\" е популярна сред руското малцинство, което е една четвърт от близо 2-милионното население. На изборите през 2014 г. тя се класира първа, но не взе властта, тъй като всички останали партии отказаха да се коалират с нея. Според допитванията \"Съгласие\" може да получи около 30 мандата в еднокамарния парламент - Сейма, който се състои от 100 депутати.. Прокремълската партия би могла да състави правителство, ако се съюзи с популистите. Неин потенциален партньор е партията KPV.LV, начело с бившия актьор Артус Кайминс, която е втора в някои допитвания и може да получи петнадесетина места в парламента. През юни Кайминс беше за кратко в затвора по обвинения в корупция, но това не повлия на привържениците му. Кандидатът на партията за премиер - адвокатът Алдис Гобземс, даде да се разбере, че не изключва съюз със \"Съгласие\". Формацията Нова консервативна партия, която също е популистка, в допитванията е на трето място от общо 16 политически сили.", "date": "2018.10.06", "title": "В Латвия започна гласуването на парламентарни избори"}
{"url": "https://www.24chasa.bg/novini/article/7088663", "text": "Близо 40% от 6700-те съществуващи езици в света се говорят само сред хората на възраст. Една от надеждите да бъдат съхранени е по-младото поколение, предава bulgarian.cri.cn. Крайно време е да се спасят застрашените езици и диалекти чрез записването на сегашния им динамичен корпус и преподаването им на повече хора, които да продължат да го говорят, според участниците в първата международна конференция за защита на езиковото многообразие, състояла се от 19 до 21 септември в гр. Чанша, провинция Хунан. „Езиците и диалектите умират с бърза скорост, затова се състезаваме с времето, за да ги спасим\", каза Цао Джъ'ин, директор на Центъра за защита на езиковите ресурси в Китай. Приоритет на проекта е да се съберат езикови ресурси чрез работа на място, да се проучи настоящата ситуация със застрашените езици и да се запише и съхрани корпусът. Но това не е лесна задача, тъй като повечето от застрашените езици се говорят в отдалечени или трудно достъпни планински райони. Освен това на много общуват само шепа хора, което прави почти невъзможно записването им. Цао Джъ'ин добави, че модерните технологии като изкуствения интелект за разпознаване на реч и синтез е възможно да помогнат за по-доброто запазване на езиците и диалектите. В проекта, чийто старт бе даден през 2015 г., участват 4 500 лингвиста от над 350 университета и изследователски института от целия свят.", "date": "2018.10.06", "title": "Опазването на застрашените езици и диалекти е надпревара с времето"}
{"url": "https://www.24chasa.bg/novini/article/7088751", "text": "Това, което гледаме, е строителна площадка, това не е завършен проект. По този начин арх. Радомира Методиева защити предизвикалия сериозна полемика ремонт на площада пред столичния храм „Свети Седмочисленици”, на чийто проект е съавтор. тя подчерта, че е спокойна за крайния резултат – въпреки гневните коментари на граждани, политици, архитекти и строителни инженери за качеството на цялата реконструкция на ул. „Граф Игнатиев” и прилежащите площи и въпреки протеста вчера пред общината, по време на който се чуха даже призиви за оставки. „Целите на целия екип, включително строители, проектанти, надзор и възложители, е този проект да се случва по най-публичния и обществено достъпен начин”, подчерта архитектът. Тя припомни цялата процедура, започнала с конкурс през 2013 г., продължила с две журирания и две класирания, както и с две обществени обсъждания на ниво „Идеен проект” и зелена светлина на работния проект, дадена от 65-членен експертен съвет в общината. Не плочки за баня, а едроразмерни бетонни плочи с 8 сантиметра дебелина – това е поставено пред църквата, подчерта Методиева. „Целта беше да подчертаем църквата, да изпъква сградата на фона на настилката наоколо”, обясни тя и призова да изчакаме да видим градината в завършения й вид. Радомира Методиева е отговорна за проекта и посочи, че всеки ден е на място, като много пъти е връщала бригадите заради нареждане, растер и разбиране на детайла.", "date": "2018.10.06", "title": "Съавтор на площада пред „Свети Седмочисленици”: Искахме да подчертаем църквата"}
{"url": "https://www.24chasa.bg/novini/article/7088767", "text": "Саудитският престолонаследник принц Мохамед бин Салман заяви, че е готов да разреши на Турция да претърси саудитското консулство в Истанбул след изчезването тази седмица на известния саудитски журналист Джамал Кашоги, който влязъл в дипломатическата мисия, предаде Ройтерс. \"Сградата е суверенна територия, но ние ще им позволим да влязат и да претърсят и да правят каквото искат. Ние нямаме нищо за криене\", заяви принц Мохамед бин Салман в интервю за Блумбърг, публикувано вчера. Той каза, че Кашоги е напуснал сградата скоро след като влязъл. Запитан дали Кашоги е изправен пред обвинения в Саудитска Арабия, принц Мохамед каза, че първо е важно да се установи къде се намира той, предаде БТА. \"Ако е в Саудитска Арабия, щях да знам това\", посочи престолонаследникът, цитиран от в. \"Хюриет дейли нюз\". Правозащитни организации призоваха Саудитска Арабия да провери местонахождението на Кашоги, след като турски и саудитски официални представители представиха противоречащи си информации за изчезването му. Анкара заяви, че няма доказателства, че той е напуснал консулството, а Рияд твърди, че е излязъл оттам същия ден. Петдесет и деветгодишният Джамал Кашоги е дългогодишен саудитски журналист, чуждестранен кореспондент, редактор и коментатор, чиято работа е предизвиквала в миналото полемика в ултраконсервативното саудитско кралство. Той замина в самоналожено изгнание в САЩ след издигането на принц Мохамед бин Салман, посочен за престолонаследник от неговия баща - 82-годишният крал Салман. Кашоги е в неизвестност от 13 ч. на 2 октомври, когато влязъл в консулството на Саудитска Арабия в Истанбул. /", "date": "2018.10.06", "title": "Саудитският принц ще позволи да претърсят консулството в Истанбул заради изчезналия журналист"}
{"url": "https://www.24chasa.bg/novini/article/7088770", "text": "Град Верона се обяви официално за град против абортите, съобщиха италианските медии. Това стана, след като общинският съвет одобри предложение на Лигата, подписано от кмета Федерико Сбоарина, целящо превръщането на Верона в „град в подкрепа на живота“. Общинските съветници от десните партии и от популисткото движение „5 звезди“ одобриха предложението с 21 на 6 гласа. Това става 40 г. след приемането на закона в Италия, който позволи на италианките да абортират, без да прибягват до черния пазар. В полза на предложението гласува изненадващо и шефката на групата на Демократическата партия. Това предизвика остри критики и разграничение от решението й от страна на лявата партия в цялата страна. Сега гласуваното предложение във Верона предвижда финансиране на католически асоциации на територията на града, които ще реализират проекти против абортите. Ще се финансира и проектът на област Венето „Тайна люлка“, който позволява на жените да родят в анонимност и да оставят децата си за отглеждане. Битката на Лигата против абортите в Италия е в ход от месеци из цялата страна. Тя се стреми да отслаби италианския закон 194, приет преди 40г. и позволяващ легалното извършване на аборти. Демократическата партия критикува силно стъпката на общинските съветници във Верона, която определи като крачка назад. Зам.секретарят на Съвета на министрите Матиа Фантинати, който е от „5 звезди“, определи решеното във Верона като връщане в Средновековието. „Гласуват се предложения, които благоприятстват частни антиабортистки асоциации и които обиждат жените“. Според него, ако стремежът е да се подкрепи майчинството, то би трябвало да се финансират обществените структури, а не частни католически асоциации със съмнителна ориентация.", "date": "2018.10.06", "title": "Верона се обяви против абортите на територията си"}
{"url": "https://www.24chasa.bg/novini/article/7088005", "text": "Никога протезата не може да замести живия крайник, но с нея животът става друг, казва професорът по биомеханика и протезиране Евгени Дюкенджиев. Ученият, който четвърт век работил в Латвия, от две години се е върнал в наследствен имот в Горна Оряховица и е отворил лаборатория за атипично протезиране. За себе си казва, че не е лекар, а функционален специалист Със съпругата си Татяна, която е доцент в Техническия университет в Рига, решили да се установят в България, за да помагат на хората, приковани към леглото или в инвалидни колички вследствие на тежки травми от катастрофи или вродени малформации. Преди три месеца проф. Дюкенджиев нашумя с уникален протезен комплект - чудо за 9-годишната Еля от Разград, родена без ръце и крака. Подобни случаи в света са познати само в Япония и САЩ, а благодарение на разработката момичето пише, рисува и ходи. Еля се оказва най-сложният случай в 40-годишната практика на учения. “Чуваме се редовно със семейството. Еля е много щастлива, защото вече вижда и възприема света по различен начин”, обяснява Дюкенджиев. Признава, че има особена слабост към детското протезиране и дори в момента работи върху бионична рехабилитация на деца с церебрална парализа. Втори месец прилага революционния си метод, но иска да го завърши и тогава да го оповести публично. “Това е абсолютно фантастично за български условия, а там има много големи перспективи”, загатва професорът. Според него работата му в момента е изключително актуална заради многото катастрофи по пътищата, които освен че убиват, инвалидизират стотици хора. “Имаме прекрасни български лекари. За материалната база в медицината ще премълча, но имаме вълшебни лекари, които направо сглобяват от мръвки и от части хората след тези катастрофи. Настъпва въпросът с раздвижването на новосъбрания човек. Ето тук влизаме ние, последните във веригата, които можем този човек да го поставим на крака и да му възстановим манипулативните възможности, да го дарим с движение”, обяснява професорът. За разлика от няколкото си колеги в София, които правят типични протези, техните системи трябва да се конструират, проектират и изработят индивидуално за всеки конкретен пациент. Такъв е случаят с уникална раменна протеза, с която се сдоби преди дни жена, изгубила ръката си в катастрофа. Служителката на кметството в лясковското село Джулюница Румяна Гинова пострада тежко при кърваво меле с автобус на 22 декември 2016 г. Тогава тя и още 37 лясковски общинари пътуваха към Вършец за обмяна на опит. На главния път София - Варна край с. Микре в автобуса се врязва челно кола и го преобръща.   Загинаха трима - двамата шофьори и пътник от рейса, а Румяна бе най-тежко ранена. При инцидента тя е влачена по пътното платно под обърнатия автобус и така се стига до тотална ампутация на дясната ръка. Жената бе лекувана в университетската болница в Плевен, а след това и във Велико Търново. Претърпява няколко операции и единственото решение за нея е поставянето на протеза. “Животът ми се преобърна на 360 градуса, но съм благодарна, че все пак оживях. Научих за детето от Разград, на което професорът е помогнал. Лабораторията в Горна Оряховица е само на 15- 20 км от моето село и многократно съм минавала край нея, но не се престрашавах да вляза. Преди два месеца го направих и сега не само че ръкавът ми не се вее празен, но и мога да хващам с изкуствената ръка”, разказа пред “24 часа” Румяна. Професорът и съпругата му изработват специална раменна протеза. “Най-трудният момент беше как да се задвижи тази китка, защото трябва мускулна тяга. Решихме и този въпрос - чрез движението между лопатките”, обяснява поредното си чудо професорът. Той допълва, че жестоките травми в много случаи водят до едно тотално обездвижване и първата реакция е инвалидна количка.   “Инвалидната количка е вид инквизиционен уред, който довършва пациента”, убеден е Дюкенджиев. Затова разработва и функционални ортезни системи за цялото тяло - образно казано, дълбоководолазни костюми за комплексни случаи. “Те са въобще непознати в България, но при нас са реалност, в Латвия имаме много такива случаи. Нищо ново няма в XXI век в нашата област, новото е, че в България за първи път се предлагат такива комплексни технически средства”, казва Дюкенджиев. Ученият обаче не спира да работи върху нови идеи и биомеханични решения, с които да помага на хората да се чувстват пълноценни. И предава опита си на студентите. Казва, че така си почива. В Техническия университет в София чете лекции по специалност “Медицинска техника”, модул “Протезиране”. В Педагогическия факултет на Шуменския университет пък води курс лекции по бионика но човека. Професорът и половинката му Татяна са заедно вече 21 г., а дъщеря им Ани е на 18 години. Чаровната латвийка Таня е била студентка на Евгени Дюкенджиев в Техническия университет в Рига. “В нашия институт по бионика бяхме дали обява, че търсим лаборант, явиха се различни кандидати и Таня бе между тях. Назначихме я, по това време беше студентка в Авиационния университет. След това при нас стана асистент, главен асистент, доцент и защити докторска дисертация по бионика и протезиране. Постепенно някак се засили връзката ни”, разказва професорът. Тъй като нещата невинаги се развиват така, както ги планираш, 4 г. поддържат любовта си от разстояние. “Първо аз се прибрах с Ани в България преди 5 г., за да може да учи български и да свикне с климата, тя беше в VII клас. Таня остана още 4 г., докато приключи договорът ѝ с Латвийския университет. Бе директор на Клиниката по протезиране в Рига”, допълва главата на семейството. Миналата година семейният съвет решава доцентката да не подновява договора си в Рига и да се установят трайно в спокойната Горна Оряховица. Вече са заедно, а Таня е получила жителство и набляга на българския. “Климатът тук е много добър”, обяснява тя. Любимото им занимание у дома е заедно да правят скара. Шеф-готвач на барбекюто в двора е дъщеря им. Още в Рига тя приготвяла шашлици, а тук пече кебапчета. Професорът уточнява, че всеки е шеф на дадено блюдо - негов специалитет са баницата и гювечът. Таня се вихри с по-европейски рецепти.", "date": "2018.10.06", "title": "Български професор прави протези, които граничат с фантастиката"}
{"url": "https://www.24chasa.bg/novini/article/7088794", "text": "Светът днес се сбогува с оперната певица Монсерат Кабайе. Тя беше настанена в болница в Барселона, където почина на 85-годишна възраст. Монсерат Кабайе е испанска певица (сопран) от автономната област Каталония. Прочута е със своето бел канто и интерпретациите си на роли от Росини, Белини и Доницети. Кабайе е родена в Барселона. Там, след като завършва Консерваторията в класа на Еугения Кемени, печели златен медал. През 1957 дебютира на оперната сцена с ролята на Мими от операта „Бохеми“. През 1960-61 тя пее за Бременската опера, където значително разширява репертоара си. През 1962 се завръща в Барселона и дебютира в „Арабела“ от Рихард Щраус. Пробивът на Кабайе на международната сцена е през 1965, когато ѝ се налага да замества поради временно неразположената Мерилин Хорн. Тогава в Карнеги Хол, Ню Йорк пее в полусценичен вариант на операта „Лукреция Борджия“ от Доницети. Осъзнавайки, че трябва да научи ролята си за по-малко от месец и че това ще бъде първата ѝ възможност да покаже своето бел канто, тя дава всичко от себе си на концерта. Изпълнението ѝ става сензация за света на операта. Ден след това вестник „Ню Йорк таймс“ пише: „Калас + Тебалди = Кабайе“. По-късно същата година Кабайе дебютира на сцената на Глиндебърн в „Кавалерът на розата“, а малко след това и в Метрополитън опера в ролята на Маргарита от „Фауст“. През декември 1965 се завръща в Карнеги Хол за втората си бел канто роля – изпълнява кралица Елизабет в наскоро преоткритата опера „Роберто Деверьо“. През 1966 дебютира във флорентинската опера в „Трубадур“ от Верди, а през следващата година – в „Пиратът“ от Белини. През 1969 прави фурор с ролята си на Елизабета („Дон Карлос“) на Арена ди Верона, заедно с Пласидо Доминго и Пиеро Капучили. На тази сцена тя влудява събралата се 10-хилядна публика с последния тон от вокалната ѝ партия, който тя успява да задържи повече от 20 такта след финалните акорди на оркестъра. В същия период тя прави и един от най-значимите си рецитали – отново във Верона, на сцената на Театро Корало. През 1970 прави отлагания си дълго време дебют в Ла Скала (изпълнява Лукреция Борджия), а през 1972 – в Ковънт гардън (като Виолета от „Травиата“ на Верди). През 1974 Кабайе достига апогея на кариерата си с множество удивителни представления – „Аида“ (през януари), „Сицилианска вечерня“ и „Парижанката“ (през март), „Норма“ (през юли), всички изпълнени в едни от най-големите оперни театри – Ла Скала, Болшой театър и др. В края на същата година ѝ откриват злокачествено образувание – тумор в стомаха. След успешна операция, на следващата година тя отново е на сцена в ролята на Норма. Като резултат от любовта на Кабайе към рок музиката е дуетната ѝ песен с Фреди Меркюри – „Barcelona“, включена в дуетния им албум със същото име. Сингълът се превръща в химна на Летните олимпийски игри от 1992, проведени в Барселона. Песента става хит и влиза на челните места на класациите за поп музика в Европа. Песента е изпълнявана много пъти с огромен успех – заедно с Меркюри я изпълняват в най-големия нощен клуб в света – Privilege, на остров Ибиса. Записът е използван за направата на клип. През 1999 Кабайе изпълнява песента на финала на Шампионската лига на стадиона Ноу Камп. Гласът на Меркюри е пуснат на запис, защото и до днес Кабайе отказва да пее песента в дует с друг изпълнител. Кабайе се посвещава и на благотворителната дейност. Тя е посланик на ЮНЕСКО и основава фондация за подпомагане на нуждаещи се деца в Барселона. Няма признаци, по които да се съди, че Кабайе се е уморила от сценичните си прояви. Тя продължава да бъде заета, изучавайки нови роли. През 2002 дебютира като Катерин от операта „Хенри VIII“ на Сен-Санс, а през 2004 за пръв път изпълнява главната роля в „Клеопатра“ от Масне. И досега тя продължава да бъде все така заета с рецитали и концерти, предимно в Германия и Испания, през 2007 участва в представления на Виенската опера. През 2008 участва в концерти, посветени на Олимпийските игри в Пекин а през февруари 2008 участва в откриването на нова концертна зала в Днепропетровск, Украйна. В Сарагоса, Испания, се провежда конкурс, носещ нейното име, където има и майсторски класове, водени от Монсерат Кабайе През декември 2015 г. съдът в испанския град Барселона осъжда Монсерат Кабайе на шест месеца затвор за измама[2][3]. Певицата като физическо лице е обвинена в неплащане на данъци в испанската хазна през 2010 г. Кабайе формално се водела за жител на Андора, което ѝ позволило да не плаща данъци в Испания. Прокуратурата обаче установила, че певицата използвала своето фиктивно „пребиваване“ в Андора с единствената цел да избегне плащането на данъци, като всъщност постоянно е живяла в Барселона. Певицата е признала вината си. В залата на съда тя не присъствала лично, а показанията си давала чрез видеовръзка, позовавайки се на влошеното си здраве. Освен това 82-годишната Кабайе трябва да плати глоба в размер на 254 231 евро. Певицата също така не ще може да получава държавна помощ в течение на 1,5 години и ще трябва да плати още 72 хил. евро като лихва върху просрочените задължения. Прощаването с Монсерат Кабайе, която от години имаше здравословни проблеми, ще се състои в неделя, а погребението й - в понеделник в каталунската столица.", "date": "2018.10.06", "title": "Коя е Монсерат Кабайе (Снимки, видео)"}
{"url": "https://www.24chasa.bg/novini/article/7088808", "text": "Най-малко двама служители от афганистанските сили за сигурност са били убити при бомбени взривове в столицата Кабул, съобщи говорител на столичната полиция, цитиран от Асошиейтед прес. Други деветима, сред тях и шестима офицери от полицията, както и трима цивилни, са ранени при терористичната атака, извършена тази сутрин. Според говорителя взривена крайпътна бомба улучила военен автомобил. На мястото пристигнали полицаи в отговор на атаката. Тогава наблизо избухнала втора бомба, причинявайки допълнителни поражения. Сред ранените бил и шефът на полицията, предаде БТА. Никой засега не е поел отговорност за атаката. В Кабул действат както талибаните, така и екстремистите от \"Ислямска държава\" и те са поемали отговорност за предишни атаки срещу афганистанските сили за сигурност, отбелязва АП.", "date": "2018.10.06", "title": "Бомбен атентат в Кабул, двама служители от силите за сигурност в Афганистан са убити"}
{"url": "https://www.24chasa.bg/novini/article/7088932", "text": "Моторист на 28 г. е в критично състояние, след като тази сутрин е блъснал отзад нисан, съобщиха от пловдивската полиция. Инцидентът е станал на пътя между Пловдив и с. Брестник. Сигналът на 112 е получен в 8, 40 ч. На волана на лекия автомобил е била 38-годишна жена, която е в шок.  Лекарите се борят за живота на моториста. Една от версиите за произшествието е несъобразена скорост.", "date": "2018.10.06", "title": "28-годишен моторист в тежко състояние, забил се в кола"}
{"url": "https://www.24chasa.bg/novini/article/7088948", "text": "Франция е озадачена от изчезването на президента на Интерпол Мън Хунвей, който е в неизвестност, след като е отпътувал за родния си Китай на 25 септември, съобщи френското вътрешно министерство, цитирано от  . В съобщение на министерството се посочва, че продължават контактите с китайските власти, но Франция все още е в неведение и е сериозно загрижена от заплахите, получени от съпругата на Мън. По случая се води разследване. Според източници, цитирани от Франс прес, Мън е заминал за Китай със самолет от Стокхолм. По информация на хонконгски вестник президентът на Интерпол е разследван в родината си и е бил отведен за разпит веднага след пристигането си там на 29 септември.", "date": "2018.10.06", "title": "Франция озадачена от изчезването на президента на Интерпол Мън Хунвей"}
{"url": "https://www.24chasa.bg/novini/article/7088954", "text": "Съпругата на Волен Сидеров Деница е катастрофирала вчера. Ударилият я суданец й налетял на бой. Инцидентът е станал вчера вечерта на бул. \"Симеоновско шосе\" в София. Жената на Сидеров била в колата с невръстното им дете и нейна приятелка. След като джипът \"Хонда\" и нейната кола си ударили страничните огледала, суданецът налетял на бой, научи \"24 часа\" от важен човек в МВР. Агресията спряла едва след като суданецът, който има българско гражданство, видял, че в колата се вози малко дете. Мъжът е задържан за 24 часа.  Макар и в шок, Деница физически е добре.", "date": "2018.10.06", "title": "Жената на Волен Сидеров катастрофира, шофьор й скочи на бой"}
{"url": "https://www.24chasa.bg/novini/article/7088951", "text": "Европейският съюз ще постигне сделка за Брекзит с Великобритания през ноември, ако това не стане още този месец, каза в интервю за австрийски вестници днес председателят на Европейската комисия Жан-Клод Юнкер, цитиран от Ройтерс. Юнкер отбеляза, че потенциалът за сближаване между двете преговарящи страни в последните дни се е увеличил. \"Още не сме стигнали дотам, но желанието ни да постигнем съгласие с британското правителство е неизменно\", каза той в интервю за вестниците \"Стандард\", \"Курир\" и \"Фалтер\". Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза, подчерта Юнкер. Според мен ние ще постигнем споразумение, което изпълнява условията на договора за оттегляне, каза той и допълни, че е невъзможно да се предскаже дали преговорите за Брекзит ще приключат още този месец. \"Ако това не стане, ще го направим през ноември\", добави председателят на ЕК. Пред австрийските всекидневници Юнкер каза, че сделката за Брекзит трябва да е придружена от политическа декларация за бъдещите отношения между Великобритания и европейските й бивши партньори, предаде БТА. Лондон и Брюксел се опитват да се договорят за сделката за раздялата и за споразумението за отношенията след Брекзит навреме за двете срещи на върха, насрочени за 17-18 октомври и 17-18 ноември, припомня Ройтерс. В днешното интервю Юнкер заяви също, че ЕС трябва да поддържа диалог с Русия в името на общата сигурност, посочва ТАСС. Въпреки цялото недоволство по отношение на Русия, което в последните часове силно нараства, трябва да осъзнаем, че заради архитектурата за сигурност трябва да поддържаме диалог с Русия и понякога да действаме заедно. Не съм готов за масово порицание на Русия, макар че публикувах в Брюксел критично комюнике във връзка със събитията в Холандия, добави Юнкер, имайки предвид хакерската атака срещу ОЗХО.", "date": "2018.10.06", "title": "Юнкер: ЕС ще постигне споразумение с Лондон за Брекзит, липсата на сделка не е опция"}
{"url": "https://www.24chasa.bg/novini/article/7088970", "text": "Панихидата в памет на починалия френски певец Шарл Азнавур се проведе в Аремнската катедрала \"Йоан Кръстител\" в Париж, разположена в близост до Шанз Елизе, предаде Франс прес. Този храм, построен през 1904 година, е тясно свързан с живота на Азнавур. Тук през 1963 година той се венча за Ула Торсел, която беше негова съпруга в продължение на дълги години. Тук бяха кръстени и някои от петте деца на майстора на шансона, предаде БТА. На панихидата присъстваха родственици на певеца, най-близките му приятели, сподвижници от музикалния бизнес. На официално ниво Армения беше представена от премиера Никол Пашинян, който ще участва в събота и в погребението на Азнавур. В края на опелото ковчегът с тленните останки на певеца бе изнесен под изпълнение на негова песен, подета от феновете му, събрали се пред храма. Във втората половина на деня в събота ще се състои погребението на легендата на френския шансон в гробището на град Монфор-л'Амори на югозапад от Париж, където почиват родителите и синът му Патрик, починал на 25 години. Шарл Азнавур се спомина от оток на белите дробове на 1 октомври на 94-годишна възраст.", "date": "2018.10.06", "title": "Проведоха панихида в памет на Шарл Азнавур в Париж"}
{"url": "https://www.24chasa.bg/novini/article/7088947", "text": "В два различни гроба, но един до друг, днес в гробищата на новозагорското село Брястово бяха погребани 17-годишната Моника и баща й Йонко Петков, на 62 години. Както \"24 часа\" писа, бащата уби дъщеря си, след което се обеси в гаража на дома си. Тъй като православието причислява самоубийството към греховете, на траурната церемония нямало свещеник. Погребението стана възможно, след като труповете бяха освободени от Съдебна медицина в Сливен, където бе извършена аутопсия, и докарани в селото в затворени ковчези. Образуваното по случая досъдебно производство най-вероятно ще бъде прекратено, защото нямало на кого да се повдигне обвинение за двойната смърт. В Брястово разказват, че Йонко убил дъщеря си, която била наркоманка, тъй като не издържал на тормоза, на който ги било подложила. Когато се друсала, ученичката ставала нетърпима - изпадала в истерии, постоянно искала пари, замервала околните с ножове, чинии и чаши, а и вероятно налитала да бие баща си. Убийството е извършено по мъчителен за жертвата начин - бащата довършил дъщеря си с лопата и брадва, които били намерени в гаража до трупа му. А за да се обеси, се качил на дървено трупче, което изритал изпод краката си, след като си метнал въжена примка. Преди това оставил предсмъртно писмо, чието съдържание е следствена тайна.", "date": "2018.10.06", "title": "Погребаха един до друг бащата и дъщерята от село Брястово"}
{"url": "https://www.24chasa.bg/novini/article/7089023", "text": "Евродепутатът Николай Бареков е станал свидетел на вчерашния пътен инцидент, при който физически е била нападната жената на Волен Сидеров - Деница, в присъствието на сина им. Това научи \"24 часа\" от лидера на партия \"Презареди България\", бивша \"България без цензура\". Бареков е отишъл на мястото на инцидента с Волен Сидеров и с Димитър Байрактаров и е снимал с мобилния си телефон. Очаквайте видео и кадри днес само на сайта на \"24 часа\", а утре сутрин - в предаването \"Бареков и Байрактаров без цензура\" по телевизия \"Евроком\"!", "date": "2018.10.06", "title": "Бареков свидетел на инцидента с Деница Сидерова. Очаквайте днес кадрите само в \"24 часа\"!"}
{"url": "https://www.24chasa.bg/novini/article/7089022", "text": "Германският канцлер Ангела Меркел призова днес своя консервативен блок - Християндемократическия съюз (ХДС) и баварския му партньор, Християнсоциалния съюз (ХСС) - към единство преди изборите в южната германска провинция Бавария на 14 октомври, предаде ДПА. На митинг на младежкото крило на блока в град Кил Меркел заяви, че сега ХДС и ХСС трябва да се обърнат към избирателите, вместо да враждуват помежду си, предаде БТА. По-рано тази година коалицията на Меркел беше застрашена от вътрешни борби, след като членът на ХСС и вътрешен министър Хорст Зеехофер влезе в конфронтация с канцлерката за миграционната политика. В речта си пред младежите Меркел отбеляза, че в бъдеще миграцията от Африка ще играе много по-съществена роля от бежанците от Сирия и Ирак. \"Трябва да реагираме с общ план като съюз\", подчерта тя. На митинга Меркел призова също Европа да развива общи стратегии в области с ключово значение. Ако Германия иска да остане важен фактор в глобализирания свят, това ще бъде възможно единствено с Европа, заяви канцлерката. \"Другите не спят\", добави тя. Сред областите, които изискват общи стратегии, са най-вече външната политика и сигурността, посочва ДПА. Става въпрос за общо представяне като глобална сила, по отношение на Русия или Китай, или Африка например, каза Меркел.", "date": "2018.10.06", "title": "Меркел призова консервативния блок да се обедини преди изборите в Бавария"}
