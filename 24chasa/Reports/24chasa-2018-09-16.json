{"url": "https://www.24chasa.bg/novini/article/7058593", "text": "Пожар унищожи кухнята и оборудването на ресторант в Благоевград, предаде БГНЕС. Няма пострадали, тъй като заведението вече е било затворено. Сигналът за пожар на бул. \"Васил Левски\" №13 е получен в 19 ч. На място са пристигнали два екипа огнеборци, които са успели да загасят огъня. Напълно е изгоряла кухнята на ресторанта и оборудването ѝ. Първоначалната версия е, че огънят е тръгнал от неизключен фритюрник. Самият салон на ресторанта не е горял, но стените са опушени. Не са засегнати банковият клон и офисите на фирми, намиращи се в същата сграда.", "date": "2018.09.16", "title": "Пожар пламна в ресторант в Благоевград"}
{"url": "https://www.24chasa.bg/novini/article/7058518", "text": "Френският президент Еманюел Макрон предизвика поток от коментари в социалните мрежи, след като вчера посъветва млад безработен градинар да се преориентира към ресторантьорския сектор, където има недостиг на работна ръка, предаде Франс прес, цитирана от БТА.  Вчера 25-годишен младеж, посетил Елисейския дворец в Дните на културното наследство, заяви пред президента, че изпраща автобиографии и мотивационни писма, но работодателите не му отговарят. В отговор Макрон го посъветва да смени сектора и заяви, че \"стига да прекоси улицата, ще му намери работа\" в хотел, кафене или ресторант и че близо половината от тях търсят служители. \"Разбрах, мерси\", каза младежът и президентът му стисна ръката. Това не е първият случай, при който Макрон отговаря на безработни избиратели със съвет, че в някои сектори има недостиг на работна ръка, докато безработицата във Франция достига 9 на сто. Редица потребители на социалните мрежи го обвиняват, че не разбира реалностите на безработицата, която е особено висока сред младежите. Президентът и преди е бил обвиняван, че се държи високомерно, припомня АФП. Кристоф Кастанер, един от лидерите на партията на Макрон \"Република, напред\", защити президента. \"Предпочитате ли дървения език? Аз предпочитам президент, който казва истината\", заяви той пред радио Ер Те Ел и телевизия Ел Се И.", "date": "2018.09.16", "title": "Съвети на Макрон към безработен \nпредизвикаха спорове във Франция"}
{"url": "https://www.24chasa.bg/novini/article/7058540", "text": "Журналисти позвъниха на телефон, посочен в заявката за издаване на паспорт на един от предполагаемите отровители на бившия руски агент Сергей Скрипал, но им вдигнаха от руското министерство на отбраната, съобщава Би Би Си. Телефонът бил взет от формуляр за издаване на паспорт на Александър Петров. Той и друг руснак - Руслан Боширов, са заподозрени от британските власти, че са офицери на руското военно разузнаване и са извършили отравянето с новичок на Скрипал и дъщеря му Юлия в Солсбъри през март. Преди дни двамата дадоха интервю за тв Russia Today, в което казаха, че са били в Солсбъри като туристи Снимката на формуляра на Петров бе публикувана в петък от изданието “Инсайдър” и изследователската група “Белингкет\". На документа има печат, на който пише “Да не се дават сведения”, а отдолу е посочен телефон. На него първо звъннали американският журналист от Ей Би Си Патрик Ривел и британският репортер на в. “Индипендънт” Оливър Керъл. И двамата съобщиха в туитър, че са им вдигнали от руското министерство на отбраната. Позвъняванията били направени в нощта срещу 15 септември. Керъл попитал дали Александър Петров работи в министерството и разговорът веднага бил прекъснат. Впоследствие и други журналисти от западни медии, включително и от Би Би Си, опитали да звънят на същия номер, но никой не отговарял. В. “Комерсант” и други руски издания също се свързали, но на никой от тях не било казано, че са попаднали в министерството на отбраната. В. “Новая газета” обаче посочва, че телефонният номер на списанието на военното министерство “Чуждестранен военен преглед” се различава само по една цифра от телефона на Петров. А редакцията на това издание е разположена в съседство на руското военно разузнаване Първите пет цифри пък съвпадали с номерата на различни други подразделения към военното ведомство. Британският в. “Дейли телеграф” коментира, че след случая “Скрипал” в руските спецслужби настъпила криза, защото било допуснато да се оставят много следи. Междувременно в. “Сънди мирър” съобщи, че британските спецслужби издирват още двама съучастници на основните заподозрени в отравянето. Те контролирали действията на изпълнителите. Единият освен това бил лекар и им дал указания как самите те да не се отровят. Другият пък се предполага, че работел в посолството на Москва в Лондон. До момента Русия категорично отрича да има каквато и да било роля в случая “Скрипал”.", "date": "2018.09.16", "title": "Звънят на заподозрян за Скрипал, вдига руското военно министерство"}
{"url": "https://www.24chasa.bg/novini/article/7058469", "text": "Забраната за БНБ да финансира правителство, органи и институции, както и да печата пари, наложена от валутния борд, е изискване и на ЕЦБ, което вече трябва да спазваме. Централната ни банка не трябва да финансира правителства, национални органи и институции, както и служби и агенции на ЕС. Това гласи изискването, което вече е записано в предложени от финансовия министър Владислав Горанов промени в Закона за БНБ. Забраната изрично се отнася и за инвестиции в каквито и да е дългови книжа на правителство, общини и държавни дружества, както при първичното им пласиране, така и при последващата им търговия. България трябва да въведе законови гаранции за пълна независимост на БНБ и за ненамеса на изпълнителната власт в работата ѝ. Освен това трябва да променим законодателството си така, че да гарантираме пряко приложение на всички актове и предписания на ЕЦБ както по отношение на банките, работещи у нас, така и за централната банка. Всички тези промени ще бъдат записани в закони, но най-вероятно ще влязат в сила след стрестестовете. Подготовката за тях вече е започнала. Усилено се работи и по методиката за новата оценка на банковите активи. Планът е двете оценки да са факт до средата на 2019 г. Централната ни банка ще продължи да предоставя на ЕЦБ непрекъсната информация за лихвените нива и други основни показатели. Управлението на резервите в чужда валута, както и покупките или продажбите на валута, за да се балансират обменните курсове пък ще премине под контрола на ЕЦБ. Институцията, ръководена от Марио Драги, ще следи и за това дали се упражнява подходящ надзор над финансовите пазари и институции, както и дали платежните системи работят безпроблемно. След решение на съда на ЕС от 13 сепетември БНБ пък ще трябва да разкрива пред депозанти на фалирали банки информация за осъществявания надзор. Условието е тя да се дава на пряко засегнати от фалита и да не засяга интересите на трети страни.", "date": "2018.09.16", "title": "ЕЦБ иска пълна независимост на БНБ с нови закони"}
{"url": "https://www.24chasa.bg/novini/article/7058480", "text": "НЕК е изгубила арбитражното дело, което води срещу нея “Уорли Парсънс нюклиър сървисис” за проекта на АЕЦ “Белене”, и ще трябва да плати на фирмата към 37 млн. евро. Окончателното решение на арбитражния съд е било взето на 6 септември, съобщи в неделя “Капитал”. “24 часа” се свърза с ядрения експерт Богомил Манчев, който по време на прекъсването на договора бе шеф на “Риск инженеринг” - подизпълнителя на “Уорли Парсънс”. Той потвърди, че знае за решението, но не беше сигурен в сумата. “Правилата на ФИДИК (световната организация на инженер-проектантите - б.р.) са такива, че когато такъв договор се прекрати едностранно, прекратяващият трябва да плати онова, което остава до края на договора. Има и фактури, които вече бяха одобрени от НЕК, но не ги платиха”, спомни си Манчев. Той каза, че ще знае подробностите през седмицата, когато решението бъде изпратено на хартия. От НЕК се очаква отговор в понеделник. “Уорли Парсънс” бе избрана от НЕК за архитект-инженер на АЕЦ “Белене” още през 2004 г. До 29 март 2012 г., когато Министерският съвет прекъсна официално проекта, компанията е получила към 270 млн. евро възнаграждение. Договорът с нея обаче не е прекратен, защото не е имало формално основание за това. Вместо това енергийният министър Делян Добрев нарежда да се водят преговори за намаляване на възнагражденията на “Уорли Парсънс”, докато се намери начин да се прекрати изцяло договорът. Докато това стане, на власт дойде правителството на Пламен Орешарски и енергийният министър Драгомир Стойнев смени ръководството на НЕК. Малко след това електрокомпанията обяви, че е прекъснала договора с “Уорли Парсънс” поради невъзможност да го изпълнява. Това е на практика второто арбитражно дело за АЕЦ “Белене”, което НЕК губи. По първото тя бе осъдена от производителя на оборудването “Атомстройекспорт” за 600 млн. евро. Електрокомпанията плати тази сума и в резултат на това се сдоби с ядрен реактор, който оттогава се опитва безуспешно да продаде. ", "date": "2018.09.16", "title": "НЕК губи още един арбитраж за “Белене”,  плаща 37 млн.  евро"}
{"url": "https://www.24chasa.bg/novini/article/7058495", "text": "Ще предложим в следващия програмен период по оперативните програми да се финансират големи интегрирани туристически проекти. Планираме да започнем с девет проекта, по един във всеки от районите за планиране, съобщи през уикенда в Кърджали министърът на туризма Николина Ангелкова. Тя поясни, че в момента се водят преговори и се работи по предварителната подготовка и анализ на проектите. Създадена е и работна група, която да очертае плана, в следващия етап ще бъдат включени местната власт и бизнесът. Възможностите за отпускане на средства са от бъдещата програма за регионално развитие или за развитие на селските райони, обясни Ангелкова.", "date": "2018.09.16", "title": "Ще искаме пари от ЕС за туристически обекти"}
{"url": "https://www.24chasa.bg/novini/article/7058504", "text": "Бурята Флорънс, която засегна югоизточното крайбрежие на САЩ, отслабна до тропическа депресия, но властите предупредиха, че наводненията продължават, предаде ДПА, цитирана от БТА.  Националният център за ураганите отмени предупрежденията за опасност от бури в щатите Северна и Южна Каролина, но добави, че в тях предстоят проливни дъждове. Съществува и заплаха от торнадо, но скоростта на вятъра ще намалее през идните дни. Очаква се Флорънс да продължи да изсипва огромни количества дъждовна вода, докато се движи на североизток. Флорънс причини смъртта на 14 души, посочва Ройтерс, а според Асошиейтед прес броят загиналите са 11. Метеоролозите предупреждават, че реките в Северна Каролина достигат рекордни равнища и има опасения, че през следващите няколко дни може да се стигне до най-опустошителните наводнения в историята на щата. Хиляди получиха нареждане да се евакуират.", "date": "2018.09.16", "title": "Бурята Флорънс отслабна до тропическа депресия, очакват се наводнения"}
{"url": "https://www.24chasa.bg/novini/article/7058482", "text": "156 души ще работят в новото държавно предприятие за управление на язовирите. Това става ясно от предложен за обществено обсъждане правилник за организация на дейността на предприятието. Те ще следят за състоянието и безопасността, за здравето и живота на хората в населените места на 5700 язовира, от които 4523 са общинска собственост. Основните причини за създаването на държавната компания са три - неефективното управление на много общински язовири, заради недостатъчен финансов ресур и тенденциите в промяната на климата, сочат вносителите в мотивите за създаването му. Предвижда се държавното предприятие за управление на язовирите да бъде базирано в София и да има 8 териториални поделения в страната: София, Благоевград, Пловдив, Хасково, Бургас, Варна, Велико Търново и Враца. То ще се ръководи от изпълнителен дирекор и двама заместници. По предварителните разчети за необходимите разходи за периода 2018-2020 г. се предвиждат общо 96 млн.лв., от които 8,8 млн.лв. за заплати. Планирани са и 78 млн.лв. разходи за закупуване на мерителни устройства за нивото на водата и за рейки за язовирите, за оборудване на екипите в офисите, които ще извършват оглед на язовирите, за охрана на язовирите, за паспортизация на язовирите за текущи ремонти, в т.ч. и за обследване и почистване на язовирните дъна. До решението за неговото създаване се стигна след серия от инциденти с язовири и водни басейни, при някои от които освен материални щети имаше и човешки жертви. ", "date": "2018.09.16", "title": "156 души ще следят 5700 язовира"}
{"url": "https://www.24chasa.bg/novini/article/7058490", "text": "Поп фолк звездата Азис е със запорирани от съдебен изпълнител банкови сметки и дебитни карти. Решението за запора, поискан от НАП, включва всички бъдещи вземания на певеца, вкл. и неговия хонорар като ко-водещ на “ВИП Брадър”, научи “24 часа”. Противно на твърдения в медиите, че той дължи над 400 000 лв. данъци, източниците на “24 часа” са категорични, че сумата е значително по-малка - около 100 000 лв. Дългът се е свил, след като при трети опит през миналата година данъчните продадоха за около 260 хил. лв. негов апартамент в столичния квартал “Манастирски ливади”. До решението за искане на запор на сметки и дебитни кари на певеца пък се стигнало, след като в НАП са получили множество сигнали, че за да избегне бирниците, шоуменът пробва схема за получаване на хонорар под формата на дарение. Схемата обаче им била известна и от други участници в шоуто на “Нова телевизия”, които опитвали същата хватка. Инспекторите е са категорични, че и при дарение, ако сумата е над 10 000 лв., получателят на дарението дължи 10% данък. Втората хватка, която опитали счетоводителите на Азис, била да получи хонорара си през фирма, в която той не фигурира. От НАП обаче изискали официална информация от продуцентите на Биг Брадър коя е фирмата, с която е сключен договорът на Азис. Тъй като хонорарите, изплащани от шоуто, се облагат още при източника с 10%, данъчните предупредили фирмата, че тя ще бъде проверена, ако не представи надлежно при тях справка за изплатена на певеца сума. Те са се заканили също да търсят и евентуални подставени лица, които може да пробват да получат вместо Азис полагащата му се сума и да му я предадат на ръка.Ако се установи подобно нещо, НАП ще търси съдействие на прокуратурата, категорични са от приходната агенция. Спорният дълг на Азис, за който се търси погасяване, включително и чрез хонорара му от шоуто, е установен с ревизия. Тя е за 2015 г., когато певецът не се е регистрирал по ДДС, веднага след като доходите му прехвърлили 50 000 лв., както е по закон. След като няма доброволно погасяване на дълг от 200 000 лв., данъчните завеждат дело, а Азис обжалва. През това време сумата набъбва заради наказателните лихви. Съдът разрешава на НАП да събере дълга си като запорира имот на певеца. Той обаче прехвърля имуществото на майката на дъщеря му в опит да спаси парите от продажбата. НАП обжалва прехвърлянето, съдът обявява сделката за недействителна и след търг данъчните погасяват част от задължението на певеца към държавата.", "date": "2018.09.16", "title": "Парите на Азис от “Вип Брадър” отиват направо при данъчните"}
{"url": "https://www.24chasa.bg/novini/article/7058435", "text": "Влиятелният член на руската протестна пънк група \"Пуси райът\" Пьотър Верзилов се лекува в берлинска болница от предполагаемо отравяне, предадоха ДПА и Асошиейтед прес, цитирани от БТА.  Верзилов, който има двойно канадско и руско гражданство, пристигна на летище \"Шонефелд\" снощи. Полетът беше организиран с помощта на германското канцлерство и външното министерство, съобщи Джака Бизил, ръководител на неправителствената организация Cinema for peace, цитиран от ДПА. Надежда Толоконникова от \"Пуси райът\" заяви вчера пред в. \"Билд\", че според нея той е бил отровен нарочно, за да бъде сплашен или убит. Според публикации в германски медии в кръвните му изследвания са открити следи от силни психотропни вещества. Във вторник Верзилов бе настанен в московска болница със затруднения в зрението, говора и двигателния апарат, припомня ДПА.", "date": "2018.09.16", "title": "Пьотър Верзилов от \"Пуси райът\" може да е  умишлено отровен"}
{"url": "https://www.24chasa.bg/novini/article/7058460", "text": "Хиляди македонци от цялата страна се стекоха днес в Скопие на шествие, организирано от коалиция \"Заедно за европейска Македония\" в подкрепа на идеята за членство в Европейския съюз, предадоха ТАСС и агенция МИА, цитирани от БТА.  В македонската столица пристигнаха над 100 автобуса с привърженици на европейската идея от други градове. Граждани, носещи плакати с думите \"Излез за европейска Македония\" и знамената на Македония и ЕС, тръгнаха на шествие от сградата на Червения кръст към централата на делегацията на ЕС в центъра на Скопие. Шествието в подкрепа на идеята за европейска интеграция е едновременно и акция в полза на референдума на 30 септември за членство на страната в ЕС и НАТО под новото име Република Северна Македония, договорено с Гърция. \"Мечтаем от 27 години и днес сме на крачка от постигането на нашата мечта - осигуряване на европейско бъдеще за нашите деца и бъдещите поколения\", заяви пред събралото се множество премиерът Зоран Заев, цитиран от агенция МИА. \"Това е отговорността на нашето поколение. Бъдещето на Македония и нашите деца зависи от нас. Никой друг не може да вземе решението вместо нас\", допълни македонският премиер. Той посочи, че няма алтернатива на членството в НАТО и ЕС. \"(...) ние взехме това смело решение, поставяйки Македония пред всички партии. Ние постигнахме споразумение и спечелихме приятел. Споразумението е справедливо и полезно за двете страни. Тази сделка осигурява перспектива, приятелство, развитие и европейско бъдеще\", отбеляза Зоран Заев. Според него идентичността и езикът са не само запазени, но и подсилени (със споразумението). \"Гърция призна и прие нашата македонска идентичност и език. Ние намерихме формула как да бъдем признати и да изградим бъдещето на основата на миналото. Ние написахме европейската история. Бъдете горди с това споразумение, защото то осъществява неизменните стремежи на нашите деди и прадеди\", заяви Заев, цитиран от МИА. \"Идват приятели от целия свят и ни казват, че НАТО и ЕС ни очакват. Ключът към вратите на ЕС е в нашите ръце, ние сме архитектите на нашето бъдеще\", подчерта македонският премиер. Председателят на парламента Талат Джафери заяви, че всеки трябва да излезе и да гласува, за да даде на бъдещите поколения страна, която не е обременена с история и география, а е дом за всички. \"Нашата страна заслужава да се възползва от евроинтеграционния процес, защото страните от ЕС и НАТО възпитават ценностите на съжителството, поощряват етническата, езиковата и културната идентичност, а трудностите се преодоляват чрез колективна солидарност\", каза Талат Джафери, цитиран от МИА.", "date": "2018.09.16", "title": "Зоран Заев: Днес сме на крачка от постигането на нашата мечта"}
{"url": "https://www.24chasa.bg/novini/article/7058477", "text": "Хиляди хора протестираха срещу разширяването на каменовъглена мина в западна Германия, заради което ще бъде изсечена дългогодишна гора, предаде Асошиейтед прес, цитирана от БТА.  Полицията в град Аахен съобщи, че 4000 души са участвали в шествие към Хомбахската гора днес. Някои носели фиданки, които да засадят между гората и близката лигнитна мина, експлоатирана от енергийната компания Ер Ве Е (RWE). Властите от няколко дни се опитват да разтурят лагер на еколози, които са се оковали на дънери и в къщички на дърветата. Германски медии съобщиха, че двама мъже, които са се криели в импровизиран тунел, са се оттеглили доброволно, след като лекари ги предупредили, че може да изпитат недостиг на кислород. Природозащитни групи се надяват, че правителствена комисия, която обсъжда бъдещето на германската въгледобивна индустрия, ще препоръча да се спре изсичането на Хомбахската гора, добавя АП.", "date": "2018.09.16", "title": "Четири хиляди души протестираха срещу разширяването на каменовъглена мина в Германия"}
{"url": "https://www.24chasa.bg/novini/article/7058497", "text": "Служители на министерството на вътрешните работи на Сърбия са задържали 220 души през последните няколко дни по подозрения в икономически и криминални престъпления. Това съобщи пред журналисти днес министърът на вътрешните работи Небойша Стефанович, цитиран от ТАСС. Задържаните са заподозрени в нанасяне на щети на бюджета на Сърбия за милиони евро, е заявил министърът, цитиран в прессъобщение. Той е съобщил също, че при няколко спецоперации са били иззети 36 единици огнестрелно оръжие, включително пет автомата и голямо количество патрони, предаде БТА. ", "date": "2018.09.16", "title": "Сръбското МВР е задържало 220 заподозрени в икономически и криминални престъпления"}
{"url": "https://www.24chasa.bg/novini/article/7058499", "text": "Австрия поиска от правни експерти на ЕС да проверят процедурата по решението на блока срещу Унгария, предаде ДПА, цитирайки изявление на австрийското външно министерство. Проверката е поискана от крайнодесния австрийски вицеканцлер Хайнц-Кристиан Щрахе, чиято Австрийска партия на свободата (АПС) е близка до управляващата в Унгария партия ФИДЕС, предаде БТА.  В сряда Европейският парламент гласува за започване на процедура за санкции срещу Унгария поради притеснения, че тя не зачита основни ценности на ЕС. Според Будапеща при гласуването не са били събрани необходимия брой гласове, защото въздържалите се не са били включени в преброяването. Щрахе заяви, че е склонен да подкрепи този аргумент. Дясното австрийско правителство изпраща противоречиви сигнали за своята позиция към унгарския премиер Виктор Орбан и неговите оспорвани политики, засягащи медиите, учебните заведения, съдиите и неправителствените групи. Австрийската народна партия (АНП) на канцлера Себастиан Курц подкрепи задействането на процедура срещу Унгария. Днес обаче канцлерът заяви в интервю за в. \"Клайне Цайтунг\", че обвиненията срещу Будапеща все още не са доказани. Курц добави, че въпросът няма да бъде обсъждан на неофициалната среща на лидерите на ЕС, която той организира в сряда и четвъртък в Залцбург.", "date": "2018.09.16", "title": "Австрия поиска проверка на вота срещу Унгария в Европейския парламент"}
{"url": "https://www.24chasa.bg/novini/article/7058352", "text": "Премиерът Бойко Борисов поздрави във фейсбук българския ансамбъл в състав Симона Дянкова, Елена Бинева, Лаура Траатс, Мадлен Радуканова и Стефани Кирякова, който грабна световната титла на пет обръча. \"Поздравявам нашите момичета и цялата Федерация по художествена гимнастика за огромния успех\", написа премиерът.  Момичетата на Весела Димитрова и Михаела Маевска получиха оценка от 23,300 за изпълнението си.                                                                                                                                                                                                                                                                                                                       ", "date": "2018.09.16", "title": "Борисов поздрави златните момичета за световната титла"}
{"url": "https://www.24chasa.bg/novini/article/7058355", "text": "Най-малко 85 нелегални мигранти бяха заловени днес в северозападния турски окръг Чанаккале, предаде Анадолската агенция, като се позова на източници от силите за сигурност. Екипи на бреговата охрана, патрулиращи в района на Айваджък, са забелязали група хора в гумена лодка край бреговете на село Бехрамкале. Силите са сигурност са задържали 58 нелегални мигранти, сред които жени и деца. Всички те са граждани на Афганистан и възнамерявали да достигнат гръцкия остров Лесбос, предаде БТА.  Също в района на Айваджък са открити още 27 нелегални мигранти - пакистанци и афганистанци, съобщи източник, пожелал да остане анонимен. Мигрантите са откарани в окръжния център за репатриране. В. \"Хюриет дейли нюз\" съобщава, че в събота на различни места в Турция са задържани около 400 нелегални мигранти. В близост до границата с България в окръг Къркларели са били арестувани 37 иракчани, палестинци, афганистанци и пакистанци. В окръг Одрин са били заловени 129 мигранти от Сомалия, Пакистан, Афганистан, Алжир, Либия, Тунис и Ирак. В източния окръг Ван били заловени 118 мигранти от Афганистан и Пакистан. Бреговата охрана е засякла група от 43 нелегални мигранти в западния окръг Айдън. В района на Айваджък в окръг Чанаккале вчера са били задържани 37 нелегални мигранти. В окръг Елязъг са спрени 22 мигранти от Афганистан и Пакистан, съобщава \"Хюриет дейли нюз\".", "date": "2018.09.16", "title": "Стотици нелегални мигранти са заловени от турските сили за сигурност вчера и днес"}
{"url": "https://www.24chasa.bg/novini/article/7058188", "text": "Сръбският президент Александър Вучич заяви, че коментарите, които предизвика неговото посещение в Косово, са \"памфлети\" и че за Сърбия би било най-добре сърбите и албанците да решат своите проблеми веднъж завинаги, предаде агенция Бета, цитирана от БТА. В авторски текст за в. \"Блиц\" Вучич написа, че неговата политика е насочена против \"митовете\", разпространявани от левицата, десницата или другите страни на Балканите, като например, че за страните от региона Сърбия \"винаги е виновна и винаги иска да се разширява за сметка на другите и да завладява Балканите\". \"Това, че казах ясно, че искам да \"завладяваме\" с лаптопи, знания, книги и писалки, и то не Балканите, а бъдещето, беше пренебрегнато. Точно както част от обществеността в Сърбия прескочи факта, че по време на посещението си в Косово ясно направих разграничение от политиката на Милошевич\", написа Вучич. Сръбският президент посочи, че това не се вписва в мнението на една част от хората в Сърбия, което се базира на предпоставката, че той е лош и е за война, и добави, че \"коментаторите, които пишат памфлети\", пропускат моментите, които не им вършат работа и не се връзват с \"мита за злия Вучич\". \"Затова чуват само това, което искат, а не което е казано. Защото не им върши работа Сърбия, която е нормална, Сърбия на компромисите, Сърбия, която иска да намери мястото си в света с работа и знания, а не с оръжие\", подчерта Вучич.", "date": "2018.09.16", "title": "Вучич: Най-добре е сърбите и албанците да решат проблемите си веднъж завинаги"}
{"url": "https://www.24chasa.bg/novini/article/7058266", "text": "Окончателните резултати от парламентарните избори в Швеция показват победа на лявоцентристките сили с незначителна преднина, предадоха Асошиейтед прес и ТАСС, цитирани от БТА.  На изборите на 9 септември управляващата Шведската социалдемократическа работническа партия (ШСДРП) отбеляза рекордно ниския резултат 28,3 на сто. Дясноцентристката Умерена коалиционна партия (УКП) печели 19,8 на сто, а крайнодесните Шведски демократи подобриха представянето си от предишните избори, получавайки 17,5 на сто. \"Червено-зеленият\" управляващ блок, състоящ се от ШСДРП, Лявата партия (ЛП) и Партията на зелените (ПЗ) получава общо 40,7 на сто от гласовете и ще разполага със 144 депутати в Риксдага. Дясноцентристкият блок на УКП, партия Либералите, Християндемократическата партия (ХДП) и Партията на центъра (ПЦ) получава 40,7 на сто от гласовете и 143 депутати. Крайнодесните Шведски демократи ще имат 63 места в парламента. Разпределението на силите по партии е следното: ШСДРП получава 28,3 на сто, УКП-19,8 на сто. Шведските демократи са на трето място със 17,5 на сто. ПЦ получава 8,6 на сто, Лявата партия - 8 на сто, ХДП - 6,3 на сто, Либералите - 5,5 на сто, а ПЗ - 4,4 на сто. Избирателната активност достигна рекордните 87,2 на сто и е най-високата от 1985 г., отбелязва ТАСС. Окончателните резултати на изборите потвърждават предварителните резултати - нито един от блоковете не получава мнозинство в парламента. На 24 септември предстои да бъде избран председател на Риксдага. До две седмици по-късно трябва да се състои гласуване за сформиране на правителство. Ако предложението не получи подкрепата на мнозинството депутати, председателят на парламента може да предложи нов кандидат за премиер. В случай, че четири поредни кандидатури не бъдат одобрени, трябва да бъдат насрочени нови избори.", "date": "2018.09.16", "title": "Швеция обяви окончателните резултати от парламентарните избори"}
{"url": "https://www.24chasa.bg/novini/article/7058302", "text": "Археолози откриха статуя с тяло на лъв и човешка глава в египетския гр. Асуан, съобщи Асошиейтед прес, цитирана от БТА.  Сфинксът е от варовик. Той е открит в храма на Ком Омбо по време на укрепителни работи за предпазването му от подпочвена вода. Статуята вероятно е от времето на Птолемеите. Династията на Птолемеите е управлявала Египет около 300 години - от около 320 г. пр. н. е. до около 30 г. пр. н. е.", "date": "2018.09.16", "title": "Археолози откриха древен сфинкс в Египет"}
{"url": "https://www.24chasa.bg/novini/article/7058306", "text": "Трите световни първенства по волейбол, гребане и художествена гимнастика, които се провеждат в България, са възможност повече млади хора да бъдат приобщени към спорта. Това заяви президентът Румен Радев на среща днес с председателя на Международната федерация по гимнастика (FIG) Моринари Ватанабе, който е гост на Световното първенство по художествена гимнастика в София. Държавният глава посочи, че българските спортисти са съхранили своя дух и стремежа към победата, дори и в години, когато страната ни не разполага с най-добрите условия и инфраструктура за тяхната подготовка и тренировки. Българските традиции и треньорска школа в художествената гимнастика имат голям принос за популяризирането и разпространението на този спорт в света, посочи Моринари Ватанабе. Председателят на Международната федерация по гимнастика Моринари Ватанабе се е обучавал години наред от българската школа и е специализирал в Националната спортна академия. В срещата участваха президентът на Българска федерация по художествена гимнастика и президент на организационния комитет на световното първенство Илиана Раева и вицепрезидентът на Българска федерация по художествена гимнастика и посланик на световното първенство Мария Петрова.", "date": "2018.09.16", "title": "Радев: Световните първенства в България са възможност за приобщаване към спорта"}
{"url": "https://www.24chasa.bg/novini/article/7058321", "text": "Израелецът, който бе нападнат по-рано днес от палестинец на Западния бряг, почина от раните си, съобщи болницата, където той бе приет, предаде Франс прес, цитирана от БТА.  Според медиите жертвата е 40-годишният Ари Фулд от колонията Ефрат, разположена близо до търговския център, където той бе намушкан. Нападателят е прострелян от израелски цивилен. Според палестинските служби за сигурност той е само леко ранен. Палестински източници съобщиха, че нападателят е 17-годишният Халил Джабарин от село Ята, южно от Хеброн. Пуснат в социалните мрежи видеоклип показва как един мъж се приближава до друг при входа на търговския център и го намушква. След това той е преследван от стрелящи по него цивилни. От 2015 г. палестинците са убили над 50 израелци, двама американци и един британец при нападения с коли, хладно оръжие и огнестрелно оръжие. В същия период израелските сили са застреляли над 260 палестинци, повечето от тях нападатели.", "date": "2018.09.16", "title": "Нападнатият от палестинец израелец почина от раните си"}
{"url": "https://www.24chasa.bg/novini/article/7058327", "text": "Десетки мианмарци протестираха днес в центъра на столицата Янгон, протестирайки срещу осъждането на двама журналисти и против нарастващите ограничения срещу свободата на словото в страната, въпреки идването на власт на правителство, съставено от цивилни, предадоха Франс прес. По данни на Ройтерс в протеста са участвали най-малко 100 младежки активисти и журналисти. Малък полицейски контингент наблюдаваше как участниците пуснаха черни балони, на които беше отпечатано \"Освободете Ва Лоне и Куав Сое О\", заедно с техни снимки. На 3 септември журналистите на Ройтерс Ва Лоне и Куав Сое О бяха осъдени на седем години лишаване от свобода по обвинения за нарушаване на закона за държавната тайна. Двамата отразяваха операцията на армията на Мианма срещу рохингите в западния щат Ракхайн. Присъдата предизвика възмущение по цял свят и шок в зараждащата се журналистическа общност в Мианмар. Общественото мнение в страната обаче остана като цяло безучастно, отбелязва АФП. Журналистите могат да обжалват, но процесът ще отнеме години. Съществува и възможност те да бъдат помилвани от президента.", "date": "2018.09.16", "title": "Младежи и журналисти протестираха в Мианмар срещу осъждането на журналисти от Ройтерс"}
{"url": "https://www.24chasa.bg/novini/article/7058329", "text": "Лидерът на най-голямата опозиционна партия в Гърция Нова демокрация Кириакос Мицотакис заяви, че неговата партия ще гласува против Преспанския договор за новото име на северната съседка /Република Северна Македония/, а ако парламентът не го одобри, преговорите ще започнат отначало, предаде агенция МИА, цитирана от БТА.  Мицотакис направи това изявление вчера в Солун, в реч в рамките на Солунския международен панаир. \"Искам оттук, от столицата на Македония, да изпратя ясно послание до всички: Нова демокрация ще гласува против този договор, дали сега, дали в следващия парламент. А ако накрая договорът, който подписа СИРИЗА, не бъде гласуван от парламента, тогава и другата страна трябва да знае, че преговорите започват отначало\", заяви Мицотакис. Опозиционният лидер обвини управляващите, че са подписали договора \"в отсъствието на парламента и на народа\". Правителството определи речта на Мицотакис като \"евтин трик\" и отбеляза, че опозиционният лидер не е казал как ще реагира, ако парламентът приеме договора със Скопие, предаде ТАСС. Представители на управляващата коалиция твърдят, че лидерът на Нова демокрация критикува споразумението със Скопие \"за вътрешнополитически цели\" и печелене на привърженици, а в лични разговори с европейски политици е обещавал, че Нова демокрация ще изпълнява договора, ако той бъде приет от парламента, припомня агенцията.", "date": "2018.09.16", "title": "Ако гръцкият парламент не гласува Преспанския договор за името, преговорите започват отначало"}
{"url": "https://www.24chasa.bg/novini/article/7058339", "text": "Русия ще извършва големи военни маневри на всеки пет години, заяви министърът на отбраната Сергей Шойгу в интервю за телевизия \"Русия-1\", цитирано от ТАСС и БТА.  По думите на Шойгу мащабните маневри \"Восток-2018\" са били планирани още миналата година. В плана за следващата година не се включват само внезапните проверки, отбеляза министърът и добави, че според плановете подобни учения ще има на всеки пет години. Държавната програма за въоръженията е с продължителност десет години, затова са необходими междинни отчети. \"Влагайки подобни средства в превъоръжаването на армията и флота трябва да се разбира и вижда накъде се движим и дали действително всичко е наред\", отбеляза Шойгу. Руският министър на отбраната подчерта, че Москва показва откритост и кани на ученията и маневри наблюдатели и журналисти, за да покаже мирните си намерения и да охлади страстите на партньори. Военната доктрина на Русия има отбранителен характер и маневрите нагледно са показали, че Русия няма намерение да напада когото и да било, заяви Шойгу. \"В тях няма даже елементи, предполагащи, че се готвим да водим настъпателни действия на чужда територия, което не може да се каже за нашите западни партньори, когато (те) се преобличат в руски военни униформи, подбират се статисти, които знаят руски и така нататък\", отбеляза той, добавяйки, че това говори много на Русия. Разборът на ученията ще се направи следващия месец под надзора на върховния главнокомандващ, президента Владимир Путин, заяви Шойгу. Той отбеляза, че на ученията \"китайските колеги показаха доволно високо равнище на подготовка и екипировка\".", "date": "2018.09.16", "title": "Министърът на отбраната: Русия ще извършва големи военни маневри на всеки пет години"}
{"url": "https://www.24chasa.bg/novini/article/7058344", "text": "Задържана жена от Мездра се е обесила в килията си в следственото отделение на врачанския затвор. Малко преди обед надзирателите забелязали, че Петя Цокова се забавила твърде много в тоалетната и влезли в помещението. Открили 23-годишната Петя Цокова да виси на направено от дрехите й бесило. Служителите свалили от примката от врата й, повикали и линейка.Пристигналият медицински екип от спешния център обаче само констатирал смъртта на младата жена. Във вторник криминално проявената и осъждана за кражби циганка нападнала в Мездра самотно живеещ възрастен човек. Цокова влязла в къщата му и като го заплашила с нож, му взела 20 лв. и джиесема. Часове след престъплението по сигнал на дядото полицията откри въоръжената нападателка в изоставен фургон близо до къщата на ограбения. Арестуваната тогава признала всичко пред разследващите, а в нея намерили ножа и телефона на дядото.", "date": "2018.09.16", "title": "Крадла се обеси в тоалетна на следствения арест"}
{"url": "https://www.24chasa.bg/novini/article/7058370", "text": "Президентът на Турция Реджеп Тайип Ердоган и неговият руски колега Владимир Путин ще се срещнат утре в черноморския курорт Сочи, за да обсъдят развоя на събитията в Сирия, заяви турски дипломат пред в. \"Хюриет дейли нюз\", цитирана от БТА.  Министърът на външните работи Мевлют Чавушоглу съобщи за срещата Ердоган-Путин по време на посещение в Пакистан и отбеляза, че Турция иска мирно решение в Идлиб. \"Ние ще продължим нашите усилия с Иран и Русия...Ще продължим нашите усилия и на международно равнище\", каза Чавушоглу на пресконференция в Исламабад в петък. Турция се опасява от хуманитарна криза в сирийската провинция Идлиб, където живеят три милиона души. Идлиб се намира близо до границата с Турция и е последната провинция под контрола на бунтовниците. Турция е приела 3,5 милиона сирийски бежанци и смята, че една операция на сирийската армия в Идлиб може да накара още много сирийци да потърсят убежище в Турция.", "date": "2018.09.16", "title": "Президентите на Турция и Русия ще се срещнат утре в Сочи, за да обсъдят Сирия"}
{"url": "https://www.24chasa.bg/novini/article/7058396", "text": "Улиците на Париж днес са затворени за автомобили и мотоциклети и са изцяло на разположение на пешеходците в четвъртия \"Ден без автомобили\", предаде Франс прес, цитирана от БТА.  Забраната е в сила от 10 до 17 ч. местно време и не важи за колите на спасителните служби и на хората с увреждания, за туристическите автобуси и такситата. Целта на Деня без автомобили е публичното пространство да стане по-спокойно, по-приятно и по-малко замърсено, се посочва в сайта на парижкото кметство. То обяви в петък, че от 7 октомври четири района в центъра на Париж ще бъдат затворени за автомобили една неделя в месеца. Изключение ще правят големите пътни артерии, минаващи през тях. По данни на кметството автомобилното движение във френската столица е намаляло с 6 процента между 2017 и 2018 г. и замърсяването на въздуха е намаляло със сходни стойности. Кметовете на Париж Ан Идалго и на Брюксел Филип Клоз вчера предложиха да се обяви европейски ден без автомобили, напомня АФП.", "date": "2018.09.16", "title": "В Париж днес не се движат автомобили"}
{"url": "https://www.24chasa.bg/novini/article/7058432", "text": "Гръцката полиция съобщи, че трима мигранти са пострадали при катастрофа с камиона, в който пътували заедно с още 38 души, предаде Асошиейтед прес, цитирана от БТА. Камионът се блъснал в мантинела и в паркиран автомобил край градче на гръцко-турската граница. Полицията съобщи, че 27-годишният шофьор на камиона - афганистански гражданин, е арестуван след инцидента край Дидимотико в събота. Пътниците в превозното средство са иракчани, сирийци, афганистанци и палестинци. Те били прекосили р. Еврос (Марица) преди са се качат на камиона. Пострадалите хора са откарани в болница. Сред тях е едно дете. Също в събота гръцката полиция е арестувала двама пакистанци на 23 г. и 28 г., които са заподозрени, че са помогнали на деветима свои сънародници да прекосят границата с надуваема лодка. Полицията съобщи днес, че броят на мигрантите, заловени при незаконно влизане в Гърция, рязко се е увеличил.", "date": "2018.09.16", "title": "Трима мигранти са пострадали при катастрофа с камиона им край гръцко-турската граница"}
{"url": "https://www.24chasa.bg/novini/article/7058183", "text": "Вирусът на африканска чума по свинете бе потвърден за първи път в населено място в окръг Дъмбовица, Южна Румъния, съобщават днес румънски медии, цитирани от БТА. В стопанство в село Лучени са умрели две прасета. Собственикът на стопанството е подал сигнал на Санитарно-ветеринарната дирекция, която е взела проби и те са излезли положителни. В района на огнището е наложена предпазна зона с радиус от 3 км. В четвъртък Националната санитарно-ветеринарна агенция съобщи, че вирус на африканска чума по свинете има в 207 населени места в 12 окръга на Румъния с общо 898 огнища. Сред тях е имало 57 случая при диви прасета. Общо до момента са евтанизирани 232 722 прасета, засегнати от болестта. Първият потвърден случай на африканска чума по свинете бе регистриран на 31 юли 2017 г. в окръг Сату Маре (Северозападна Румъния).", "date": "2018.09.16", "title": "Откриха огнище на африканска чума по свинете в още един окръг на Румъния"}
{"url": "https://www.24chasa.bg/novini/article/7058035", "text": "Кипърският президент Никос Анастасиадис бе награден с почетен орден сребърен кръст на руския Националния фонд \"Обществено признание\" за принос в укрепването на отношенията с Русия, предаде ТАСС. Наградата бе връчена на президента от руския посланик в Кипър Станислав Осадчий на галавечеря \"Русия-Кипър\" в Никозия в събота вечер, предаде БТА. В кратка реч президентът благодари за признанието и още веднъж изтъкна специалните отношения между двете страни. Галавечерята \"Русия-Кипър\" се организира всяка година под покровителството на първата дама на Кипър Андри Анастасиадис и е посветена на приятелските отношения между двете страни.", "date": "2018.09.16", "title": "Наградиха кипърския президент за укрепване на отношенията с Русия"}
{"url": "https://www.24chasa.bg/novini/article/7058045", "text": "Двама американски баскетболисти, играчи на румънския клуб \"Куза спорт Браила\", бяха намушкани през изминалата нощ в заведение в Браила, съобщава агенция Аджерпрес. Двадесет и четиригодишният Даръл Бауи и 25-годишният Джоузеф МакКлейн, които пристигнаха да играят за \"Куза Спорт\" миналия месец, се намирали на терасата на заведение в града заедно със свои съотборници, където били нападнати с юмруци, бутилки и ножове. Даръл Бауи е в тежко състояние с перфориран бял дроб, предаде БТА. Говорителката на Окръжната болница за спешна помощ в Браила Алина Някшу съобщи днес, че двамата американци са оперирани и в момента са стабилизирани. Лекарите обаче обмислят прехвърляне в Букурещ на баскетболиста, който е в по-тежко състояние. \"Състоянието на един от тях е непредвидимо, възможно е да бъде прехвърлен в Букурещ. Вече е разговаряно с Букурещ, той ще бъде следен в следващите часове и ако се налага, ще бъде прехвърлен там\", заяви за Аджерпрес говорителката на Окръжната болница за спешна помощ в Браила (Източна Румъния). Окръжният полицейски инспекторат е иззел видеозаписи от терасата на ресторанта, където е станал инцидентът, и е започнал разследване по случая.", "date": "2018.09.16", "title": "Намушкаха с нож двама американски баскетболисти в заведение в Румъния"}
{"url": "https://www.24chasa.bg/novini/article/7058068", "text": "Всички задължения по осигуряването на нормален учебен процес за откриване на учебната година във всички 2367 училища в страната и 1844 детски градини са изпълнени. Това заяви заместник-министърът на образованието и науката Таня Михайлова в интервю за предаването „Неделя 150“ на  . „От една страна това са учебниците. От друга страна е необходимо да са приключили всички ремонтни дейности, тази година бяха осъществени 1130 ремонта - и основни, и текущи. В над 500 училища имаше много сериозни инвестиции. В няколко училища ще продължат ремонтите и след 15 септември, но това няма да пречи за провеждането на учебния процес, а там, където ремонтите са по-мащабни, е осигурена възможност да се провеждат учебните занятия в други сгради и училища. Така че справката към 14 септември е, че във всички училища учебната година ще започне нормално“, каза тя. Михайлова съобщи, че тази учебна година националното външно оценяване за 7 клас ще бъде за първи път по новите учебни програми. Тя подчерта, че резултатите от предприетите мерки в образованието и промените в Закона за училищното и предучилищното образование няма да бъдат видими в кратък период: „Образованието е сфера, която няма как да даде видим резултат в следващата 1 или 2 години. То е както възпитанието в семейството – резултатите се виждат след много по-голям период. Важни са инвестициите и усилията, които се влагат в процеса на обучение и на образование“. Според нея инвестирането в материално-техническата база и възможността за по-високо заплащане на учителите и възможностите, които се дават не само за осъществяването на задължителните часове, а всичките предпоставки за осъществяване на допълнителни занимания, на дейностите по интереси, оказване на допълнителна обща подкрепа ще доведат до по-добри резултати в бъдеще. „Нормално е по-образованото поколение да има по-високи изисквания и към наследниците си и към резултатите, които се получават, но аз съм оптимист за образованието“, каза Таня Михайлова. Заместник-министърът уточни, че най-много учители в момента се търсят в София, Пловдив, Пазарджик по предметите „Английски език“, „Математика“, „Информационни технологии“ и природни науки. Тя посочи като добра тенденция, че в последните години има увеличен брой на студентите по педагогика: „Важно е да се влезе в класната стая. Там трудът е винаги със своите предизвикателства, няма еднакви дни. За младите хора бих искала да кажа, че това е една изключително динамична професия, не е скучна, еднотипна и монотонна, а напротив“. „Има две възможности да станеш учител“, каза Михайлова и обясни: „От една страна, докато учиш паралелно, да придобиваш педагогическа правоспособност. Другата възможност е след завършване на образователна квалификационна степен с едногодишна допълнителна квалификация за учител да се осигури възможност да се упражнява тази професия, така че това е една много добра възможност за хора, за които изборът на професията учител вече е осъзнат, имат различна мотивация, те целенасочено искат да бъдат учители и това също ще спомогне за осигуряване на учителите“. Амбицията на МОН е до края годината във всяко училище в България да има безжичен интернет, което ще спомогне за използването на модерни ресурси, обяви Михайлова. „Когато се преподава, за да бъдат наистина по-добре усвоявани знанията, трябва да бъдат впрегнати повече от едно сетива – не е достатъчно само да се чете или само да се слуша. Много е важно, особено при малките ученици, да се и визуализира“, каза тя. Михайлова съобщи, че над 50 училища са се възползвали от електронните дневници. Точна информация за броя на учениците ще има след 17 септември.", "date": "2018.09.16", "title": "Зам.-министър Михайлова: Във всички училища учебната година ще започне нормално"}
{"url": "https://www.24chasa.bg/novini/article/7057857", "text": "Един човек почина вчера, след като бе нападнат от акула по крайбрежието на американския щат Масачузетс, предадоха Ройтерс и ДПА. Според местни медии мъжът на възраст около 25 години пренебрегнал предупредителните табели по брега на град Уелфлийт. Спасители го извадили от водата, оказали му първа помощ, но по-късно той починал в болница от раните си, предаде БТА. По данни от уебсайта sharkattackdata.com това е първото от 1936 г. смъртоносно нападение на акула край бреговете на щата. Експерт по акулите заявил, че по всяка вероятност човекът е бил атакуван от бяла акула, която го взела за тюлен. Уелфлийт е на Кейп Код, където идват много туристи.", "date": "2018.09.16", "title": "Млад мъж почина след атака на акула край брега на щата Масачузетс"}
{"url": "https://www.24chasa.bg/novini/article/7057893", "text": "Малък протест на \"самоорганизиращи\" българи тръгна да бута правителството. Хората започнаха да се събират малко след 12 ч., но въпреки гръмките очаквания на организаторите за над 15 хил. недоволни засега много малко хора са пред Народното събрание. Исканията на групата “Против геноцида на Борисов и всички останали управляващи партии” е сваляне на правителството, но без да се разпуска 44-ото народно събрание. Според организатора Емил Русанов, живеещ в Лондон българин, трябва да се състави преходно правителство за 9 месеца и да се свика Велико народно събрание. Хората разпознаха журналистката от ПИК Ива Николова и се опитаха да я изгонят от протеста. Тук е и детективът Марин Маринов, който участва в русофилски организации, станали известни по време на протестите през 2013 г. Освен него протестиращ е и бившият общински съветник от СДС Николай Гацев. През март 2013 г. юристът Гацев беше спрян от полицията в опит да се самозапали пред дома на своя клиентка в Ботевград. Службите имат информация за провокации от страна на протестиращите. В района има засилено полицейско присъствие.", "date": "2018.09.16", "title": "Малък протест тръгна да бута правителството (Снимки)"}
{"url": "https://www.24chasa.bg/novini/article/7057859", "text": "Служител в граничните патрули на САЩ бе арестуван вчера по подозрение в убийството на четири четири проститутки, след като пета жена успяла да избяга и да уведоми властите, предадоха осведомителните агенции, цитирани от БТА. От правоохранителните органи в Тексас съобщиха, че 35-годишният Хуан Давид Ортис от службата за вътрешен контрол на патрулите е успял да се изплъзне от преследващите го щатски шерифи. Той е бил арестуван в 2 часа сутринта местно време, укрит на паркинг край хотел в град Ларедо, каза шерифът на окръг Уеб Мартин Куеляр. Окръжният прокурор Исидро Аланис описа като \"сериен убиец\" задържания, който е агент в граничните патрули от десет години. Следователите се опитват да установят мотивите за убийствата. Местният вестник \"Ларедо морнинг таймс\" цитира източник от шерифството, според когото Ортис, бил признал четирите убийства и отвличането, предадоха Ройтерс и АП.", "date": "2018.09.16", "title": "Арестуваха граничен полицай, заподозрян в четири убийства и едно отвличане в Тексас"}
{"url": "https://www.24chasa.bg/novini/article/7057861", "text": "Китай обвини днес разузнавателните служби на Тайван, че се опитват да крадат информация чрез \"инфилтриране\" и \"саботаж\" и предупреди островната държава да не влошава допълнително взаимоотношенията, предаде Ройтерс, като се позова на Синхуа. В събота китайската телевизия започна серия предавания, в които са описани случаи с китайски студенти в Тайван, които били подмамвани с пари, любов и приятелство от тайвански шпиони, предаде БТА. Тези обвинения идват по време, когато Пекин засилва кампанията си да окуражава тайванци да се заселват в Китай, където ели да получат нови документи за самоличност и други облаги. Пекин смята Тайван за своя провинция.", "date": "2018.09.16", "title": "Китай предупреди Тайван да спре да го шпионира"}
{"url": "https://www.24chasa.bg/novini/article/7057907", "text": "Индексът на тържищните цени /ИТЦ/, който отразява цените на хранителните стоки на едро, се покачи тази седмица с 2,60 процента до 1,374 пункта, сочат данните на Държавната комисия по стоковите борси и тържищата /ДКСБТ/. Тази година ИТЦ падна в средата на август до 1,311 пункта. Базовото ниво на индекса - 1,000, е от 2005 година. Доматите от открити площи поевтиняха тази седмица със 25,7 на сто и се продават по 1,32 лева за килограм. Градинските краставици поскъпват с 26,2 процента до 1,30 лева. Картофите се търгуват по 0,60 лева за килограм на едро. Цената на зелените чушки се повишава с 5,3 на сто до 1,20 лева. Червените чушки поскъпват с 10,2 на сто до 1,40 лева за килограм. Корнишоните се продават по 1,32 лв. /кг. Ябълките поевтиняват с 3,6 на сто и се продават по 1,06 лв./кг. Прасковите поскъпват с 19,6 на сто до 1,71 лв./кг. Цената на дините скача с 22,4 до 0,60 лева за килограм, а пъпешите поскъпват с 7,6 на сто и се продават по 1,27 лв./кг. Гроздето поскъпва със 12,7 на сто до 1,32 лева за килограм. Кравето сирене се търгува по 5,87 лв./кг; кашкавалът, тип \"Витоша\", се купува по 9,97 лв./кг, а олиото поевтинява с 0,5 на сто до 1,96 лева за литър. Каймата поскъпва с 1,3 на сто и се търгува по 4,71 лева за килограм. Пакетче краве масло от 125 грама се търгува за 2,32 лева. Пилешкото замразено месо поскъпва с 2,5 на сто до 4,05 лева за килограм на едро в края на седмицата. Захарта се търгува по 1,04 лв./кг, а брашното тип \"500\" се продава по 0,80 лева. Яйцата се продават по 0,21 лева за брой.", "date": "2018.09.16", "title": "Доматите поевтиняват, краставиците и чушките поскъпват"}
{"url": "https://www.24chasa.bg/novini/article/7057929", "text": "Британският премиер Тереза Мей призна, че се дразни от дебатите за лидерството й докато се водят трудните преговори за Брекзита, предаде Асошиейтед прес. В интервю за Би Би Си, което е планирано за излъчване утре, Мей изразява загриженост за бъдещето на Великобритания, а не за своето собствено, във връзка с преговорите за излизането на страната от ЕС, предаде БТА. Мей е изправена пред разцепление в своята Консервативна партия, където някои влиятелни представители предпочитат по-твърда раздяла с ЕС от тази, която предлага тя. Във вторник вечерта около 50 хардлайнери се срещнаха да обсъдят евентуалното й сваляне. В интервюто Мей казва, че обсъжданията на лидерството й отклоняват вниманието от по-важните неща. \"Дразня се малко, но дебатите не са моето бъдеще. Тези дебати касаят бъдещето на хората във Великобритания и бъдещето на Великобритания. Върху това съм съсредоточена и всички би трябвало да сме съсредоточени върху това\", заявява тя. Мей разкритикува бившия външен министър Борис Джонсън, който през юли подаде оставка в знак на протест срещу плана й да се запазят някои тесни връзки с ЕС след Брекзита. Джонсън, който според мнозина анализатори се позиционира като възможен приемник на премиера, неотдавна предизвика бурни реакции като сравни стратегията на Мей с \"пояс от експлозиви\". \"Трябва да кажа, че този избор на думи е напълно неуместен\", отбелязва Мей в интервюто.", "date": "2018.09.16", "title": "Тереза Мей: Съсредоточена съм върху дебатите за бъдещето на Великобритания"}
{"url": "https://www.24chasa.bg/novini/article/7057863", "text": "Над 300 души, предвождани от живеещия в Лондон Емил Русанов и Йоло Денев, започнаха протеста пред Народното събрание. Възможно е част от тях да са минувачи. Това е резултатът от организираният от месеци в социалните мрежи \"грандиозен\" митинг за сваляне на правителството. Въпреки постоянните призиви няма отклик, а макар организаторите да имат структури във всяка област и във доста европейски държави няма масово участие, а замисълът да има българи от чужбина - подобно на букурещкия протест, не е изпълнен. Освен споменатия Емил Русанов не може да се твърди, че има пристигнали от чужбина хора за да протестират. Не се забелязват и хора, организирани от т. нар. сдружение \"Боец\", оглавявано от видинчанина Георги Георгиев, който се прочу със снимка с Цветан Василев в Белград. Вчера полицейски източници съобщиха, че има сигнали за провокации по време на деня на отворените врати в президентството. Замисълът бил въоръжени да нахлуят в президентството и да поискат държавният глава да обяви извънредно положение и да смени правителството, като използва за повод многохилядния протест, който се сведе до 50 души. Русофилски паравоенни милиции вчера призоваха своите членове на мобилизация за т.нар. протест. Близо час след началото на иначе шумната сбирка на жълтите павета заедно с привлечената публика от минувачи групата се разрасна до 200 - 300 души. С викове \"Оставка\" Русанов поведе хората си към сградата на Народното събрание, но полицията веднага направи кордон. Сред обявените искания освен оставката на кабинета е и това за промяна на конституцията. \"Пряко да се избират всички хора, които ще участват в администрацията на тази държава, както и да могат да се отзовават\", прокламира организаторът. Замисълът бе протестът да се вихри до тъмно в продължение на три последователни дни, но засега не се вижда потенциал сбирката на групата да удържи ентусиазма си до неделната вечер. ", "date": "2018.09.16", "title": "Над 300 души начело с Емил Русанов и Йоло Денев пред парламента (Снимки)"}
{"url": "https://www.24chasa.bg/novini/article/7057951", "text": "Моторист загина след сблъсък с кола на бул. Екзарх Йосиф” във Враца. Шофьор на „Опел астра'” при опит за ляв завой по булеварда отнел предимството на идващия насреща моторист. При жестокия сблъсък рокерът изхвърчал на няколко метра и останал безжизнен на асфалта. Спешният център на Враца е близо до сблъсъка и линейката пристигнала бързо, но пострадалият вече бил в безсъзнание. Малко по-късно от болницата съобщиха, че 31-годишния Андриян Николов е издъхнал заради получените несъвместими с живота травми. Познати на загиналия съобщиха, че Андриян е бил активист на рокерския „Враца мото клуб\", и участвал във всички събори. На тях той демонстрирал много добър опит в управлението на моторите и бил сред признатите сред рокерите майстори. Зад волана на извършилата злополучната маневра немска кола бил бивш служител на КАТ, казаха запознати. Шофьорът бе изпробван с дрегер за алкохол, но полицаите отказаха да споделят дали пробата е положителна.", "date": "2018.09.16", "title": "Бивш катаджия отне предимството на моторист и го погуби във Враца"}
{"url": "https://www.24chasa.bg/novini/article/7057967", "text": "Неизвестен апаш обрал 88-годишен дядо от монтанското село Златия, община Вълчедръм. Кражбата станала в петък от 21 и 30 до 22 часа. Крадецът издебнал старика, който оставил външната врата на къщата отключена, промъкнал се много бързо в една от стаите и намерил плика с парите. Задигнал 2150 лева и избягал в неизвестна посока. 88- годишният пенсионер живее на край село със съпругата си, която също била у дома си. Той отишъл да нахрани кокошките и се забавил. През това време изчезнали парите. В петък една от земеделските фирми плащала рента на стопаните за реколтата от нивите и това се разчуло дори в съседните села, разказа кметът Александър Панов. Обраният дядо е здрав и подвижен и в добро здраве, читав човек, работил е дълги години като строител в Лом, допълни кметът. Според него кражби в селото имало отдавна. Полицаите разследват случая.", "date": "2018.09.16", "title": "Обраха 88-годишен дядо, забравил да заключи вратата на къщата"}
{"url": "https://www.24chasa.bg/novini/article/7057979", "text": "Вера Маринова е легенда в спортната журналистика. Благодарение на нея от телевизорите звучаха не просто коментари, а истории. С нейния глас свързваме най-големите успехи на българската художествена гимнастика от епохата на Златните момичета, разказва  Преди да попадне на коментаторския пулт обаче Вера също се е състезавала в националния отбор по художествена гимнастика. Има две световни титли и бронзов медал с ансамбъла през 1967, 69-та и 71-ва. Тя слага край на спортната си кариера, когато е на 24 години и я заменя с телевизията. Две години е била директор на спортната редакция на БНТ. А в средата на 90-те избира за свой дом Великобритания. На Острова тя оглавява PR отдела към местната федерация по гимнастика. \"Бях първата жена и мъжете трудно свикнаха с това, но то си е част от професията. А налагането на един нов, по-емоционален стил на коментиране стана заради една чисто женска хубост\", каза Маринова в студиото на \"Тази неделя\". \"Като започнах в телевизията стоях много близо до гимнастичките и треньорките, защото вече бях изяла три торби сол с тях като състезателка. Много момичета от нашето поколение след това станаха треньорки. Вълнението ми нямаше как да бъде премахнато, защото познавах нещата до болка. Стараех се хората да разберат повече за този спорт\". Тя коментира и скандалите в родната гимнастика между Нешка Робева и Илиана Раева: \"Разногласията в художествената гимнастика са на аванс сцената, защото е един много популярен спорт и хората се интересуват. Идва време, когато учениците и учителите трябва да пораснат и учителите трябва да приемат този факт. Никой абсолютно никога не е отричал гения на Нешка. Тя беше в центъра на нещата, но една от нейните \"дъщери\" Илиана тръгна с много силно темпо. Не виждам защо трябва да се ревнуваме една друга, защото някой в момента е направил по-голяма или по-малка стъпка. През 80-те ни беше много лесно, защото ние имахме условията, които светът нямаше. Борехме се срещу един Съветски съюз, който сега е разчленен на седем. Художествената гимнастика стана олимпийска дисциплина, западните страни започнаха да наливат \"ноу хау\" и финанси. Хората не си дават сметка, че днес нещата са толкова различни. Зад всеки един отбор стои името на българска или руска треньорка.\", каза още тя. Вера Маринова сподели още, че е изключително впечатлена от работата на ансамбъла и неговите треньори. \"Тези деца, които нахлуха със щурм миналата година и спечелиха сребърни медали, са нещо уникално. Уникален е целият ансамбъл с качеството на своите постановки!\", добави Маринова.", "date": "2018.09.16", "title": "Вера Маринова за гимнастичките ни: Тези деца са нещо уникално"}
{"url": "https://www.24chasa.bg/novini/article/7057981", "text": "Служител от охраната на черногорския премиер Душко Маркович е отстранен от тази длъжност, след като Центърът за защита и изследване на птиците го обвинил в бракониерство, предаде Танюг. Министерството на вътрешните работи съобщи, че след информация в медиите, че полицаят от охраната на премиера О.Б. е участвал в незаконен лов, той е бил преместен на друга длъжност, предаде БТА. Срещу О.Б. ще бъде предприета дисциплинарна процедура.", "date": "2018.09.16", "title": "Уволниха служител от охраната на черногорския премиер за бракониерство"}
{"url": "https://www.24chasa.bg/novini/article/7057983", "text": "Министър-председателят Бойко Борисов се срещна с министъра на спорта на Руската федерация Павел Колобков, който е на официално посещение в България. Двамата подчертаха дългогодишните приятелски отношения между Русия и България в сферата на спорта и бяха категорични, че двете страни ще продължат доброто си сътрудничество и в бъдеще, съобщиха от пресцентъра на Министерски съвет. Българският премиер посочи, че страната ни инвестира много в спортна инфраструктура и даде за пример многофункционалните спортни сгради в София, Пловдив, Русе, Ботевград, Сливница, Шумен и други. “Вложихме 350 милиона лева и в момента разполагаме с много добра база за подготовка на спортистите”, подчерта Бойко Борисов. Той допълни, че страната ни има добри традиции в спорта и че посещенията на руския спортен министър и на президента на Международния олимпийски комитет Томас Бах са най-доброто доказателство за това, че България се справя добре в сектора. Павел Колобков приветства добрата организация на трите световни първенства, които се провеждат едновременно в България и изтъкна отличната подготовка на българския отбор по художествена гимнастика. На срещата присъстваха министърът на младежта и спорта Красен Кралев и посланикът на Русия в България Анатолий Макаров. Премиерът Борисов предаде специални поздрави на руския президент Владимир Путин. Министър-председателят покани руския спортен министър да присъства и на Световната купа по ски за мъже в България тази зима.", "date": "2018.09.16", "title": "Борисов към руския спортен министър Колобков: Страната ни инвестира много в спорт"}
{"url": "https://www.24chasa.bg/novini/article/7057987", "text": "На 17 и 18 септември 2018 г. президентът Румен Радев ще участва в срещата на върха на инициативата „Три морета“, която ще се проведе в столицата на Румъния, Букурещ, съобщиха от прессекретариата на президента. В инициативата, която има за цел да насърчи транспортната, енергийна и дигитална свързаност на държавите от Източна Европа, участват президентите на България, Хърватия, Унгария, Литва, Полша, Румъния, Словакия и Словения. В работата на форума ще вземат участие и председателят на Европейската комисия Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейска банка за възстановяване и развитие и Световната банка. В рамките на срещата на върха в Букурещ ще се състои бизнес форум, на който ще бъдат разгледани възможностите за реализация на съвместни проекти в областта на регионалната свързаност.", "date": "2018.09.16", "title": "Румен Радев ще участва в срещата на върха на инициативата „Три морета“ в Букурещ"}
{"url": "https://www.24chasa.bg/novini/article/7057989", "text": "Приемам мнението на президента Радев за предсрочни парламентарни избори като опит да мотивира, да стимулира БСП да бъде още по-активна и да покаже много по-ясна алтернатива, коментира лидерът на столичните социалисти, съобщиха от пресцентъра на БСП - София. Вдигането на заплатите в държавната администрация е предизборна кампания в аванс. До такъв извод стигна лидерът на БСП – София Калоян Паргов, който участва в предаването \"Офанзива с Любо Огнянов\" по \"Канал 3\" в събота вечерта. Според председателя на столичната организация на социалистите увеличението с 10% на месечните възнаграждения в държавната администрация е поредният опит на управляващите да спасят положението и може да бъде прибавено към серията от акции като министерските оставки, задграничните посещения за снимки с един или друг световен лидер и разни други пиар ходове. \"Защо точно в този момент решиха да увеличат заплатите в държавната администрация? За мен това е ход на правителството с цел да поуспокои напрежението в един сектор, който по традиция е източник на гласове, коментира Калоян Паргов. - Оставките на тримата министри са глътка въздух, която премиерът Борисов получи възможност да даде на правителството. След европредседателството се очакваше подобен ход, който да му даде спокойствие за по-дълъг период. Оставките на тримата министри послужиха като отдушник. За съжаление, поводът, който доведе до смяната им, е трагичен. Тук е логично да зададем въпроса дали министрите може да бъдат бушони и с техните оставки да бъдат решавани проблеми, като тези, които лъснаха след катастрофата край Своге. Кой и как контролира, кой носи отговорност? Това са много важни въпроси, защото които и да са министри, ако продължават да работят по този начин, винаги ще стигат до катастрофални резултати\". Калоян Паргов коментира и поредния сблъсък между президента и премиера, този път по повод посещението на българската делегация на Сесията на ООН. Според лидера на БСП – София, това ясно показва, че войната между \"Дондуков 1\" и \"Дондуков 2\" върви с пълна сила и в нея се използва целият арсенал от трикове и номера. \"Добре би било в Народното събрание някой да обясни каква ще бъде целта на българското присъствие на тазгодишната Сесия на ООН, какви интереси ще защитават, какъв е смисълът от това посещение от гледна точка на задачите, които нашата делегация ще решава, за да стане ясно на обществото, коментира Калоян Паргов. - Нека да се аргументират, за да осмислим присъствието там на премиера. Чух и за предстояща среща с Доналд Тръмп. Какво ще обсъждат на нея, какви въпроси ще бъдат поставени в полза на България?\". Според лидера на столичните социалисти позицията на президента Румен Радев по отношение на евентуални предсрочни парламентарни избори е вярна и точна към настоящия момент. \"Всички вече познаваме премиера Борисов, който днес е на едно мнение, утре – на друго. По една или друга причина обикновено не завършва мандатите си, припомни Калоян Паргов. - БСП е партия на 127 години и през повечето от това време е била парламентарно представена. Затова ние постоянно се борим за доверието на гражданите. Ако стигнем до ситуация за предсрочни парламентарни избори, БСП по принцип е готова. Основната ни цел в момента е да убедим категорично хората, че сме в състояние да управляваме и от тази гледна точка ни е необходимо още малко време. Оценката на президента беше съвсем ясна – в момента избори не са необходими, тъй като нищо няма да променят. Приемам това мнение като опит да мотивира, да стимулира БСП да бъде още по-активна, да покаже още по-ясно алтернативата, тоест – има какво още да се желае от нас. Като в казармата – стимулираш войската да тръгне към победата. И ние точно това се опитваме да направим в момента\". Калоян Прагов е категоричен, че БСП не търси дестабилизация на държавата, а предлага нов модел и посока на управление. \"Крайно време е Борисов и неговото правителство много ясно да си дадат сметка, че гледането и показването на действителността през розови очила не работи. Хората искат истински резултати, които да виждат със собствените си очи, коментира Калоян Паргов. - При посещението ми в Лондон преди дни и срещите ми с успелите млади българи там разбрах какво очакват те от родината си. Те искат да бъдат оценявани според възможностите им, според знанията и уменията им. Искат да се чувстват свободни и спокойни за бъдещето си в държавата. Искат възможност да се развиват. Не искат да се страхуват от натиск, от рекет – политически или друг. Те вярват в меритокрацията – искат държавно управление, в което да участват способните и заслужилите със знания и умения. Сега от нас зависи да направим така, че успелите българи да работят за по-доброто бъдеще на България, независимо дали в родината или извън нея\". Област за прикачени файлове", "date": "2018.09.16", "title": "Калоян Паргов: Вдигането на заплатите в държавната администрация е предизборна кампания в аванс"}
{"url": "https://www.24chasa.bg/novini/article/7057991", "text": "44-годишен водач от Монтана се обърна в канавка на пътя между Берковица и Вършец. И.И. останал като по чудо невредим при каскадата. Инцидентът е станал в събота вечерта около 17 часа. Мъжът бил зад волана на „Фиат Мареа” и се движел от Берковица към Вършец. Мъжът дал газ, не успял да вземе един от завоите. Колата му излетяла и се обърнала в крайпътна канавка по таван. Шофьорът успял да излезе и да стъпи на крака, а очевидци на произшествието подали сигнал на спешния тел. 112. При проверката на шофьора дрегерът отчел 0,66 промила алкохол в издишания въздух, уточниха от полицейската дирекция в Монтана. По случая е заведено досъдебно производство.", "date": "2018.09.16", "title": "Пийнал от Монтана се преобърна с колата си в крайпътна канавка"}
{"url": "https://www.24chasa.bg/novini/article/7057993", "text": "Шофьорите да се движат с повишено внимание по път II-55 Вонеща вода - Гурково в района на Мишеморков хан поради ПТП, съобщиха от пресцентъра на Агенция \"Пътна инфраструктура\". Движението се регулира от пътна полиция.                                                                                                                                                                                                                                                                                                                       ", "date": "2018.09.16", "title": "Катастрофа затруднява движението по пътя Вонеща вода - Гурково"}
{"url": "https://www.24chasa.bg/novini/article/7057689", "text": "Най-малко 25 са жертвите на мощния тайфун Мангхут, който връхлетя северната част на Филипините. Властите издирват и много изчезнали, като на места проливните дъждове предизвикаха огромни свлачища, предаде . Бурята причини множество разрушения на централния остров Лусон, преди да се насочи на запад към Китай и Хонг Конг. Очаква се най-късно в понеделник силните ветрове на Мангхут да засегнат северните виетнамски провинции. Това е най-силният ураган, образувал се на земята през тази година - във вътрешността му бяха отчетени пориви на вятъра от 330 километра в час. От българското външно министерство препоръчват на сънародниците ни, пътуващи в региона, да спазват стриктно указанията на местните служби. В посолството ни в Ханой действа денонощна телефонна линия - номер: +84 123 940 9129.", "date": "2018.09.16", "title": "Външно предупреди българите в Китай заради тайфуна Мангхут"}
{"url": "https://www.24chasa.bg/novini/article/7057691", "text": "Пожар горя късно снощи край село Долно Осеново. Той беше овладян, но пламъците са унищожили 50 декара гора. Огънят е тръгнал в гориста местност, на около 6 км от селото, предаде NOVA. Заради сушата от последните седмици пламъците бързо се разраснали. С просеки в късните часове снощи пожарникарите и горските служители успяха да локализират пожара. Цяла нощ дежурни служители наблюдаваха района, за да не се допусне разрастване на огнището. Опасност за селото няма. Засега не са ясни причините, причинили пожара. Според огнеборците пожарът е засегнал 130 дка лесонепригодни площи. В погасяването на пламъците, обхванали района на селото в посока връх Капатник в Рила, са се включили 15 огнеборци и 60 служители на Югозападното горско стопанство.", "date": "2018.09.16", "title": "Пожар горя край Долно Осеново"}
{"url": "https://www.24chasa.bg/novini/article/7057693", "text": "Германският вътрешен министър Хорст Зеехофер заяви вчера, че остава оптимист за сключването на споразумение с Италия за мигрантите, въпреки че италианският вицепремиер Матео Салвини го отхвърли, предаде Ройтерс. , които вече са подали молби за убежище на нейна територия. Той заяви, че иска повече отстъпки от Берлин, предаде БТА. В четвъртък Зеехофер беше обявил, че е постигнал споразумение с Италия по въпроса, подобно на аналогични споразумения с Гърция и Испания. \"Продължавам да казвам същото: Ще го постигнем\", заяви Зеехофер на конференция на ръководената от него баварска консервативна партия Християнсоциален съюз. Настояването на германския вътрешен министър за въвеждане на по-строга имиграционна политика почти доведе до разпадане на управляващата в Германия коалиция по-рано тази година, припомня Ройтерс. В петък Салвини предупреди, че не е готов да подпише споразумение с Германия, но каза, че германски представители са го уверили, че за всеки мигрант, който Берлин ще върне на Рим, германските власти ще приемат от Италия по един благонадежден кандидат за убежище. Италианският вицепремиер заяви също, че иска Германия да направи отстъпки по други два въпроса - преразглеждане на Дъблинския регламент, отнасящ се за кандидатстването за убежище, и на европейската мисия за спасяването на мигранти в Средиземно море \"София\". Зеехофер не спомена тези въпроси в изявлението си на партийната конференция, отбелязва Ройтерс.", "date": "2018.09.16", "title": "Хорст Зеехофер: Оставам оптимист за споразумението с Италия за мигрантите"}
{"url": "https://www.24chasa.bg/novini/article/7057695", "text": "Митническите служби са открили на пристанището в Хавър 752 кг кокаин в контейнер, пристигнал от Южна Америка. Това съобщи вчера френският министър на публичните дейности и финансите Жералд Дарманен, цитиран от ДПА. По думите му пратката на стойност над 30 милиона евро е \"изключителна\". Според френски медии засега няма извършени арести по случая, предаде БТА.", "date": "2018.09.16", "title": "Френски митничари откриха над четвърт тон кокаин в контейнер от Южна Америка"}
{"url": "https://www.24chasa.bg/novini/article/7057667", "text": "Китайското посолство в Швеция вчера излезе с изявление, в което се казва, че е шокирано и възмутено от грубите действия на шведските полицаи на 2 септември срещу трима китайски туристи, съобщава bulgarian.cri.cn. Китайското посолство в Швеция и Министерството на външните работи на Китай поотделно са изпратили протестна нота до шведското правителство по случая и подчертават, че действията на шведските полицаи са застрашили сериозно сигурността на китайските граждани и нарушили основните им права. Стокхолм трябва незабавно да разследва инцидента, да реагира своевременно на исканията на китайските граждани за наказване на виновните, поднасяне на извинение и обезщетение. На 2 септември по малките часове, господин Дзън и неговите родители пристигнали в хотел в Стокхолм. Те се информирани, че могат да бъдат настанени едва през деня в поръчаните от тях стаи. При разразилия се разговор, служителите са извикали полиция от притеснение, че шумът ще смути останалите гости на хотела. Полицаите са извозили китайските туристи в близост до гробище и ги оставили там. Местен жител е помогнал на тримата китайци да се върнат в центъра на Стокхолм, където те са се свързали с китайското посолство и са информирали полицията за инцидента.", "date": "2018.09.16", "title": "Външно на Китай осъди грубите действия на шведски полицаи спрямо китайски туристи"}
{"url": "https://www.24chasa.bg/novini/article/7057708", "text": "Изтъкнатият противник на Кремъл Пьотър Верзилов пристигна снощи със мидицински самолет в Берлин за лечение,  , предадоха Ройтерс и ДПА. \"Убедена съм, че той е бил отровен умишлено и че това е бил опит да бъде подтикнат към самоубийство\", каза пред вестник \"Билд\" вчера съпругата му Надежда Верзилова, която го чакаше на летище \"Шонефелд\". Членове на руската протестна пънк група \"Пуси райът\", с която Верзило сътрудничи, също заявиха, че той вероятно е отровен. Смята се, че 30-годишният мъж е погълнал мощно лекарство, което потиска невротрансмитера ацетилхолин. Според медийни публикации лекарите открили в кръвта му следи от силни психотропни вещества, предаде БТА. През юли Пьотър Верзилов и още три жени, свързани с \"Пуси райът\", навлязоха за кратко на терена по време на финала на Световното първенство по футбол в Москва. После наруштелите излежаха присъди от по 15 дни затвор. Верзилов редактира новинарския онлайн портал \"Медиазона\", който се занимава с нарушенията на човешките права в руските затвори.", "date": "2018.09.16", "title": "Отровен ли е Пьотр Верзилов? Активистът от \"Пуси райът\" ще се лекува в Берлин"}
{"url": "https://www.24chasa.bg/novini/article/7057710", "text": "Администрацията на Доналд Тръмп ще разпрати във вторник по всички мобилни телефони в САЩ съобщение, съдържащо думите \"ТОВА Е ПРОБА\", за да провери как функционира неизползвана досега система за предупреждения към обществеността за извънредни ситуации от национален мащаб. Това съобщи снощи Федералната служба за справяне с извънредни ситуации (ФЕМА), цитирана от Ройтерс и АП. Съобщенията ще бъдат под наслов \"Президентски сигнал за тревога\", като телефоните ще издават силен звук и специфично вибриране. Потребителите на мобилни телефони в САЩ няма да могат да изключват тази услуга, предаде БТА. През 2016 г. президентът Барак Обама подписа закон, който задължи ФЕМА да създаде система, чрез която Белият дом да може да предупреждава всички американци при заплаха за обществената сигурност. В САЩ от 2012 г. съществуват системи за безжично предупреждаване на гражданите за случаи като изчезнали деца, екстремни атмосферни условия и природни бедствия, но не и за президентски директиви. Потребителите на мобилни телефони могат да избират дали да приемат сигнали за природни бедствия или изчезнали деца.", "date": "2018.09.16", "title": "САЩ тества системата за предупреждение за общонационално бедствие във вторник"}
{"url": "https://www.24chasa.bg/novini/article/7057713", "text": "Хора, вярвайте, бъдете с нас. Рано или късно ще докажем, че сме прави. Ако си гузен, ти ще си по-тих от тревата. Ако си корумпиран, няма да воюваш с всички, няма да отстояваш правата на хората. Това заявиха в специално интервю пред   за първи път след ареста им в центъра на София бившият кмет на „Младост” Десислава Иванчева и нейната заместничка – Биляна Петрова. Те са подсъдими за подкуп в особено големи размери. \"Чувствам се некомфортно и недобре. Арестът е много по-ужасен. Дискриминирани сме. Не може всички жени в затвора да се събират на едно място, а за мъжете да има затвор в почти всеки град. Нямаме начален старт с господин Дюлгеров. Там, където си живее, ще може по всяко време да си вижда защитниците, има право на отворен престой, комуникира, движи се, има час и половина повече престой навън, има топла вода, има осветление\", споделя Иванчева.  \"23 часа стоим затворени на аварийно осветление, без възможност за проветряване, без лъч светлина. Нямаме и топла вода, трябва да се моля, за да си измия зъбите и очите като хората\", добави още тя. \"Вероятно сте гледали филми за концлагерите. Неслучайно казвам, че това е съвременен концлагер. Арестът в София е течаща, разпадаща се сграда, без въздух, без вода, без светлина. При тези условия трябва да готвиш личната си защита за делото на живота, защото тук става дума за много години. Тук реално здравето ни се уврежда всеки ден. Затворът в Сливен беше по-добре, там условията за живот бяха по-добри, но не мога да се виждам със защитата си\", разказва заместничката на Иванчева - Биляна Петрова. \"Ваклин нарушава правата и споделя детайли по делото. Могат да го осъдят на една година затвор\", добавя тя. \"Във всяко заседание отричам за такъв подкуп, няма такова нещо\", категорична е Иванчева.  \"Виждали сме се веднъж с Ваклин, нито се познаваме, нито нищо. Който има престъпно мислене, говори престъпно. В СРС-тата си Ваклин казва, че е плащал и на други важни лица. Той е една некоректна и нечестна личност\", добави тя. \"Живеех в свят, в който мислех, че полиция и прокуратура са честни и отговорни. Оказа се, че не е така. Не вярвам на прокуратурата, не вярвам и в следователите\", каза още Иванчева. Биляна Петрова определи последните 5 месеца като „петте кръга на ада”. „Надявам се да е вярна поговорката, че всичко, което не ни убива, ни прави по-силни. Засега не са ни убили, имаше включително и физически тормоз върху нас, не само психически. Все още се страхувам да кажа от кого, защото не съм изведена от тази среда. Ако ви кажа, не знам дали ще съм жива утре”, заяви тя. „Това е вид инквизиция. Всички арести в България са в такова състояние. Идеята е държавата психически да те смачка, докато все още си невинен, и ти да прецениш има ли смисъл да се бориш, или е по-добре да си сключиш споразумение за няколко месеца – обикновено 8 месеца”, коментира Десислава Иванчева. И двете с Биляна Петрова обаче бяха категорични, че никога няма се съгласят на споразумение. „Рано или късно нещата ще излязат и ние ще съдим тези, които в момента ни съдят”, смята Иванчева. Когато камерите спряха да работят, Биляна Петрова допълни, че на следващите съдебни заседания ще я видим с променен външен вид. Тя иска да отреже косата си и да я дари за благотворителна кауза в знак на протест срещу безобразните условия в ареста.", "date": "2018.09.16", "title": "Десислава Иванчева и Биляна Петрова: Рано или късно ще докажем, че сме прави"}
{"url": "https://www.24chasa.bg/novini/article/7057717", "text": "Група приятели от Дряново решават да помогнат на възрастен мъж, който живее сам с двете си внучета. Научили за тежката съдба на семейството, Илия, Кристиян, Стефан и Драгомир отиват на поход в планината и се срещат с историята на дядо Валери и неговите внучета, разказва NOVA. „Помислих си колко им е трудно, особено на дядото. Решихме, че трябва да се помогне”, сподели един от младежите. Преди две години бащата на Магдалина и малкия Валери умира. Майката на децата не полага грижи за тях. В лицето на дядо си, Маги и Валери виждат своя единствен родител. След смъртта на бащата, дядо Валери остава сам с децата. И с кредит от 7 500 лв, теглен от сина му. От общината в Кочериново за миналата година е отпусната еднократна финансова помощ в размер на 400 лв. Тази година са отпуснати 250 лв. Освен да бъдат възпитани, дядо Валери учи двете си внучета и на домакинска работа. Магдалина ще бъде в 5-ти клас, а Валери във 2-ри. Учителите определят децата като добри и трудолюбиви. Благодарение на четирите момчета, от днес Маги и малкия Валери ще се радват на нов лаптоп и ново колело.", "date": "2018.09.16", "title": "Младежи помагат на дядо, който сам гледа внуците си"}
{"url": "https://www.24chasa.bg/novini/article/7057719", "text": "Полицаи и жандармерия ще има в София на всяка крачка заради обявения протест на български емигранти в центъра на София. В събота спецслужбите пък са получили сигнали, че въоръжени провокатори ще влязат заедно с обикновените граждани в президентството в Деня на отворените врати и ще поискат държавния глава да обяви извънредно положение. Неделя, 16 септември, е ден на отворените врати в близо 40 институции, който ще продължи от 10 до 14 часа. Във Фейсбук от месеци се организира протест на българи от чужбина на същата дата. В петък организаторите дадоха пресконференция и обявиха каква е тяхната цел. Искането на групата \"Против геноцида на Борисов и всички останали управляващи партии\" е сваляне на правителството, но без да се разпуска 44-ото Народно събрание. Според организатора Емил Русанов, живеещ в Лондон българин, трябва да се състави преходно правителство за 9 месеца и да се свика Велико народно събрание. Във Фейсбук пък се появи и извънредно съобщение от две паравоенни милиции - Войнски съюз и БНО \"Шипка\", които приканват членовете си за мобилизация на състава заради протеста. Тези от София трябва да са в готовност, \"за да може при необходимост да пресекат незабавно всякакви провокации от платените агент-провокатори на Сорос, чужди държави и служби!\". Тези в страната пък трябва да са в мобилизация, за да защитят народа от всяко едно незаконно насилие. \"Ако народът ни докаже че е народ от герои и воини а не мърши покорни, и че не се бори за кокал а за свобода, правда и справедливост - ще му помогнем!\" Това са паравоенни русофилски формирования, казаха запознати. Техен лидер е Владимир Русев, който се представя с псевдоним Валтер Калашников. От МВР съобщиха, че е осигурен достатъчен полицейски състав, който да гарантира мирното протичане на протестните действия и недопускане на нарушаване на обществения ред. Възможни са временни спирания и пренасочване на движението.", "date": "2018.09.16", "title": "Полицаи на всяка крачка в София днес заради очаквани провокации в Деня на отворените врати"}
{"url": "https://www.24chasa.bg/novini/article/7057725", "text": "Стотици чакат на опашка пред президентството, за да се срещнат с президента Румен Радев. Администрацията на президента се включва в инициативата Европейски дни на наследството - 2018 г., и за поредна година ще отвори врати за граждани днес, от 10.00 до 16.00 часа. Държавният глава Румен Радев ще приеме лично първите гости на \"Дондуков\" 2. Посетителите ще имат възможност да разгледат Гербовата зала на \"Дондуков\" 2, кабинетите на президента Румен Радев и на вицепрезидента Илияна Йотова, Огледалната зала, Залата за пресконференции и Президентската библиотека, предаде БТА. В 13.00 ч. на \"Дондуков\" 2 президентът ще приеме председателя на Международната федерация по гимнастика (FIG) Моринари Ватанабе, който е гост на Световното първенство по художествена гимнастика в София.", "date": "2018.09.16", "title": "Стотици на опашка пред президентството в Деня на отворените врати (Видео, снимки)"}
{"url": "https://www.24chasa.bg/novini/article/7057749", "text": "На днешния ден сме честити, че сме потомци на достойни българи, каза днес във Варна Българският патриарх и Софийски митрополит Неофит. По думите му съвременниците ни трябва да бъдат изпълнени с признателност към тези славни мъже, които организират Църковно-народния събор в Преслав преди 1125 години. За предците ни този ден е бил от огромно значение, а на нас носи вдъхновение, каза още Негово Светейшество. По случай първия учебен ден утре патриархът пожела българите да говорим и мислим не за насилие, а за мир и любов, за просперитет на цялата ни скъпа родина, предаде БТА. Честването на 1125-годишнината от Преславския църковно-народен събор във Варненската и Великопреславска епархия започна с отслужването на Света Божествена литургия в Катедралния храм \"Успение Богородично\" във Варна. В богослужението участваха членове на Светия Синод, игумени на големи български манастири, свещеници от епархията. На литургията присъстваха кметът на града Иван Портних, областният управител Стоян Пасев, командирът на Военноморските сили контраадмирал Митко Петев, много миряни. След литургията висшите духовници ще отпътуват за Велики Преслав, където ще бъде отслужен Благодарствен молебен в Дворцовата базилика в Националния историко-археологически резерват.", "date": "2018.09.16", "title": "Патриарх Неофит: Трябва да сме честити, че сме потомци на достойни българи"}
{"url": "https://www.24chasa.bg/novini/article/7057669", "text": "Цените на новите жилища в големите градове в Китай остават стабилни благодарение на затегнатите политики на правителството. В по-малките градове обаче се наблюдават признаци за по-бърз растеж, съобщава bulgarian.cri.cn. Данни на местното статистическо управление показват, че в 67 от 70 града на страната, цените на новите жилища отбелязват лек ръст. Само в един град, Сямън в провинция Фудзиен, са отчетени по-ниски жилищни цени. В някои от най-големите градове като Пекин, Шънджън, Шанхай и Гуанджоу цените на новите жилища са се повишили с 0.3% през август. В сравнение с преди година, 68 града отчитат увеличение, като градовете Хайкоу и Саня в южната провинция Хайнан оглавяват списъка по ръст съответно с 21.4 и 21.2 процента. Средните жилищни цени в четирите най-големи града са спаднали с 0.1% на годишна база за първите осем месеца, докато през миналата година за същия период е отчетен 14.6% ръст. През последните години Китай предприе редица мерки за овладяване ескалирането на жилищния пазар, като например ограничения при покупките на нови жилища, както и повишаване на минималната първоначална вноска за ипотеки.", "date": "2018.09.16", "title": "Цените на жилищата в Китай остават стабилни"}
{"url": "https://www.24chasa.bg/novini/article/7057742", "text": "Президентът на САЩ Доналд Тръмп възнамерява да обяви до понеделник нови мита на стойност около 200 милиарда долара върху внос от Китай, писа вчера \"Уолстрийт джърнал\", цитиран от Ройтерс и АП. Нивото на тарифите ще бъде вероятно около 10 процента, под 25-те на сто, които неговата администрация бе обявила за този кръг от повишение, твърди вестникът, като се позовава на информирани източници. Съобщението идва, след като Белият дом покани Китай за нови преговори по спора им за нивата на митата. Досега двете правителства са си наложили взаимно мита за внос на стоки за по 50 милиарда долара. Пекин е огласил списък с американски стоки, които ще бъдат обложени с мита за 60 милиарда долара, ако Вашингтон качи още повече тарифите си, предаде БТА. Администрацията на Тръмп настоява Китай да намали своя търговски излишък от 375 милиарда долара със САЩ, както и да прекрати политиката да придобива американски технологии и интелектуална собственост, за да си спестява промишлени инвестиции във високите технологии, отбелязват агенциите.", "date": "2018.09.16", "title": "\"Уолстрийт джърнал\": Тръмп ще обяви нови мита за около 200 млрд. долара върху внос от Китай"}
{"url": "https://www.24chasa.bg/novini/article/7057753", "text": "Пет души бяха убити и 8 - ранени  , съобщи Франс прес, като се позовава на най-новите данни на местните власти. Вчера бе съобщено за четирима убити и девет ранени, сред които един чужденец. \"В резултат на нападението са починали пет души - трима мъже на място и две жени в болницата\", се посочва в комюнике на столичната прокуратура. Нападението било извършено от петима мъже, облечени като музиканти мариачи, към 22.00 часа местно време /03.00 часа по Гринуич в събота/. Нападателите избягали с мотоциклети през съседните улици, предаде БТА. Според първоначалните елементи от разследването, двама от убитите, мъже на 36 и 46 години, били известни на полицията за кражби и наркотрафик. Площад \"Гарибалди\" е една от най-големите туристически атракции в града, с много барове, ресторанти и музиканти мариачи. Снощи районът бил особено оживен заради честванията на Деня на независимостта, националния празник на страната, който се отбелязва на 15 и 16 септември.", "date": "2018.09.16", "title": "Убитите при стрелбата в мексиканската столица са 5-ма, ранените - 8"}
{"url": "https://www.24chasa.bg/novini/article/7057756", "text": "Кметът на Лондон Садик Хан призова вчера за насрочването на нов референдум за членството на Великобритания в ЕС, като заяви, че подкрепя движението \"Вотът на народа\" (People's Vote), предаде Ройтерс. Обединеното кралство трябва да напусне съюза на 29 март догодина, но планът на премиера Тереза Мей за Брекзита още не е одобрен, а депутати и лидери от синдикатите и бизнеса все повече настояват окончателното решение за споразумението с Брюксел да вземат британците. Мей обаче отхвърля идеята за ново допитване и очаква сделката да бъде одобрена от Камарата на общините, предаде БТА. Призивът на видния лейбърист Хан, изложен в негова статия във вестник \"Обзървър\", поставя под натиск лидера на Лейбъристката партия Джереми Корбин, също да подкрепи идеята за референдума. След седмица лейбъристите имат годишна партийна конференция. Садик Хан обвинява правителството на консерваторите за начина по който води преговорите по Брекзита и твърди, че заплахите за жизнения стандарт, икономиката и заетостта са прекалено големи, за да не бъде дадена думата на избирателите.", "date": "2018.09.16", "title": "Лейбъристкият кмет на Лондон призова за нов референдум за Брекзита"}
{"url": "https://www.24chasa.bg/novini/article/7057382", "text": "За трета поредна година Силистра бе домакин на конкурса за елегантност за класически и ретро автомобили “Дръстър”. И тази година негови организатори бяха спортният клуб “Българска автомобилна слава” и автомобилният “Ретро”. Събитието е част от календара на Международната федерация за старинни автомобили (FIVA), а на публиката бе даден шанс да се докосне до най-красивите и редки модели. Конкурсът премина под егидата на почетния консул на Румъния у нас Стефан Райчев и на кмета на община Силистра д-р Юлиян Найденов. В изложението за елегантност, дизайн, история и реставраторско майсторство участваха 40 автомобила, произведени от 1913 до 1988 г., на български, румънски, сръбски, арменски и германски колекционери.   “Основната цел на този конкурс е да бъдат показани най-добрите екземпляри от исторически автомобили”, заяви Кристиян Желев, директор на клуб “Българска автомобилна слава”. “В него участват хора и коли, които на друго място не могат да бъдат видени. Ретро паради и изложения има много, но нашият конкурс е единствен по рода си в България”, допълни Желев. Тази година в конкурса има и нова категория - исторически мотоциклети Причината е освен тяхната атрактивност и фактът, че в журито са д-р Палмино Поли, председател на мотоциклетната секция на FIVA, и Петя Гром, собственик на най-големия музей за мотоциклети в Европа. За да участва един автомобил в конкурса, той трябва да е отлично реставриран. Такъв е спечелилият голямата награда Mercedes 170 V cabriolet B от 1938 г. Една година е продължила реставрацията му и е било спазено всичко абсолютно точно, което се е изисквало при пускането на автомобила от завода производител, включително цветовете на тапицерията, кожата на тапицерията, всички уреди на колата. Автомобилът е бил популярен в предвоенна Германия и е увековечен в десетки филми.   Атракция бе и “Ситроен” от 1974 г. Собственикът му Янчо Райков от Бургас и дъщеря му се бяха превъплътили в популярни герои от филмите на Луи дьо Фюнес. Три години отнела реставрацията, защото автомобилът е бил закупен в много лошо състояние. И ако за едни страстта към колекционерството на ретро автомобили е като иманярство, то за Янчо от Бургас е като терапия от напрегнатото ежедневие. Мъжът твърди, че колата е удобна за шофиране и возене и често през лятото може да бъде видяна по пътищата. Автомобилът на Янчо Райков спечели наградата в клас “Култови модели на XX век” - “Когато мечтите се сбъдват”. Специалисти казват, че като конструкция, която е доста по-опростена в сравнение със сегашните автомобили, ретро колите са по-надеждни. В това число и двигателите им. По-лесно могат да бъдат ремонтирани, тъй като в съвременните машини има доста електроника, която невинаги позволява човешка намеса. Но пък по-лесно се намират части за тях. Докато за реставрацията на един остарял модел се търсят части по цял свят.   Надпреварата и тази година бе в отделни класове, сред които довоенни открити и закрити автомобили с награди “Вятър в косите” и “Динозаври на пътя”, следвоенни кабриолети, лимузини и купета, както и следвоенни източноевропейски автомобили. Атрактивни имена имаха и наградите за мотоциклетите - “Класическо докосване” за довоенните мотори, “Последните 40” за следвоенните, а за военните - “Военен дух”. За първа година бе обособена и награда за клас “Мерцедес” - Silver star. Отново сред участниците бе и шеф Виктор Ангелов, този път със свой личен автомобил - Mercedes 280 SE от 1972 г. Той взе приза в клас “Следвоенни кабриолети” - “Пътуване към залеза”. Собственик е на 7-8 автомобила, сред които и такива от соцепохата. “Да събираш автомобили и да купуваш отделни детайли за тях, за да стават все по-автентични - това е мания”, призна шеф Ангелов. Председател на журито и тази година бе създателят на “Майбах” и бивш главен дизайнер на “Мерцедес” Харолд Лешке. Той започва като автомобилен дизайнер с “Даймлер-Бенц груп” - първи асистент на Бруно Сако, който оглавява “Даймлер-Бенц дизайн”. От 1993 до 2007 г. проф. Лешке оглавява “Мерцедес-Бенц студио за иновативен дизайн”. Той води проекта “Майбах Екселеро”. През 2007 г. се мести в България. Членове на журито бяха акад. проф. Сашо Драганов, професор по индустриален дизайн в Техническия университет, д-р инж. Пуджати Ренато, председател на утилитарната комисия на FIVA, както и член на бодра на ASI - Automoto club Storico Italiano, Петя Гром, колекционер, историк и писател, главен секретар на SVAMZ, собственик на един от най-големите частни музеи за исторически мотоциклети в Европа, Небойша Джорджевич, машинен инженер, автомобилен историк и писател, Овидиу Магуреано, президент на секцията Dacia clasic на румънския автомобилен ретро клуб и известен колекционер, Едуард Асилелов, колекционер и професионален реставратор, утвърдено име сред гилдията в Русия, и Мехмет Куручай, колекционер и реставратор, активен участник в мероприятията с исторически коли в одринска Тракия и основен партньор на “Рали Марица”. Новите имена тази година са на Петя Гром, дъщеря му Наташа Жерина, която е президент на културната комисия на FIVA, и д-р Палмино Поли, президент на комисията за мотоциклети във FIVA.", "date": "2018.09.16", "title": "Мерцедес от предвоенна  Германия взе голямата  награда на дефиле на ретро автомобили  в Силистра"}
{"url": "https://www.24chasa.bg/novini/article/7057665", "text": "Вицепремиерът на Китай Хан Джън призова съответните ведомства в цялата страна да превърнат в приоритет подобряването на живота на хората с увреждания и да гарантират тяхното цялостно развитие. Той направи изказването на церемонията по откриването на седмия национален конгрес на Китайската федерация на хората с увреждания от името на ЦК на ККП и Държавния съвет, съобщава bulgarian.cri.cn. На церемонията присъстваха държавните лидери заедно с 600 делегати от цялата страна. Хан Джън каза, че Китай е постигнал завидни успехи в подобряването на живота и услугите за хората с увреждания от 18тия конгрес на ОСНП през 2012 насам, когато председателят Си Дзинпин посочи конкретни изисквания в сферата. Джан Хайди, президент на Федерацията, представи доклад за последните пет години, в който се казва, че повече от 5 милиона хора с увреждания са се избавили от крайна бедност, а домовете на 1.7 милиона такива семейства са били ремонтирани. 20 милиона хора с увреждания са ползвали услуги за физическа рехабилитация, 4 милиона са се възползвали от услуги за предоставяне на грижи за последните пет години. Приблизително 44 300 хора с увреждания са били приети в университети чрез държавни кандидатстудентски изпити, 2.11 милиона са се възползвали от подобрената достъпност в домовете си, се посочва още в доклада.", "date": "2018.09.16", "title": "Китай: Подобряването на живота на хората с увреждания ще се превърне в приоритет"}
{"url": "https://www.24chasa.bg/novini/article/7057675", "text": "Най-малко 25 човека са загинали на Филипините заради тайфуна Мангхут, предимно при свличания на земни маси в планински райони. Това съобщи президентският съветник Франсис Толентино по телефона, цитиран от Ройтерс. Двайсет смъртни случая има в региона Кордийера на главния остров Лусон и четирима в съседната провинция Нуева Виская. По думите на Толентино продължават да пристигат сведения от северната част на Лусон, която бе поразена от тайфуна вчера, предаде БТА. Стихията се е насочила към Хонконг, където вече вали проливно и духат силни ветрове, допълни ДПА. Местните власти са евакуирали десетки хиляди хора, отменени са самолетни полети и е спрян общественият транспорт. Под голяма заплаха е също остров Макао, където казината са затворени, за да могат клиентите им да отидат в укрития.", "date": "2018.09.16", "title": "Най-малко 25 загинали на Филипините заради тайфуна Мангхут (Снимки)"}
{"url": "https://www.24chasa.bg/novini/article/7057687", "text": "Българският патриарх и Софийски митрополит Неофит ще участва в честването на 1125 години от Преславския църковно-народен събор, което ще се състои във Варненската и Великопреславска епархия. Това съобщават от Българската православна църква. През 2018 г. се навършват 1125 години от Първия църковно-народен събор, състоял се през 893 г. в Преслав. По този повод ръководството на Варненската и Великопреславска света митрополия организира тържествено честване на това значимо днес събитие, на което ще присъства българският патриарх и Софийски митрополит Неофит. Програмата за честването предвижда в 8.30 часа патриарх Неофит да бъде посрещнат в катедралния храм на Варна - \"Успение Богородично\", където ще бъде отслужена Света Божествена литургия. В 12.30 часа ще бъде отслужен и благодарствен молебен в Дворцовата базилика в Националния историко-археологически резерват \"Велики Преслав\" в град Велики Преслав.", "date": "2018.09.16", "title": "Патриарх Неофит ще участва в честването на 1125 г. от Преславския църковно-народен събор днес"}
{"url": "https://www.24chasa.bg/novini/article/7057758", "text": "Ключови булеварди, които затрудниха трафика заради ремонти, ще бъдат пуснати за движение от 17 септември. Това съобщи в „Събуди се” Евгени Крусев, заместник-кмет по транспорта на София. От утре ще бъде пуснато изцяло автомобилното движение по бул. „Арсеналски” в София. Ще продължи работата по тротоарите на места, но тя трябва да приключи в следващите няколко дни. От понеделник се пускат за движение и бул. „Васил Левски” в участъка между Ректората и паметника на Васил Левски, ул. „Източна тангента”, ул. „Цар Симеон” . Продължава работата по бул. „Монтевидео”, където е положена първата част от асфалтовата и до десет дни също ще бъде възстановено движението. Затвореният бул. „Пенчо Славейков” ще бъде готов до началото на октомври. Ремонтните дейности ще продължат единствено по ул. „Граф Игнатиев”. Подменя се цялата инженерна инфраструктура в района, подменят се трамвайните релси и едновременно с това се полагат нови гранитни настилки. От Столична община обещават в началото на ноември да бъде пуснато движението на трамваите, но вероятно ремонтите по тротоарите на централната улица ще продължат. Гаранция за качеството на ремонтите се дава от фирмите-изпълнители на строителните работи, като от Столична община уточняват, че при некачествено строителство, ще налагат сурови санкции. Пространството около Ал. Невски е част от цялостния проект за обновяване на градския център на София, който включва зоната около храма, ул. „Московска”, част от бул. „Цар Освободител”, ул. „Раковски” . Там рехабилитация ще започне през следващата година и след това ще бъде въведена нова организация на движение, която предвижда ограничения за движението на автомобили в района.", "date": "2018.09.16", "title": "Евгени Крусев: Утре пускаме за движение булевардите, затруднили трафика в столицата"}
{"url": "https://www.24chasa.bg/novini/article/7057770", "text": "Кабинетът упорито се разпада, а Бойко Борисов се опитва да го задържи с всички сили и средства, което не знам дали му е необходимо чак толкова. Това каза в предаването „Тази неделя” по   зам.-председателят на ПГ на БСП Антон Кутев. Поводът за коментара му беше отложеното гласуване на трите министерски оставки и отказът на номинирания за транспортен министър Александър Манолев да заеме поста. „Борисов панически се опитва да избяга от всички проблеми, които му излизат, като прехвърля всичко върху по-ниските слоеве. Важното е той да е „в бяло”, върхът да стои чист. Единствените, които не се сменят, са двамата вицепремиери, защото ако махне някой от тях, се разпада коалицията”, заяви Антон Кутев. „Борисов е безскрупулен, когато трябва да се сменят хора. Той винаги е знаел, че той е носителят на властта. Това играе през цялото време – цялата държава трябва да каже: „Докато не опре до Борисов, проблемът няма да се реши”, което означава, че всички, които пречат на тази теза, трябва да бъдат махани веднага, за да не нарушават този начин на мислене. Това му е играта от 10 години”, посочи зам.-шефът на ПГ на БСП. Според него няма българин, който да се съмнява, че правителството няма да изкара мандата си. „Лично аз не смятам, че тази година е възможно да се разпадне правителството, но съм сигурен, че ще стане следващата”, отбеляза Кутев. Той коментира и неподписания от президента Румен Радев указ за освобождаването на Младен Маринов, което се превърна в пречка за промените в кабинета. „Това е бил елегантен начин от страна на президента да им каже, че той участва в политическата система със своите функции и да не го използват само като пощенска кутия в дадени моменти”, смята Кутев. Обвиняемият Илия Стоилов – брат на депутата от БСП Георги Стоилов, който напусна страната, не е получавал протекции, категоричен беше Кутев. „Ние няма как да му дадем протекции, а и никой в БСП не би го направил. Познавам достатъчно добре Корнелия, тя не би се включила в такава игра, а аз – още по-малко”, подчерта той.", "date": "2018.09.16", "title": "Антон Кутев: Борисов е безскрупулен, когато трябва да се сменят хора"}
{"url": "https://www.24chasa.bg/novini/article/7057779", "text": "Нямам нито официална, нито неофициална, нито формална, нито неформална информация за провокации. Снощи се върнах от Одрин, където освещаваха две православни църкви \"Св. Георги\" и \"Св. Контакти и Елена\", но до мен не е стигала подобна информация. Това заяви вицепрезидентът Илиана Йотова преди минути. Тя се включи в развеждането на граждани, дошли да разгледат президентската институция отвътре. Обиколката е част от инициативата Европейски дни на наследството.", "date": "2018.09.16", "title": "Илияна Йотова: Нямам нито официална, нито неофициална информация за провокации (Видео)"}
{"url": "https://www.24chasa.bg/novini/article/7057774", "text": "Германското контраразузнаване от месеци бездейства след сигналите на официални представители на две федерални провинции, които изказват опасения от действията на местните младежки подразделения на крайнодясната партия \"Алтернатива за Германия\", пише днес вестник \"Билд ам зонтаг\", цитиран от Ройтерс. Статията в многотиражното издание засилва призивите за отстраняване на директора на Федералната служба за защита на конституцията (контраразузнаването) Ханс-Георг Маасен. Критици казват, че той е омаловажил насилието срещу мигранти в източния град Кемниц и го подозират във връзки с крайнодесни политици, предаде БТА. Канцлерът Ангела Меркел от Християндемократическия съюз и вътрешният министър Хорст Зеехофер от Християнсоциалния съюз ще се срещнат във вторник с председателката на Социалдемократическата партия Андреа Налес, с която са в коалиция, за да обсъдят съдбата на Маасен. Снощи Налес каза пред репортери \"Господин Маасен трябва да си отиде и аз ви казвам: той ще си отиде\". Шефът на контраразведката бе подложен на критики на 7 септември, когато изказа съмнение, че крайнодесни активисти са нападали мигранти в Кемниц и постави под въпрос автентичността на видеоклип, на който се вижда акт на насилие. После Ханс-Георг Маасен се оправдаваше, че е бил зле разбран, припомни Ройтерс.", "date": "2018.09.16", "title": "Германското контраразузнаване нехае за действията на активисти от \"Алтернатива за Германия\""}
{"url": "https://www.24chasa.bg/novini/article/7057787", "text": "В периода 13-16 септември в град Дряново се проведе \"Есенна академия за либерални политики 2018\", организирана от Младежко ДПС. На академията взеха участие 50 младежи от цялата страна, които в продължение на четири дни имаха възможност да се обучават, като обучението съчетаваше лекционен и интерактивен формат на работа и тематични дебати. Участниците в академията имаха възможност да разговарят с председателя на ДПС Мустафа Карадайъ и да задават въпроси свързани с актуалната политическа ситуация в страната, историята на партията, политиката и властта, и миграцията в Европа. Младите депесари разговаряха с председателя на Младежко ДПС и евродепутат Илхан Кючюк за бъдещето на Европа и предизвикателствата пред ЕС. Участниците имаха възможността да дискутират със зам.-председателя на ДПС Ахмед Ахмедов теми, като структурирането на партията, състоянието на структурите и предстоящите избори, съобщиха от пресцентъра на Илхан Кючюк. Също така лекциите си представиха Искра Михайлова-евродепутат и председател на Комисията по регионално развитие в ЕП на тема политики за регионално развитие и членът на ЦОБ и бивш народен представител Четин Казак на тема парламентарна комуникация. Младите участници на академията се включиха в националната инициатива „Да Изчистим България Заедно“, която се проведе на 15 септември в цялата страна. В четиридневното обучение присъстваха и областният председател на ДПС Габрово Ердоан Узунов, областният председател на ДПС Велико Търново Гюнай Далоглу, ръководството на Младежко ДПС, областният председател на Младежко ДПС Габрово Хюсеин Вейселов, областният председател на Младежко ДПС Велико Търново Мъстън Мъстънов, членове на областния съвет на Младежко ДПС Габрово и Велико Търново.", "date": "2018.09.16", "title": "Проведе се „Есенна академия за либерални политики 2018“ в Дряново, организирано от Младежко ДПС"}
{"url": "https://www.24chasa.bg/novini/article/7057798", "text": "Около 50 души - деца и възрастни посрещна и разходи из президентството преди минути президентът Румен Радев. Посещението на гражданите е част от инициативата Европейски дни на наследството. Най-ранобудните деца успях да поговорят с държавния глава и да седнат на стола му. \"Добре дошли в президентската институция днес. Отваряме врати по инициативата Европейски дни на наследството. Президентската институция я подкрепяме от години, наред с всяко едно усилие за повече прозрачност и достъп на гражданите до работата на институциите\", приветства президентът своите гости. Първа спирка от обиколката им бе Гербовата зала. \"Тук посрещаме делегации и гости от най-високо ниво, но аз много се радвам днес, защото най-високото ниво сте вие, българските граждани\", каза още той. В стола на президента първа седнат 11-годишната Симона, а след нея и 8-годишният Пламен Кехайов, който посещава президентството за трети път. Въпреки очакваното напрежение,че въоръжени провокатори, ще влязат заедно с гражданите и ще поискат от президента да обяви извънредно положение, това не се случи и обиколката мина спокойно. Самият Радев не коментира ситуацията.", "date": "2018.09.16", "title": "Президентът: Подкрепяме всяка инициатива за прозрачност и достъпност на гражданите"}
{"url": "https://www.24chasa.bg/novini/article/7057673", "text": "Повече от 50 хиляди рибари и близо 11 хиляди риболовни кораба са били отзовани обратно на пристанището в източната китайска провинция Фудзиен заради приближаващия района супер тайфун Мангхут, съобщава bulgarian.cri.cn. Преустановена е работата в 1600 строителни обекта, затворени са 128 туристически места в провинцията в събота, съобщават местните власти. Според Китайския национален метеорологичен център, Мангхут се очаква да връхлети провинция Гуандун в късния следобед на неделя, придвижвайки се на северозапад със скорост 28 км в час. Заради тайфуна, бури и силни ветрове удариха град Фуджоу в събота сутринта. Проливни дъждове се предвиждат за провинцията през уикенда. В Гуандун властите изпратиха хеликоптери и влекачи да евакуират 3238 работници на офшорни платформи и са наредили на 6266 кораба да вземат предпазни мерки срещу тайфуна. Островната провинция Хайнан е наредила да се затворят всички туристически обекти през неделя и понеделник, а часовете в училищата преустановени в зависимост от климатичните условия.", "date": "2018.09.16", "title": "50 000 евакуирани в Южен Китай заради тайфуна Мангхут"}
{"url": "https://www.24chasa.bg/novini/article/7057806", "text": "Катаджии засякоха през изминалата нощ дрогиран шофьор в Лом. Това съобщиха от ОД на МВР- Монтана. На 16-ти септември в 3 и 50 часа униформените спрели водач на „Дачия Сандеро“, движещ се по улица „Цар Симеон“. При проверката уредът отчел, че 22 -годишният В.П. Р. е седнал зад волана под въздействието на наркотични вещества и техните аналози. Издаден му е талон за медицинско изследване, но той отказал да даде кръвна проба. Връчен му е акт за нарушение на закона за движение по пътищата. По случая работят полицаите от РУ Лом, образувано е бързо производство.", "date": "2018.09.16", "title": "Засякоха напушен младеж зад волана в Лом"}
{"url": "https://www.24chasa.bg/novini/article/7057810", "text": "Бившият общински съветник от СДС през 1995 - 1999 г. Николай Гацев бе видян да чака пред кабинета на вицепрезидента Илияна Йотова. Днес в президентството се провежда Ден на отворените врати, част от инициативата Европейски дни на наследството - 2018 г. Около 50 души - деца и възрастни се срещнаха с президента Румен Радев и вицепрезидента Илияна Йотова. Сред тях бе и Гацев. През 2015 г. той стана популярен, след като се появи с индианска шапка с пера на тържествената церемония по издигането на знамето на София. През март 2013 г. юристът Гацев беше спрян от полицията в опит да се самозапали пред дома на своя клиентка в Ботевград. Преди години Гацев пусна жалби срещу новия устав на СДС и избора на Мартин Димитров за лидер на партията.", "date": "2018.09.16", "title": "Бившият син общинар Николай обиколи президентството в Деня на отворените врати"}
{"url": "https://www.24chasa.bg/novini/article/7057814", "text": "Агенция \"Пътна инфраструктура\" не е водила разговори с народни представители за вземане на асфалтови проби от участъци по автомагистралите „Люлин”, „Тракия” и др. републикански пътища за проверка на качеството. Уточнението е по повод твърдения на народния представител Елена Йончева в ефира на Нова телевизия, която заяви, че в основата на магистрала „Тракия” е положена сгурия и това е причина за деформациите в определени участъци. Припомняме, че по разпореждане на министъра на регионалното развитие и благоустройството в оставка Николай Нанков ще бъде направена инвентаризация на републиканската пътна инфраструктура, която е 20 000 км. Информацията трябва да бъде обобщена от АПИ до средата на месец октомври 2018 г., като се определят пътищата, за които трябва да се предприемат незабавни мерки. Докладът ще включва данни за състоянието на настилката, канавките и банкетите, мантинелите, вертикалната и хоризонталната маркировка. Ще бъдат посочени последните ремонти на пътните отсечки, както и кой ги е изпълнявал. За всяка пътна отсечка ще бъдат посочени сигналите, които са подавани, както и какви мерки са взети по тях. За всеки път трябва да се предложат мерки, за да бъде приведен в нормално експлоатационно състояние, както и срокове, в които могат да бъдат изпълнени.", "date": "2018.09.16", "title": "АПИ не е разговаряла с депутати за вземане на асфалтови проби от АМ \"Люлин\" и АМ \"Тракия\""}
{"url": "https://www.24chasa.bg/novini/article/7057824", "text": "Полицията арестува 34 активисти, които се криеха в дървета и тунели в гора в Западна Германия в опит да попречат на енергийна компания да извърши обезлесяване, за да започне добив на въглища, предаде ДПА. Девет от задържаните са пострадали по време на операцията в гората Хамбахер. На други 62 души е било наредено да напуснат района, съобщи говорител на полицията от близкия град Аахен. Тази сутрин двама активисти, които отказваха да напуснат тунел под дърветата, също бяха убедени да излязат, предаде БТА. Отделно вчера около 300 души протестираха на близка улица, но днес от тях се събраха само 15. Притежаваща района германска енергийна компания Ер Ве Е (RWE) иска да изсече големи части от гората Хамбахер, разположена югоизточно от едноименната мина в провинция Северен Рейн-Вестфалия, за да започне да добива оттам кафяви въглища. Компанията казва, че това е наложително, за да може да продължи работата на захранвани с въглища електроцентрали. Горите обаче съдържат многовековни дъбове и букове, които се обитават от защитен вид прилеп. Затова преди шест години природозащитници окупираха гората и изградиха там дървесни жилища и тунели. Полицията започна да разчиства този лагер в четвъртък. До момента са разрушени 13 от 50 жилища.", "date": "2018.09.16", "title": "Протестиращи се криха в дървета и тунели в гора в Германия, над 30 са арестувани"}
{"url": "https://www.24chasa.bg/novini/article/7057853", "text": "Турция няма да изостави плановете за прокопаване на 45-километров плавателен канал, преминаващ през Истанбул успоредно на Босфора, заяви министърът на околната среда и градоустройството Мурат Курум, въпреки решението на правителството за замрази новите инвестиции с цел икономии, предаде Ройтерс. Въпреки че проектът за канала беше един от показните строителни проекти, подкрепяни от президента Реджеп Тайип Ердоган, турският лидер породи съмнения в изпълнението на проекта, който ще струва 16 милиарда долара, като каза, че правителството няма да одобрява нови инвестиции, предаде БТА. Курум каза, че министерството все пак придвижва изпълнението на проекта с отчуждаване на земята по трасето на канала и обсъждане на плановете с изпълнителите. \"Канал Истанбул е най-важният проект в 100-дневния план на нашето министерство\", каза Курум, цитиран от Анодалската агенция. Каналът, който ще свързва Черно и Мраморно море, цели да облекчи трафика през Босфора. Той ще преначертае картата на един от най-големите градове в Европа, като превърне западната му страна в остров. Активистите еколози оспорват нуждата от подобен канал, като изтъкват, че строителството му ще унищожи сладководните басейни, които снабдяват града с питейна вода, и ще промени нивото на кислород в моретата.", "date": "2018.09.16", "title": "Турски министър: Турция няма да изостави \nпроекта за плавателен канал в Истанбул"}
{"url": "https://www.24chasa.bg/novini/article/7057995", "text": "Сръбският президент Александър Вучич пристигна днес на посещение в Китай, където ще има срещи с президента Си Цзинпин и премиера Ли Къцян, предаде Танюг. Китайският президент ще присъства на подписването на споразумения със Сърбия, което според домакините той никога не прави, предаде БТА. В сръбската делегация, водена от Вучич, са министърът на строителството, транспорта и инфраструктурата Зорана Михайлович, министърът на финансите Синиша Мали, министърът на минната промишленост и енергетиката Александър Антич и управителят на централната банка Йоргованка Табакович. По време на посещението си, което ще продължи до 19 септември, Вучич ще участва в Световния икономически форум, известен като \"летен Давос\". Утре сръбският президент ще се срещне с представители на големи китайски компании и банки. Китай е един от големите инвеститори в Сърбия, главно в инфраструктурни проекти. Малко преди посещението на Вучич китайска компания бе избрана за стратегически партньор на най-големия минно-металургичен комбинат в Сърбия РТБ Бор. Очаква се президентите на двете страни да парафират специален пакет от най-малко 10 икономически договора, с които Сърбия освен решението за Бор ще си осигури капитални инвестиции в областта на инфраструктурата, транспорта, селското стопанство, индустрията и информационните технологии на стойност над 1,5 милиарда долара.", "date": "2018.09.16", "title": "Александър Вучич пристигна в Китай, подписва пакет от договори със Си Цзинпин"}
{"url": "https://www.24chasa.bg/novini/article/7057996", "text": "43-годишен мотоциклетист е загинал на място след като се забил челно в тир в Хаинбоаз. Произшествието е станал около 12,00 часа в неделя край великотърновското село Мишеморков хан. По първоначални данни моторът се движел с висока скорост по планинския път, когато внезапно и рязко навлязъл в лентата за насрещно движение и се ударил в 20-тонния камион с българска регистрация. Товарното возило влачило десетки метри мотора.  Рокерът  - на 43 години от Севлиево, починал на място. На местопроизшествието се извършва оглед и причините за катастрофата се изясняват. Движението се осъществява в едното платно и се регулира от екипи на полицията.", "date": "2018.09.16", "title": "Мотоциклетист се заби в тир в прохода Хаинбоаз, загина"}
{"url": "https://www.24chasa.bg/novini/article/7058104", "text": "Беше излишно да се задълбаваме в процедурата по освобождаването на Младен Маринов от поста на главен секретар на МВР. Това каза лидерът на „Атака“ и председател на парламентраната група на \"Обединени патриоти\" Волен Сидеров в интервю за . „Попитах дали не може без подпис на този указ да гласуваме министрите, казаха, че може, но после можело да стане усложнение. По тази логика излиза, че Младен Маринов трябва цял живот да е главен секретар на МВР, ако президентът не му подпише указа за освобождаване. Можеше и без тези игри на процедурни упражнения и да не възбуждаме излишна драма между институциите, защото и без това между президентството и правителството непрекъснато прехвърчат искри. Това не е добре и е излишно“, разясни Сидеров. По повод на отказа на Александър Манолев да оглави поста на министър на транспорта, Сидеров коментира: „При Манолев имаме атака, нападение не от сайт, не от медия, а от една политико-бизнес група, която има и сайт, но той е просто гарнитура, и която навремето слагаше министри в първия кабинет на Борисов. Този кръг в първия кабинет на Борисов наложи министрите Трайчо Трайков, Росен Плевнелиев, Симеон Дянков. Това бяха техните хора в правителството. Тук имаме една политическа опонираща групировка. Не казвам хубаво, лошо. За това, че Манолев е бил в тази фирма или в онази фирма, не е повод да подава оставка. Аз съм на мнение, че Манолев не трябваше да подава оставка, просто защото сайтът „Капитал“ е написал нещо. „Капитал“ по този начин може да управлява държавата. Нападението над Манолев беше изкуствено и клякането пред тази атака, за мен, беше грешка, защото показваш, че могат да те манипулират“. Лидерът на „Атака“ защити и кандидатурата на главния секретар на МВР Младен Маринов за поста вътрешен министър: \"Той е човек от системата. Досега имаше доста несполучливи министри. /.../Той е минал през всички етапи на йерархията, познат от хората и познаващ самата система. Дали той е подходящ или не, е преценил премиерът. Нека той да защити неговите качества.\" Сидеров коментира и отношенията в коалицията: „Трябва да се казват различията, защото те не са в цвета в очите или в профила на лицето, а са идейни.“ Той беше категоричен, че още тази седмица трябва да стане ясно как ще се явят Обединените патриоти на предстоящите евроизбори следващата година: „Няма да ги чакам следващите месеци, след което в 12 без 5 някой да извърти някакъв номер“. Утре коалиционен съвет при премиера трябва да утвърди окончателно имената: „Трябва да се обсъди дали трябва да се оттегли Манолев. Трябва да се обсъди дали е нужно и дали трябва да се подаваме на всеки един такъв удар от страна на политико-бизнес кръгове. Тогава ставаме заложници.“ Според Волен Сидеров ще бъде от решаващо значение дали премиерът Бойко Борисов ще защити Виктор Орбан в Съвета на Европа: „Защото за неговото политическо бъдеще ще бъде решаващо. Ако той го разбере това, ще вземе правилното решение. Няма значение, че Полша, Чехия или Словакия също ще защитят Орбан. Важно е как ще се държи България в този момент. Аз вече дадох заявката в парламента. Надявам се да бъде на това ниво, което го изисква историческия момент“. Лидерът на „Атака“ допуска, че ако има правителствена криза, която не може да бъде разрешена е възможно да се стигне до предсрочни избори: „Всичко е възможно. Ако всеки ден от някой сайт излиза нещо и се блокира работата на кабинета, може да стигнем до избори.“", "date": "2018.09.16", "title": "Сидеров: Александър Манолев не трябваше да оттегля кандидатурата си за транспортен министър"}
{"url": "https://www.24chasa.bg/novini/article/7058079", "text": "Израелската армия съобщи, че палестинец тежко е ранил израелец при нападение с нож на Западния бряг, предаде Асошиейтед прес. Нападението е станало в търговски център в южната част на Западния бряг. Жертвата е 40-годишен мъж, който е намушкан многократно в горната част на тялото. Той е приет в болница, предаде БТА. Израелски войници са простреляли нападателя, който според израелски медии е 16-годишен палестинец от близко село. Състоянието му е неизвестно. От 2015 г. палестинците са убили над 50 израелци, двама американци и един британец при нападения с коли, хладно оръжие и огнестрелно оръжие. В същия период израелските сили са застреляли над 260 палестинци, повечето от тях нападатели.", "date": "2018.09.16", "title": "Палестинец рани тежко израелец при нападение с нож на Западния бряг"}
{"url": "https://www.24chasa.bg/novini/article/7058125", "text": "Тайфунът Мангхут причини хаос в Хонконг, където буквално разтърси небостъргачи, след като удари северната част на Филипините, предаде Франс прес. Тайфунът, който е най-мощният в света от началото на годината, порази земеделски райони в северната част на филипинския остров Лусон, където предизвика наводнения и свлачища, предаде БТА. Във Филипините има опасения за около 100 загинали заради тайфуна Мангхут, предаде ДПА. В това число влизат между 40 и 50 души, за които се смята, че са се намирали в миньорска спална барака и са в неизвестност след свлачище в Итогон, на 200 км северно от Манила, съобщи кметът на града Викторио Палангдан. Има данни за 32 загинали в различни инциденти в Итогон, а най-малко още 29 души са загинали в свлачища и други злополуки в други райони на Филипините. В Хонконг метеорологичната служба издаде максимална степен на тревога заради регистрирана скорост на ветровете на тайфуна от 180 км/час, с пориви до 242 км/час. Окото на тайфуна премина на стотина километра от бившата британска колония на път към Южен Китай, но създаде хаос в Хонконг, разбивайки прозорци, събаряйки дървета и разклащайки небостъргачи. Властите на Макао решиха да затворят 42-те казина в града, за пръв път в историята им. Хонконгската авиокомпания Катай пасифик е предвидила анулиране на над 400 полета в следващите три дни. 2,45 милиона души бяха евакуирани в южната китайска провинция Гуандун, преди тайфунът да достигне крайбрежието. Обявена е най-високата степен на опасност от урагани. Властите на провинцията оборудваха 18 000 убежища в потенциално опасните райони, затворени бяха 632 туристически обекта и над 29 000 строежа, а над 48 000 плавателни съдове се върнаха в пристанищата, предаде ТАСС. Нарушено е движението на въздушния и железопътния транспорт. Стихията достигна брега в района на град Тайшан, като води със себе си проливни дъждове и силен вятър, с пориви, достигащи 162 км/ч. Поради дъждовете видимостта в града е била само няколко метра. В момента тайфунът се движи на северозапад със скорост 25-30 км/ч и постепенно губи силата си.", "date": "2018.09.16", "title": "Тайфунът Мангхут сее хаос в Хонконг, след като взе десетки жертви във Филипините (Снимки)"}
{"url": "https://www.24chasa.bg/novini/article/7058141", "text": "Вода бликна на столичния булевард \"Симеоновско шосе\" пред алжирското посолство, видя репортер на \"24 часа\". Водата излиза директно от средата на пътното платно и се стича по него. За сега проблемът не представлява трудност за движещите се автомобили, но не е ясно дали няма да се разрасне.                                                                                                                                                                                                                                                                                                                        ", "date": "2018.09.16", "title": "Вода бликна на бул. \"Симеоновско шосе\" (Видео)"}
{"url": "https://www.24chasa.bg/novini/article/7058144", "text": "Двайсетина участници в шествие в защита на православните и семейните ценности, организирано в знак на протест срещу днешния гей парад в Белград, бяха спрени от полицията, която не им разреши да стигнат до сборното място за парада, предаде Танюг. Засега няма инциденти и участниците в протестното шествие стоят срещу полицейския кордон и пеят църковни песни. Те казват, че уважават традиционното семейство и християнските разбирания за брака, предаде БТА. Един от тях твърди, че когато са тръгнали на шествие от църквата \"Св. Марко\", наблизо не е имало полицаи, но по-късно са се появили и са задържали някои от протестиращите. Няма официално потвърждение за арести. Седмицата на гордостта в Белград ще завърши днес с Парад на гордостта, който тази година се организира под лозунга \"Кажи Да\".", "date": "2018.09.16", "title": "Сръбската полиция спря протестиращи срещу днешния гей парад в Белград"}
{"url": "https://www.24chasa.bg/novini/article/7058170", "text": "Половината от мъртвите бебета костенурки, намерени от австралийски учени, имат пластмаса във вътрешностите, съобщи в. \"Индипендънт\". Учените, ръководени от д-р Брита Дениз Хардести, са изследвали почти 1000 мъртви костенурки, за да разберат причината за смъртта им. От новоизлюпените повече от 50 процента имали пластмаса в стомасите си, при малко по-големите - около четвърт, а при възрастните - 15 процента, предаде БТА. Малките костенурки плуват близо до повърхността, където има повече пластмасови парчета. Те се и по-неопитни и по-трудно разграничават какво е подходящо за храна. Броят на пластмасовите парченца във вътрешностите на костенурките варира от 1 до 33. Според учените вероятността от смърт става 50 процента след 14-ото парче. Морските костенурки могат да живеят 80 години, но и едно погълнато парченце пластмаса може да ги убие преждевременно, каза д-р Хардести.", "date": "2018.09.16", "title": "Пластмасата в океана е особено опасна за новоизлюпените морски костенурки"}
