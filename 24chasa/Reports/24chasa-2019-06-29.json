{"url": "https://www.24chasa.bg/novini/article/7535128", "text": "3,198 млрд. лв. излишък за полугодието очаква Министерството на финансите по предварителни данни, съобщиха от ведомството на Владислав Горанов. Прогнозата за изпълнението на приходите и помощите по консолидираната фискална програма (КФП) към юни, да бъде 50,8% от годишния разчет. Разходите се очаква да са 42,9 на сто от планираните. Обичайно изпълнението на разходите е по-високо през второто полугодие. Тогава влиза планираното индексиране на пенсиите, освен това голяма част от капиталовите вложения се извършват през втората половина на годината, обясняват от финансите. Приходите и помощите по КФП към юни 2019 г. се очаква да бъдат в размер на 22 ,273 млрд. лв. Спрямо юни 2018 г. те нарастват с 3,063 млрд. Разходите са 19, 075 млрд. лв., за сравнение - към юни 2018 г. са били 17, 497 млрд. По-високият размер е заради увеличението с 10% на заплати и осигуровки в бюджетния сектор и в образованието. Вноската към бюджета на ЕС, изплатена към 30 юни, е 717,5 млн. лв.", "date": "2019.06.29", "title": "Близо 3,2 млрд. лв. е излишъкът за полугодието"}
{"url": "https://www.24chasa.bg/novini/article/7535182", "text": "Десетки хиляди хора се събраха на протест в Берлин по призива на влиятелния синдикат \"ИГ Метал\", за да поискат цифровия и екологичен преход на компаниите да бъде справедлив за работниците, съобщава БТА. Според синдиката в протеста са участвали над 50 000 души от цяла Германия. Те се събраха пред Бранденбургската врата в центъра на Берлин. Протестиращите искат екологичният и цифров преход на компаниите да бъде планиран и подготвен така, че да е в интерес на работниците, за да се гарантира тяхното работно място. \"Преходът трябва да е извършван по един социален, екологичен и демократичен начин\", заяви пред протестиращите Йорг Хофман, президент на синдиката, организиращ протеста. Той призова за конкретни мерки в тази насока. В рамките на плановете си за преструктуриране, няколко големи компании обявиха съкращаване на хиляди работни места в Германия, основно чрез пенсиониране или доброволно напускане.", "date": "2019.06.29", "title": "Десетки хиляди на протест в Берлин за справедлив цифров преход на компаниите (Снимки)"}
{"url": "https://www.24chasa.bg/novini/article/7535150", "text": "79-годишен мъж от Ракитово е пострадал при инцидент с газова бутилка, съобщи  , позовавайки се на ГД „Пожарна безопасност и защита на населението“. На 28 юни в 20.00 часа в ОЦ на РДПБЗН – Пазарджик е получено съобщение за запалена газова бутилка в къща в град Ракитово, област Пазарджик. Огънят е загасен. При произшествието е пострадал собственикът на 79 години, с изгаряне по ръцете от първа степен. Той е транспортиран от медицински екип в ЦСМП-Велинград. При инцидента са унищожени мебели, хладилник, телевизор, бойлер и са опушени стени – 20 кв.м. Причината е техническа неизправност на редуцил вентил на газовата бутилка.", "date": "2019.06.29", "title": "Неизправна газова бутилка вкара 79-годишен в болница във Велинград"}
{"url": "https://www.24chasa.bg/novini/article/7535152", "text": "Над 7500 деца са били убити или ранени в Йемен през последните пет години и половина в резултат на въздушни удари, артилерийски обстрел, сражения, самоубийствени нападения, мини и други неизбухнали снаряди, заяви ООН в доклад, цитиран от Асошиейтед прес. Убийствата и раняванията са били част от 11 779 тежки нарушения срещу деца в периода между 1 април 2013 г. и 31 декември 2018 г., се казва в доклада на генералния секретар на ООН Антониу Гутериш. Според него бройката вероятно е по-висока, защото наблюдението на ситуацията в Йемен става все по-трудно, предаде БТА. Най-многобройните нарушения за петте години и половина са били 7508 потвърдени убийства или осакатявания на деца. На второ място е било набирането и използването на 3034 деца от воюващите страни в йеменския конфликт - 1940 от бунтовниците хуси и 274 от правителството. Данните на ООН показват 11 потвърдени случая на изнасилване и сексуално насилие, но се обяснява, че в действителност броят е по-голям, защото не всички нарушения се съобщават, \"главно поради страх от опозоряване и липса на подходящи служби за реагиране\". Броят на потвърдените случаи на отвличане на деца също е ограничен и възлиза на 17. Според доклада броят на децата, на които е била отказана хуманитарна подкрепа силно се е увеличил през петте години и половина \"с катастрофални последици\". ООН е установила 828 подобни случая. Това е втори доклад на генералния секретар на ООН за децата в йеменския конфликт. Според него броят на нападенията срещу училища и болници е останал висок, като при 345 от 381 потвърдени атаки е било причинено частично или пълно разрушаване на сградата. В доклада се изразява \"голяма тревога\" от потвърденото използване на 258 училища за военни цели, което е повече от 244-те училища, които са били нападнати. В резултат хиляди момчета и момичета не са имали \"безопасен достъп до образование\", отбелязва ООН.", "date": "2019.06.29", "title": "ООН: Над 7500 деца са убити или ранени в Йемен за пет години"}
{"url": "https://www.24chasa.bg/novini/article/7535157", "text": "Франция ще има национална антитерористична прокуратура, предаде Франс прес. Тя ще заработи в понеделник и в нея ще има 26 магистрати под разпореждането на прокурор, които ще се посветят на случаи, свързани с тероризма и престъпления срещу човечеството. Новата структура е замислена като \"юридическа ударна сила\" срещу тероризма, адаптатирана към съвременната заплаха. За нейното създаване се настояваше след вълната от джихадистки атентати през 2015 г. и 2016 г., извършени на френска територия. Със създаването на тази нова специализирана прокуратура се закрива антитерористичното звено към прокуратурата на Париж, което от тридесет и три години беше натоварено на национално ниво и с борбата с тероризма и посегателствата срещу държавната сигурност. Именно това звено отговаряше за разследванията на джихадистките атаки в Париж, Ница, Страсбург и на други места в страната, пише БТА. От 2012 г. във Франция се увеличиха разследванията на терористични прояви. През 2016 г. например те бяха 308. Към новата прокуратура ще бъдат прехвърлени и 146-те случая, разглеждани досега от бившето звено за престъпления срещу човечеството и военни престъпления, касаещи двайсетина географски зони (Сирия, Шри Ланка, Демократична република Конго и др).", "date": "2019.06.29", "title": "Франция има антитерористична прокуратура от понеделник"}
{"url": "https://www.24chasa.bg/novini/article/7534914", "text": "Филмът “Ага” на режисьора Милко Лазаров откри четиридневния празник на българското кино в Рим (27-30 юни). И тази година той се провежда в Дома на киното в парка “Вила Боргезе”. Започнал навремето като събитие, което изглеждаше като за един сезон, вече празникът достигна до 12-ото си издание благодарение на волята на актрисата Жана Яковлева, директорка на Българския институт за култура в Рим.  които не дадоха почивка и след залез-слънце, за да се насладят на началото на българския филмов маратон. Преди лентата да се завърти, на сцената пред зрителите се качиха някои от актьорите и режисьорите, чиито филми се представят във Вечния град. Освен Лазаров пред публиката се изправиха и Димитър Стоянович, сценарист на “Снимка с Юки”, Борислав Чучков, Лъчезар Аврамов, Руши Видинлиев, Юлиан Вълев, Пламен Манасиев, Георги Тошев, Румен Василев, продуцентката Веселка Кирякова. “Ага” е второто заглавие, с което Милко Лазаров се представя в Рим – през 2013 г. той дебютира тук с “Отчуждение”. Във втория ден от феста зрителите видяха документалния филм на Георги Тошев “Соня Йончева”, който “Снимка с Юки”, чиито сценаристи Димитър Стоянович и Лъчезар Аврамов (който е и режисьор) са в Рим, е с участието на Руши Видинлиев – той също бе прожектиран в петък. За римската публика са селекционирани още и документалните филми “Йордан Радичков” на Димитър Петков и “Иван Андонов” на Галина Кралева.  Мариан Вълев представя филма си “Лошо момиче”, продукция на БНТ, но във Вечния град дебютира и тв продукцията на Нова – “Бензин”, в която Асен Блатечки е режисьор заедно с Катерина Горанова. В парка на “Вила Боргезе” зрителите ще гледат още и “Дъвка за балончета” на Станислав Тодоров - Роги, както и На откриването на българския празник дойде ѝ председателят на парламентарната комисия за култура и медии Вежди Рашидов, който е гледал феста неколкократно в миналото и в ролята си на културен министър. Както е по традиция, дните на българското кино се организират от Българския институт за култура в Рим и от българо-италианската асоциация “Феникс”, с подкрепата на нашето Министерство на културата и под патронажа на посолството ни в Рим. ", "date": "2019.06.29", "title": "Празникът на киното ни в Рим събра десетки фенове в парк въпреки жегата"}
{"url": "https://www.24chasa.bg/novini/article/7535159", "text": "Модерен конгресен център с 5 зали за общо 1100 души едновременно бе открит в курорта Пампорово. Това стана в поливалентната зала „Родопи“ със 750 места, която може да се раздели на две зали по 600 и 150. Останалите 4 зали, които носят имена на планините Витоша, Рила и Пирин са разположени в непосредствена близост до голямата зала и са с капацитет от 50 до 90 места.В Конгресния център са вложени инвестиции от 4 млн. лв, заяви мажоритарния собственик на \"Пампорово\"АД Цветелина Бориславова. \"Родопите за нас са дом, изключително важно средище за българската душа, не само Орфеевата планина, а много, много още. Има много още какво да се направи, най-важно е да се превърне Пампорово в целогодишна дестинация. Това е едно уникално място за лятна почивка, изключително много спортни занимания, новия спа център, който не е обикновен, който ще се разраства и превръща в център за възстановяване на спортисти и бюти център. Проектът ни е много голям, направен от международен екип експерти. Екипът включва и лекари, експерти във възстановяването, експерти по козметични процедури и т.н. Доста сложно е и ще трае дълго време. Първа фаза ще я приключим преди следващия зимен сезон. Надяваме се скоро Пампорово да предложи и услуга съчетана с минерална вода. Всичко това, заедно със ските разбира се, ще дава целогодишна възможност за ползотворна почивка в курорта\", каза Бориславова. Гости на събитието бяха актьорите от тв сериала \"Дяволското гърло\" Теодора Духовникова и Владимир Карамазов, както и представители на туристическия бранш на Доха, Кувейт, Дубай и Бахрейн . Напълно модернизирани са хотелите Перелик и Орловец. Инвестицията в двата хотела, пистите и инфраструктурата в курорта в последната година е около 8 млн. лева, каза пред медиите Бориславова. Тя отбеляза, че ръстът на туристите в курорта за последната година е 12 %. Днес родопския курорт летния сезон с богата празнична програма. Лифтовете возеха желаещите безплатно през целия ден. В курорта беше открит целогодишен Туристически център, който предлага уникална за курортите седмична програма за всеки турист с куп атракции и преходи в курорта и региона. Деца, младежи и възрастни можеха да се забавляват през целия ден днес в другите нови придобивки в курорта - приключенски парк, детски кът и уелнес център в хотел \"Орловец\". За туристите през цялото лято са на разположение от днес и туристическите маршрути, които са с осигурени опитни планински водачи и транспорт. Вече е отворен и Велопарк Пампорово, който разполага с 15 велотрасета с обща дължина над 35 км с различна степен на трудност, подходящи и за начинаещи колоездачи, и за професионалисти, обявиха от \"Пампорово\" АД. Дружеството работи за свързване на Пампорово със лифт до ски зоната \"Мечи чал\". \"Ние имаме вече проект за развитие на цялата зона \"Мечи чал\", който включва четири нови писти, тъй като там склонът е северен и има изключително голям потенциал за дълги писти, които се намират на север с добра денивелация. Съществуващата писта там е най-добрата и най-дългата в България. Остават плановете за свързване на Пампорово и Мечи чал. Ние имаме и проект за това - и за лифтове, и за писти между двата курорта, но все още работим по обезпечаване на земите, през които ще минават, защото това е една много дълга и сложна процедура и ние няма да започнем строителство преди да сме изчистили абсолютно всички предварителни разрешения\", заяви Бориславова.", "date": "2019.06.29", "title": "Конгресен център с 5 зали за 1100 души откриха в Пампорово"}
{"url": "https://www.24chasa.bg/novini/article/7535179", "text": "Сръбската прокуратура за военни престъпления предприема действия по иска, внесен против първия президент на Словения Милан Кучан от адвокат Душан Братич за военни престъпления на територията на Словения през 1991 г. и разбиването на бившата СФРЮ, предаде Танюг. Прокуратурата за военни престъпления, в съответствие с Наказателния кодекс на Репубика Сърбия, ще предприеме всички необходими действия по това обвинение. Вестник \"Политика\" писа преди два дни, че сръбската прокуратура за военни престъпления е повдигнала обвинение срещу бившия словенски президент Милан Кучан за военни престъпления през лятото на 1991 г. Според източници на вестника в обвинението са включени и Янез Слапар, който по онова време е бил началник на републиканския щаб на териториалната отбрана на Словения, и още четирима непосредствени участници в престъпленията, предаде БТА. Те са обвинени, че са нарушили правилата на Женевската конвенция по време на въоръжения конфликт между югославската армия и паравоенни формирования на Словения, който продължи от 27 юни до 7 юли 1991 г. Обвинението се отнася за конкретен случай, при който пет военни автомобила на югославската армия са били обстрелвани по време, когато е било в сила споразумение за прекратяване на огъня. Кучан, който през 1991 г. е бил президент на Словения и е командвал всички формирования, не само не е наказал виновниците, но преди това е подтиквал към извършване на военни престъпления срещу цивилно население, включително срещу жени и деца на членове на югославската армия, ранени, военнопленници и войници, които са се предали.", "date": "2019.06.29", "title": "Сръбската прокуратура за военни престъпления се задейства по иска \nпротив Милан Кучан"}
{"url": "https://www.24chasa.bg/novini/article/7535183", "text": "Временно е преустановено движението на автомобили по пътя В. Търново - Русе, в района между селата Поликраище и Самоводене, съобщи ОДМВР - Велико Търново. Причината е катастрофа между два леки автомобила. Сигнал за случая е получен в 20,59 ч. По първоначална информация има 5- ма пострадали. Причините за произшествието са в процес на изясняване. Екипи на полицията пренасочват леките автомобили през с. Първомайци, а тежките изчакват на място.", "date": "2019.06.29", "title": "Петима ранени в катастрофа на пътя Русе-Велико Търново, движението е спряно"}
{"url": "https://www.24chasa.bg/novini/article/7535116", "text": "77-годишен мъж от град Дебелец оцеля като по чудо 5 нощи под открито небе в Еленския балкан, без храна и сред горски хищници. На 25 юни бай Йордан тръгнал към бащината си къща в безлюдната махала Косевци, високо в планината. До запустялото селце нямало път, затова негов познат го закарал до Каменари, а оттам продължил пеша през пущинаците. Вечерта на същия ден разговарял със сина си и казал, че още не е стигнал махалата, но му остават само още няколко километра. Роднините подали сигнал и на тел.112, но инатливият пенсионер отказал помощ. Скоро обаче батерията на телефона му паднала и синовете му изгубили връзка с него. На 26 юни го обявили за местно издирване. На крак бил вдигнат целият наличен състав на полицейското управление в Елена, спасителите към пожарната от Горна Оряховица, доброволци от Планинската спасителна служба, горски, ловджии с високопроходим джип. Било докарано и полицейско куче. Включили се служители на специализираните полицейски сили от Велико Търново. Най-голямото притеснение било, че може и да не открият дядото, защото в района бродели две мечки и вълци, разказаха участвали в акцията. Около 13 ч. в събота спасителите открили раницата и връхни дрехи на бай Йордан, а скоро и него самия, пропаднал в дълбоко дере. Старецът бил контактен, но дезориентиран, измръзнал, мокър и гладен, защото го застигнал порой в планината. Освен това бил диабетик и три дни бил без инсулин. Със специална носилка на спасителите от бившата Гражданска защита успели да извадят изтощения дядо от силно пресечената местност. Той е прегледан първоначално в спешна помощ в Елена и е транспортиран в болницата във Велико Търново, където е настанен за стабилизиране на състоянието му.", "date": "2019.06.29", "title": "Откриха жив 77-годишен дядо, изчезнал преди 5 дни в Еленския Балкан"}
{"url": "https://www.24chasa.bg/novini/article/7535127", "text": "Западна Европа е измъчвана вече шести ден от необичайни горещини, отбелязват световните агенции. След като вчера Южна Франция счупи температурния си рекорд, като почти отбеляза 46 градуса по Целзий, днес Париж се задъхва от горещина. Според метеоролози това може би е последният ден от нетипичните за юни жеги, причинили пожари и взели към този момент жертви във Франция, Италия и Испания. Днес в Южна Франция тревогата за опасни горещини беше понижена в четири департамента с една степен от максималната червена на по-ниската оранжева. Оранжева степен има в четири пети от френската територия. Горещините, дошли от Сахара, се насочиха към северната половина на страната и според прогнозите в Париж температурите днес са 38 градуса. В страната бяха регистрирани около 60 пожара, които унищожиха 600 хектара и десетина къщи и мобилизираха 750 пожарникари. Лозари от Южна Франция пък се оплакват, че лозята им за пострадали от горещата вълна, сякаш \"са били подпалени с горелка\", пише БТА. В Испания обаче пожарите нанесоха по-сериозни поражения. Там температурите прехвърлят почти в цялата страна 36 градуса, а в Мадрид и на юг са дори 40 градуса. Пожар, избухнал вчера вечерта в град Алморокс, опустоши най-малко 1600 хектара. В Каталуния голям пожар бушува от вчера сутринта, но днес пожарникарите са напът да го овладеят. Днес в Германия температурите бяха между 29 и 36 градуса. Но за утре се очакват и рекорди от 39 градуса. Високи температури има и в Италия, като в Тоскана и Лацио те са 35 градуса, в Пиемонте и Ломбардия 34 градуса. В последните дни в някои части на страната бяха отчетени рекорди - до 40 градуса в Пиемонте. Жегите взеха общо осем жертви - две в Испания, две в Италия и четири във Франция.", "date": "2019.06.29", "title": "Шести ден горещини в Западна Европа (Снимки)"}
{"url": "https://www.24chasa.bg/novini/article/7535133", "text": "Румънската премиерка Виорика Дънчила беше избрана начело на управляващата Социалдемократическа партия на Румъния по време на извънреден партиен конгрес, предаде Франс прес. Това стана месец след като партийният лидер Ливиу Драгня влезе в затвора за корупция и след изненадващото партийно поражение на евровота. Пред делегатите на конгреса Дънчила призна, че партията преживява труден период, но увери, че войната не е изгубена, посочи БТА. Социалдемократите, които са стълб на румънския политически живот от падането на комунизма през 1989 г., се върнаха на власт през 2016 г. Първата задача на новата партийна лидерка ще бъде да намери подходящ кандидат, който да се изправи срещу Клаус Йоханис на президентските избори тази есен. Дънчила беше наричана марионетка на Драгня, откакто беше избрана за премиер през януари 2018 г. Днес тя пледира за по-тесен диалог с европейските партньори, което е разграничаване от изказванията на Драгня, който избра пътя на конфликта с европейските институции. Премиерката разкритикува и спорната реформа на съдебната система, извършвана от левицата от 2016 г. и породила критики от Брюксел и протестна вълна, която беше безпрецедентна от падането на комунизма. Смята се, че тази съдебна реформа ще е от полза на някои политици, разследвани за корупция и че именно тя е довела до поражението на социалдемократите на евровота. Това днес призна в речта пред делегатите на конгреса самата Дънчила. В битката за лидерския пост Дънчила се бореше срещу четирима претенденти. Тя събра 2828 гласа. На конгреса присъстваха 4000 делегати.", "date": "2019.06.29", "title": "Виорика Дънчила бе избрана за лидер на румънската управляваща партия"}
{"url": "https://www.24chasa.bg/novini/article/7535148", "text": "\"Хора, на 38 години все още не съм казал официално, че се отказвам. Затова поддържам форма - в случай, че някой се нуждае от добро първо докосване\" - това написа Димитър Бербатов към видео клипче в инстаграм, показвайки как умело борави с топката. Така стана ясно, че той не мисли да спир състезателната си кариера. ", "date": "2019.06.29", "title": "Бербатов: Поддържам форма, ако някой се нуждае от добро първо докосване"}
{"url": "https://www.24chasa.bg/novini/article/7535124", "text": "Скоростни джипове да снимат нарушенията по магистралите, е една от мерките, които се предвиждат за ограничаване на трагичните инциденти на пътя, съобщи вътрешният министър Младен Маринов в събота. Той участва в международна кръгла маса на тема “Ефективни модели и инструменти за повишаване на безопасността на транспортната система”. В дискусията се включиха още министърът на регионалното развитие Петя Аврамова и шефката на агенцията за безопасност на движението по пътищата Малина Крумова, която бе организатор на събитието. “През 2018 г. 96% от катастрофите са станали заради нарушения на водачите”, посочи Аврамова. Превишаването на скоростта било най-разпространеното рисково действие сред шофьорите. Според нея, за да се подобри безопасността на пътя, е необходимо да се обърне внимание на пътната инфраструктура и поведението на шофьорите. Инцидентите в последните дни ставали предимно на нови и ремонтирани пътни участъци. “Водачите на пътя трябва да проявяват собствена дисциплина и разум”, отбеляза Аврамова. “Има мерки, които можем веднага да предприемем. Конкретен пример е Кресненското дефиле, където за 8 г. са станали 525 тежки инциденти, а основна причина са рисковите изпреварвания. Затова сме дали предложение за организация на движението в този участък с пълна забрана на изпреварването”, съобщи Малина Крумова. “611 души са загинали през 2018 г., а 8500 са били ранени при 6684 тежки катастрофи”, съобщи пък вътрешният министър Младен Маринов. През годината били регистрирани 1,3 млн. нарушения. Министърът съобщи, че се предвижда създаване на център за обработка на нарушенията на пътя, който ще повиши с 50% ефективността на служителите в МВР. Очаква се центърът да намали и корупцията, защото данните от нарушенията ще се обработват от специализиран софтуер, а не както досега - от самите служители. Маринов съобщи, че продължава и купуването на нови камери. Скоро щяло да има и участъци, където ще бъдат монтирани системи за средна скорост. Едната от тях е на пътя Русе - Бяла, другата - на пътя София - Велико Търново, след с. Микре, до пътен възел “Абланица”, третата ще е в отсечката Пловдив-Карлово.", "date": "2019.06.29", "title": "Джипове под прикритие ще снимат нарушители по магистралите (Обзор)"}
{"url": "https://www.24chasa.bg/novini/article/7534969", "text": "Във връзка със събитията през последните седмици, лидерът на БСП Корнелия Нинова отправи през профила си във фейсбук четири въпроса към премиера Бойко Борисов: 1. Г-н Борисов, Вашият вицепремиер Каракачанов твърди, че има подписан договор с Беларус и преведени пари за ремонт на СУ-25. Вашият министър Караниколов иска да разтрогне договора. Председателят на Народното събрание Караянчева подвежда Русия, като на най-високо равнище заявява, че Русия ще ремонтира същите самолети. Кой от тези тримата говори от Ваше име и кой казва истината? Кой носи отговорност за този огромен международен гаф? 2. Президентът Радев заяви, че цената на Ф-16 е 3.45 млрд., а вие твърдите, че е 2.2 млрд. Г-н Премиер, защо при огромен излишък в бюджета, вземате нов заем от 400 млн.? Кой, кога и при какви условия ще го връща? 3. Защо излъгахте медицинските сестри, че ще им увеличите заплатите? Днес 109 лекари и медицински работници във видинската болница хвърлиха оставки. Вие ли наредихте на министър Ананиев да обяви, че ще закрива отделения в ообластните болници в Северозапада? 4. Четохте ли доклада за България, гласуван в ПАСЕ? Да кажете нещо за корупцията в страната? Споделяте ли европейската оценка за Вашето управление?", "date": "2019.06.29", "title": "Корнелия Нинова с четири въпроса към Бойко Борисов"}
{"url": "https://www.24chasa.bg/novini/article/7534980", "text": "\"Американските партньори още са тук и правителството не трябва само да отчете политически ход, че сме закупили изтребители от нашия стратегически партньор САЩ, но и да направи така, че този самолет да има способности\". Това призова държавният глава Румен Радев днес в отговор на журналистически въпрос за преговорите между българското правителство и САЩ за покупката на нов изтребител за българските ВВС, съобщи прессекретариатът на държавния глава. Президентът е присъствал на открития летателен ден в авиобаза \"Граф Игнатиево\" по случай навършването на три кръгли годишнини от приемането на въоръжение на бойна авиационна техника във Военновъздушните сили - 20 години вертолет Bell-206, 30 години самолет МиГ-29 и 40 години вертолет Ми-24. Държавният глава отново е подчертал, че ако изтребителите не разполагат с високоточни боеприпаси, достатъчно контейнери за целеуказване, достатъчно ракети \"въздух-въздух\" и наземно оборудване, могат да бъдат използвани за \"прекрасно авиошоу\". По думите на президента, за да бъде закупеният самолет многофункционален, за да може да се експлоатира тук надеждно и да бъде в оперативна готовност, това означава, ако имаме 8 самолета, да летят поне 6-7 от тях. \"За да стане това, тази начална цена, която беше предложена в началото на месеца, ето това трябва да се плати. Оттам надолу тази разлика в цената, това е за сметка на многофункционални способности, за сметка на въоръжение, на оборудване и на оперативната готовност на самолета. Да, в този вид, в който е, той не може да ни върши работа, така както е приело Народното събрание проекта за инвестиционен разход, така, както са заложени минимални бойни възможности за този самолет. Ние трябва да ги постигнем\", е коментирал президентът. \"Оттук нататък правителството трябва така да направи, че по някакъв начин да запълва тази разлика в цените, за да гарантира целия този пакет, и най-малкото трябва да бъде откровено. Ако нещо от това не се осигури, да каже колко струва, кога смята да се доставя, какво ще остави като наследство на следващите правителства да плащат, защото плащане ще има, и то ще бъде голямо\", е посочил президентът Радев. \"3,450 млрд. лева с ДДС, това е пълният пакет. Сега говорим за 2,2 млрд. без ДДС. Направете си сметката, но имаме сериозно орязване\", е заявил Румен Радев. Запитан за ремонта на щурмовите самолети Су-25, президентът е изразил надежда разнобоят в правителството да бъде преодолян. \"Имаме нужда от тези самолети. Аз това искам да видя на изхода - един ремонтиран Су-25, надежден още доста години, защото това е ударното средство, с което ние разполагаме до пристигане на нов многофункционален изтребител, до неговото пълно усвояване, до неговото окомплектоване с всичко необходимо. Ще мине доста време. Дотогава Су-25 е необходим\", е коментирал държавният глава. Президентът Радев е дал висока оценка на демонстрираните на открития летателен ден в авиобазата \"Граф Игнатиево\" от военнослужещите умения, хъс, воля и голям професионализъм, въпреки условията на недоимък във Военновъздушните сили. Президентът и върховен главнокомандващ на Въоръжените сили е приел почетния строй, след което е наблюдавал авиационни демонстрации в небето от всички типове вертолети от авиобазата \"Крумово\" - Бел-206, \"Кугър\", Ми-24 и Ми-17, щурмовите самолети Су-25 от авиобаза \"Безмер\", изтребителите МиГ-29 и от авиобаза \"Враждебна\" - самолет C-27J \"Спартан\". В полетите са участвали и Pilatus PC-9M и L-39ZA от Военновъздушната учебна база \"Георги Бенковски\" в Долна Митрополия, като са се включили и част от най-младите летци в българските Военновъздушни сили.", "date": "2019.06.29", "title": "Радев: Правителството не само да отчита закупените изтребители, но и да се ползват надеждно"}
{"url": "https://www.24chasa.bg/novini/article/7534909", "text": "Руският президент Владимир Путин каза днес, че е постигнат напредък към слагане на край на конфликта в Източна Украйна между подкрепяните от Москва сепаратисти и правителствените сили, предаде ДПА. Путин даде за пример освобождаването тази седмица на четирима бунтовници сепаратисти, които бяха държани от Украйна в продължение на няколко години. Киев нарече това \"жест на добра воля\". Освен това Киев предприе по-помирителен подход към спора с конфискуването на три плавателни съда на украинските военноморски сили и залавянето на 24 души от екипажа им в Керченския проток край Крим през ноември, заяви Путин на срещата на върха на Г-20 в Япония, предаде Интерфакс. Русия, която анексира Крим от съседна Украйна преди пет години, твърди, че украинските съдове незаконно са влезли в териториалните й води. Украйна смята Крим за своя територия. Украинският президент Володимир Зеленски даде тази седмица сигнал, че е готов да работи с Москва за постигане на сделка за освобождаването на моряците. Той обаче намекна, че такова споразумение е възможно след парламентарните избори в Украйна на 21 юли, пише БТА. Путин каза, че е възможно Русия да постави като условие на Украйна да признае, че нейни кораби са влезли в руски териториални води. Руският лидер каза, че е разговарял за конфликта в Украйна с американския президент Доналд Тръмп и германския канцлер Ангела Меркел по време на Г-20 в Япония. Двамата с Меркел са били на мнение, че преговорите в т.нар. Нормандски формат - Украйна, Русия, Германия и Франция - трябва да продължат, въпреки че няма дата за следваща среща.", "date": "2019.06.29", "title": "Путин: Напредък към уреждане на конфликта в Източна Украйна"}
{"url": "https://www.24chasa.bg/novini/article/7534924", "text": "Чужд гражданин на 23 години е установен при издирване от криминалисти на СДВР и на Първо РУ, съобщиха от МВР. Това е станало по сигнал, постъпил на 26 юни сутринта, за изнасилване, придружено с грабеж. Във вчерашния ден той е задържан и е в ареста с мярка за срок до 24 часа. Материалите по случая са докладвани в прокуратурата. Очаква се документация от страната на произход на задържания с оглед екстрадирането му от България.", "date": "2019.06.29", "title": "МВР задържа чужденец на 23 г. за изнасилване и грабеж"}
{"url": "https://www.24chasa.bg/novini/article/7533936", "text": "- Бяха изследвани няколко обекта в Странджа - не само района около Градището, известен като гробницата на Бастет. Закупихме машина, която е най-ново поколение георадар и с която разполагаме само ние като културна институция. Интердисциплинарното проучване стана възможно чрез подписване на меморандум между Приморско и Малко Търново. Започнахме с обекта Мишкова нива, който представлява светилище, гробница и сакрално място. В началото на 80-те години на XX век там са извършени археологически разкопки, като след приключването им гробницата се води изцяло проучен обект. - разлики в земните пластове, които според нас са част от по-ранно съоръжение и попадат в границите на обекта. На връх Градище се намира стара тракийска крепост, където също извършихме такъв тип проучване, защото искахме да установим дали има някаква връзка с нея, както и на Мишкова нива. То е цял комплекс и след като машината е при нас, нормално беше да я пуснем в действие. Проблемът на крепостта е, че има метални предмети на повърхността и малко под повърхността, които пречат на работата на георадара. По информация на местните жители там е имало военен пост за подслушване, по повърхността му са прокарани комуникационни кабели, които пречат на апарата да види структурата на терена в дълбочина. - На около 500 метра под връх Градище се намира въпросната местност, в която преди около 40 г. държавата изпраща екип на секретна мисия да извърши проучване. Малко след като започнахме работа под връх Градище, стана ясно, че на мястото има метален обект с правилна форма. Локализирахме го на 18 метра дълбочина, в зоната, в която са копали преди 40 г. Вижда се нещо, което е в коридор или помещение, а до него се стига по спираловидни галерии. Това се видя на екрана на георадара. Засега нямаме представа какъв е откритият предмет, но е факт, че навремето видни хора са вложили толкова ресурс - това ни бе достатъчно. Шансът да разполагаме с такава апаратура ни дава възможност първи да се докоснем до нещо реално и извън легендите. - Не изключваме тази възможност. Тогавашните специалисти са копали 15 метра от нивото на съвременната повърхност като общ изкоп. От него са прокопали чрез галерии още 10 метра, което се равнява на 25 метра обща дълбочина. Локализираният от нас метален предмет е на 18 метра под общия изкоп. Това означава, че разстоянието до аномалията възлиза на 30-35 метра. Този предмет може да бъде свързан с минното дело, може да е случайно попаднал там или пък да е голямо парче руда. Всичко може да е, но за да се провери, трябва да се слезе дотам. А за това трябва да се осигурят финанси и да се сформира екип. Като цяло работата би била свързана с миньорска дейност, археологията ще дойде едва когато се проникне в рудниците и се тръгне по тях, за да се събират материали. - намерени са късноантични керамични съдове. - Като археолог подчертавам, че ние не сме открили фрагмент от керамика или артефакт, свързан с доказване на легендите. Според мен светилището в района на връх Градище се намира в местността Мишкова нива. Няма връзка с това, което се говори за Бастет, ако въобще има нещо такова. При второто се търси гроб, а не светилище. Обектът при Мишкова нива първоначално вероятно е функционирал като светилище, което впоследствие се превръща в гробница - практика, известна по онова време в Тракия. Вероятно става въпрос за ритуално погребение. Там са правили изследвания колеги преди 30 г., така че тези неща са ясни. За обекта при Бастет не говорим за гроб, говорим за аномалия. Може тя да е свързана с минното дело, коридорите са спираловидни и това е практика след идването на римляните по тези земи. Те разработват тракийските рудници в дълбочина. Траките са извличали суровините от открити рудници, след тях римляните са прониквали на по-дълбоко, като са укрепвали галериите. Ето защо това реално може да са галерии. Но дали има нещо в тях и какво, може да се каже само ако проучванията продължат. - Подчертавам още веднъж, че там не можем да говорим за археологически разкопки, защото това не е археологически обект, а за минно дело. При желание от страна на местната власт може да се направи проучване от миньори специалисти, разбира се, в присъствието на археолог. - За мен всичко, в което се намира смисъл, трябва да се прави. Ако това по някакъв начин ще помогне за развитието на района, е добре да бъде направено. Но ако се окаже, че няма нищо такова там и това е само римска галерия, много хора ще бъдат разочаровани. А понякога хората трябва да си пазят митовете. Намесва се името на Ванга, но ние не знаем дали навремето тя е пратила експедицията точно там, където са извършени разкопките. Големият въпрос е дали става дума за това място. - В никакъв случай. Проф. Иля Прокопов е бил археологът на първата експедиция. Смятам, че тези неща са твърде експонирани.   - Ще отговоря така: Ако я открием, значи сме готови. Ако не сме готови, няма да ни се даде възможност да я открием - Странджа е уникална планина със силно излъчване. Знаем, че днес регионът не е гъстонаселен, но на картата в минали времена присъстват много исторически места, отбелязани в околностите на Малко Търново и като цяло българската част на Странджа. Има доста сакрални места, които ни карат да си задаваме много въпроси. Пълно е със следи от поселения на територията с много благоприятни места за живеене и аз ги откривам, а част от тях се виждат и с просто око. Става дума за селища и крепости, обредни места, които говорят за гъсто население от тракийски племена, които са обитавали Странджа. Трябва обаче да се направят достатъчно и по-системни проучвания, за да се знае колко време и какви хора са живели на територията на Странджа, какви са били възможностите им. Според мен всичко, което правим като изследване в района, е в полза на населеното място. Когато се извади историята от земята, може да се развива културният туризъм. Мисля, че едно такова красиво и магнетично място като Малко Търново, което е запазило духа си, има нужда точно от това. - Проучваме две надгробни могили в землището на Ново Паничарево Повечето подобни съоръжения, за съжаление, са компрометирани и ние не знаем какво е имало. Силно се надявам да не е достигнато до гробните съоръжения, които очакваме да открием. Смятам, че до месец ще имаме конкретни резултати. Подобна беше ситуацията при проучването в местността Силихляр, където преди 3 г. открихме апликации и украшения за конски муниции от чисто злато. Сега златното съкровище, което е от времето на Александър Македонски, се намира в трезорната зала на музея. Съоръжението е било разбито и част от него ограбена. Намерихме следи от дръжка на сребърна кана, но каната я нямаше, както и обков от сандък, в който най-вероятно е имало ценности. Златните предмети открихме с помощта на новата модерна апаратура, затова смятам, че тя е необходима за всяка една институция, която се занимава с археология. “Ке пострадате много. Там, който пипне, ке пукне. Хората са пощурели за пари и за богатство. Там е голяма Божествена сила, която човеците нямат право още да пипат. Не е дошъл моментът, казвай им да не пипат.” Това заръчала Ванга на бургаския ветеринар д-р Петър Бодуров, който неведнъж посещавал пророчицата, а под нейно давление преди години намира средства и вдига параклис в Странджа на място, на което според баба Ванга били избити хиляди богомили.   “Ванга е спирала Людмила Живкова, казвала е: Сбъркаха за Царичина, ще сбъркат и за Бастет. Това са неща, които човечеството не е готово да знае”, разказва за първи път пред “24 часа” д-р Бодуров. На него пророчицата обяснила, че ще дойде момент, когато той самият ще получи информация за това място. “Така и стана. За мен това е космически космодрум на извънземни цивилизации, един от най-големите на Земята, от който се контролира планетата. Знам, че звучи, меко казано странно, но ако се поровите, ще видите, че и американци, и руснаци, и германци са правили опити да обсебят това място. Има данни, че Хитлер е пращал войници да вземат яйца и мляко от този район в Странджа”, казва д-р Бодуров. Той добавя, че според Ванга седемте божии точки, от които се контролира цялата планета, са в България - чул го лично от нея. За т.нар. гробница на Бастет пророчицата твърдяла, че там е заровена важна информация за историята на света, но хората не са готови още за нея. За мистичната Странджа пък Ванга твърдяла, че в планината има богатства, колкото стойността на 24 световни банки. Това е богоизбрана планина, обичала да повтаря пророчицата. Именно с нейни прозрения обаче свързват секретната експедиция отпреди 40 г. поддръжници на версията, че на Градището е заровена египетската полубогиня Бастет. В книгата си “Хомо сапиенс за произхода на хомо сапиенс” Кръстю Мутафчиев разказва за мистериозна иманярска карта, която нарича “Ребусът”, и от която тръгва идеята за експедицията. Според Мутафчиев гробницата е изградена като огледален образ на небесното съзвездие Цефей и когато то е над планината, луната е в такива фази, че може да огрее мястото. Посветени твърдят, че когато показали иманярската карта на Ванга, тя дала напътствия за мястото и какво е заровено там. Според пророчицата преди хилядолетия по вода в Странджа дошли хора от Египет, били високи и стройни, с тъмна кожа и черни, дълги коси, с маски на лицата. Ванга говорила за гроб на жена, която държи жезъл от извънземна материя, а около нея има злато на буци и тайно знание за историята на човечеството две хилядолетия назад и две хилядолетия напред. Ясновидката казала още, че до мястото има път, който минавал покрай храм и светилище, имайки вероятно предвид култовия комплекс в съседната местност Мишкова нива. Предупредила хората на Людмила Живкова да не пипат и ровят мястото, но точно тази заръка била погазена, разказват от туристическия център в Малко Търново. “Мнозина възприемат Бастет като египетска царица, но съществува и предание, според което тя е тракийска богиня, чийто баща бил дясната ръка на тракийската владетелка Калеомастра. По време на нейното управление се взело решение за преселение от Странджа към Египет. По време на похода обаче Калеомастра починала и за нов водач бил избран бащата на Бастет. Хората му стигнали до Египет и се заселили по поречието на Нил. Бастет била избрана за върховна жрица на течение, което почитало котките - свещени животни в Египет. Когато наближил краят , тя помолила баща си да бъде погребана в Странджа, където е родена. Така била пренесена отново в планината”, разказва Виктория Колева от туристическия център в Малко Търново.", "date": "2019.06.29", "title": "Археологът Даниел Пантов: Няма да разкрием загадката, докато не проучим галериите"}
{"url": "https://www.24chasa.bg/novini/article/7534946", "text": "Земетресение с магнитуд 4.7 е регистрирано на границата между Албания и Гърция. Земният трус е усетен и в Северна Македония, показва справка в Европейския средиземноморски сеизмологичен център. Трусът е регистриран в 15:01 часа местно време (16:01 часа българско време) на 17 километра южно от албанския град Корча и на 128 километра югоизточно от столицата Тирана. Земетресението е усетено силно в Южна Албания и Северозападна Гърция. По-слаба се е усетило в района на Охридското и Преспанското езеро. Засега няма информация за пострадали хора и нанесени материални щети. Районът на епицентъра е засегнат от продължаваща сеизмична активност в последния месец.", "date": "2019.06.29", "title": "Трус на границата между Албания и Гърция"}
{"url": "https://www.24chasa.bg/novini/article/7534951", "text": "Хасковската полиция издирваше по молба на близките му Васил Христов Георгиев на 80 години, съобщават от областната дирекция на МВР. Възрастният мъж бе в неизвестност от 22 юни. Той е висок около 170 см. с мургаво лице и кафяви очи. По-късно близки съобщиха, че мъжът вече се е прибрал, съобщи .", "date": "2019.06.29", "title": "Издирван от МВР в Хасково 80-годишен мъж се прибра у дома"}
{"url": "https://www.24chasa.bg/novini/article/7534953", "text": "5-годишно дете загина на място, след като бе пометено на паркинга пред ресторант \"Хоризонт\" в Морската градина на Варна. Инцидентът стана около 17 часа. Шофьорът на БМВ с румънска регистрация блъснал детето при маневра. Според първоначалната информация, явно не го е видял в огледалата,или детето е изскочило изведнъж. Пристигналият на мястото медицински екип само констатирал смъртта му. \"Изясняват се причините около инцидента. На място текат действия по разследване на обстоятелствата, довели до възникване на произшествието\", казаха от дирекцията на варненската полиция. Жестокият инцидент провокира отново острото негодувание на варненци, които от години се борят с местната адинистрация достъпът на автомобили в Морската градина да бъде напълно забранен. Въпреки че в конкретния случай произшествието на станало на паркинг, а не на алея, хората са категорични, че коли нямат място в парка.", "date": "2019.06.29", "title": "Убиха дете на паркинг в Морската градина (Обновена, снимки)"}
{"url": "https://www.24chasa.bg/novini/article/7534964", "text": "Спортният министър Красен Кралев изригна във фейсбук по повод съдийската сеч спрямо България на Европейските игри в Минск. Той също е афектиран след загубата на боксьора ни Даниел Асенов на финала в категория до 52 килограма. \"Боксьорите донесоха втората титла и още едно сребро за България от Европейските игри в Минск! България има в актива си 17 отличия - 2 златни, 7 сребърни и 8 бронзови. След титлата на Мария Оряшкова в самбото Станимира Петрова добави нов златен медал към актива на нашата страна. Нашата състезателка стана шампионка в категория до 57 кг, побеждавайки във финала ирландката Михаела Уолш с 4:1. Така 28-годишната боксьорка от Асеновград добави нова перла в короната си след световната и двете си европейски титли. Браво, Стани!\", написа Кралев във фейсбук. \"В мъжкия турнир, който е със статут на европейско първенство, Даниел Асенов остана със среброто в категория до 52 кг, след като отстъпи на испанеца Даниел Ескобар с 1:4 съдийски гласа в много оспорван сблъсък. Тайсъна от Кукорево, който има 2 европейски титли при мъжете и общо 6 в неговата кариера, не успя да защити златото си от шампионата на Стария континент през 2017. Личното ми мнение е, че съдиите, ръководени от престъпната клика, управляваща АИБА, ощетиха жестоко българския боксьор\", коментира афектираният ни спортен министър. \"За облекчение на всички, МОК суспендира лиценза на АИБА и квалификациите за Токио, както и самия олимпийски турнир, ще бъдат администрирани от олимпийската централа\", добави Кралев. \"Браво на българските боксьори, които спечелиха за България пълен комплект медали – злато на Станимира Петрова, сребро на Даниел Асенов и бронз на Габриела Димитрова. Преди последния ден на Европейските игри в Минск България има в актива си 17 отличия - 2 златни, 7 сребърни и 8 бронзови. Това е със 7 повече, отколкото преди 4 години на Игрите в Баку, когато нашите спортисти спечелиха 10 медала - 1 златен, 4 сребърни и 5 бронзови\", написа още спортният ни министър. Утре Ивет Горанова стартира в турнира по карате в категория до 55 кг „Кумите“. Успех, Ивет! Вярвам, че имаш сили да се пребориш за още едно отличие след бронзовите медали от световното и европейското първенство.", "date": "2019.06.29", "title": "Красен Кралев изригна заради съдийската сеч при Даниел Асенов в Минск"}
{"url": "https://www.24chasa.bg/novini/article/7534648", "text": "Двама души бяха ранени край Страцин в пътната катастрофа на главния път, който свързва Северна Македония с България. Поради тази причина временно бе затворена частта от магистралния път А2 между Страцин и Крива Паланка, предаде агенция МИА. Леко ранени са шофьорът на единия автомобил и един пътник. Двата автомобила са с регистрационни номера от Скопие и от Куманово. Магистралният път А2 Крива Паланка-Куманово бе затворен от 12 до 14.15 часа, предаде БТА. Поради пътната катастрофа на главния път, който свързва Северна Македония с България, по-точно частта от магистралния път А2 между Страцин и Крива Паланка, бе затворен в двете посоки, съобщиха македонските сайтове.", "date": "2019.06.29", "title": "Двама ранени в ПТП на главния път, свързващ Северна Македония и България (Обновена)"}
{"url": "https://www.24chasa.bg/novini/article/7535017", "text": "Германският външен министър Хайко Маас предупреди италианските власти да не превръщат в престъпници благотворителните организации, които спасяват мигранти в Средиземно море, предаде ДПА. \"Не може да бъде допуснато да се криминализират морските спасявания\", заяви Маас в туитър. \"Работа на италианските съдилища е бързо да изяснят обвиненията\", каза той, след като германският капитан на хуманитарния кораб \"Сий-уоч 3\" може да получи присъда до 10 години затвор, предаде БТА. \"Сий-уоч 3\" акостира по-рано днес на италианския остров Лампедуза, след като капитанът Карола Ракете си проби път насила. Корабът пренебрегна разпорежданията да не влиза в пристанището и дори удари плавателен съд на италианската митническа полиция. Според италианския вътрешен министър Матео Салвини, който остро критикува спасяванията на мигранти, действията на Ракете ясно показват, че Италия си има работа с \"престъпници\".", "date": "2019.06.29", "title": "Външният министър на Германия: Италия да не криминализира морските спасявания"}
{"url": "https://www.24chasa.bg/novini/article/7535026", "text": "16 години след жестоко убийство в пловдивския квартал Столипиново, убиецът получи възмездие. Окръжен съд - Пловдив осъди на 7 години затвор при първоначален строг режим  , пише  . Уважен е частният иск в размер на 100 хиляди лева. Синбад е обвинен за това, че на 13 декември 2003 година е убил по особено жесток начин 26-годишния Божидар Моллов в Столипиново. По време на пледоариите прокурор Галина Андреева - Минчева поиска 8 години затвор. Според нея срещу Камберов има достатъчно доказателства, че той е извършил престъплението. Не на такова мнение бе адвокат Красимир Елдъров. Той поиска оправдателна присъда за клиента си. В крайна сметка съда уважи искането на държавното обвинение и призна Никола Камберов за виновен. На 13 декември 2003 година Никола, известен с прякора си Синбад, пътувал в лек автомобил заедно с двама свои приятели и приятелката на единия от тях. След 23 часа те се придвижили по ул. „Сокол“, в посока към т.нар. „боклук-блок“ в квартал Столипиново. По това време Божидар вървял сам по ул. „Сокол“ и приближил автомобила им, който бил спрял. Той се навел през прозореца, хванал с двете си ръце един от пътниците и започнал да го обижда и попитал защо му е отнел приятелката, която била в автомобила. В това време Никола слязъл от автомобила, започнал да го удря с юмруци, при което пострадалият паднал в близка локвата, след което станал и се отдалечил от колата. Никола го последвал. Извадил нож с дървена дръжка, с дължина на острието 12 см., и нанесъл с него удар на Божидар в гърба. След това си тръгнал и изхвърлил ножа в река Марица. Той се уговорил с пътниците в автомобила да си мълчат за инцидента. През това време пострадалият започнал да вика за помощ, успял да се добере до близкия блок на ул. „Сокол“, почукал на една от вратите. Свидетелката го видяла да лежи пред апартамента, излезли други хора и повикали Спешна помощ. По-късно лекарите констатирали смъртта на Божидар, като според съдебно-медицинската експертиза се дължи на сърдечно-съдова и дихателна недостатъчност, причинена от остра кръвозагуба. През 2003 г убийството не е разкрито, а по-късно е влиза в графата \"студени досиета\". През пролетта на 2017 г. свидетел дава показания, след което Никола е бил задържан. Извършен е бил следствен експеримент, при който той е посочил мястото, където е наръгал пострадалия и механизма, по който го е извършил, както и къде е изхвърлил ножа. Присъдата не е окончателна и може да бъде обжалвана.", "date": "2019.06.29", "title": "След 16 г. убиецът в Столипиново получи 7 г. затвор"}
{"url": "https://www.24chasa.bg/novini/article/7535042", "text": "Маршал Халифа Хафтар заплаши да атакува турски кораби и обекти в Либия, след като претърпя сериозно отстъпление в рамките на офанзивата си към Триполи, и обвини Анкара, че подкрепя военно неговите съперници, предаде агенция Франс прес. Хафтар нареди снощи на силите си да вземат на прицел турски кораби и обекти, да забранят полетите от и към Турция и да арестуват турските граждани в Либия, съобщи неговият говорител Ахмед ал Мисмари, цитиран от БТА. \"Всички тези мерки са заради грубата намеса на турския президент Ердоган в либийските работи и тези действия трябва да спрат\", каза Мисмари. , Запитан днес за заплахите на Хафтар, Ердоган заяви в Осака, че няма \"никаква информация\" и обеща \"много повече различни мерки\" по въпроса. Турция все по-малко дискретно подкрепя Правителството на националното съгласие в Либия, отбелязва АФП. Преди месец правителството в Триполи представи в пристанището на града турски бронирани машини, доставени въпреки оръжейното ембарго, наложено от Съвета за сигурност на ООН през 2011 г. Правителството на националното съгласие в Триполи, с което преговаря Анкара, контролира западната част на страната, докато Либийската национална армия на Халифа Хафтар - източната, откъдето оказва силен военен натиск с цел да овладее цялата страна.", "date": "2019.06.29", "title": "Маршал Хафтар плаши с атаки турски кораби в Либия. Ердоган няма информация за това"}
{"url": "https://www.24chasa.bg/novini/article/7535105", "text": "Русия се е договорила със Саудитска Арабия да удължи с 6 до 9 месеца споразумението с ОПЕК за ограничаване на добива на петрол, каза руският президент Владимир Путин след разговор със саудитския престолонаследник Мохамед бин Салман, предаде Ройтерс. Двамата разговаряха в кулоарите на срещата на върха на Г-20 в Осака. Путин уточни, че споразумението, което се очакваше да изтече утре, ще бъде удължено в настоящата си форма и в същите обеми. Организацията на страните износителки на петрол и нейните партньори (ОПЕК плюс) се среща на 1 и 2 юли, за да дискутира сделката, която включва намаляване на добива на петрол с 1,2 милиона барела на ден. САЩ не участват в пакта, уточни БТА. \"Ще подкрепим удължаването\", каза Путин, подчертавайки, че подкрепата ще е от Русия и от Саудитска Арабия. \"Що се касае до периода на удължаването, все още трябва да решим дали ще бъде 6 или 9 месеца. Може би ще бъде 9 месеца\", допълни той. Удължаване с 9 месеца ще означава, че сделката ще изтече през март 2020 г. Ако Иран също подкрепи уговорката, то това означава, че предстоящата среща на ОПЕК плюс ще протече гладко. През декември ОПЕК и съюзниците й, сред които Русия, се споразумяха да намалят петролния добив общо с 1,2 милиона барела на ден, за да поддържат цените на световния пазар. Мярката влезе в сила на 1 януари за 6 месеца. След създаването на обединението ОПЕК плюс през 2017 г. цените на петрола се увеличиха над два пъти благодарение на поредица съкращения на добива и днес черното злато се търгува за около 60 долара за барел. Кирил Дмитриев, изпълнителният директор на руския Фонд за преки инвестиции, който помогна за разработването на сделката ОПЕК-Русия, каза, че този пакт вече е донесъл на Русия над 7 трилиона рубли (110 милиарда долара). Той добави, че стратегическото партньорство с ОПЕК плюс е довело до стабилизиране на петролните пазари и е позволило едновременно редуциране и увеличаване на продукцията в зависимост от условията на търсене на пазара, което е допринесло за предсказуемостта и растежа на инвестициите в отрасъла.", "date": "2019.06.29", "title": "Русия и Саудитска Арабия удължават сделката за ограничаване на добива на петрол"}
{"url": "https://www.24chasa.bg/novini/article/7534897", "text": "Официалният сайт на патриаршеската катедрала \"Св. Александър Невски\" вече е достъпен на английски и руски език, съобщават от Българската патриаршия. В двете версии на сайта е публикувана историята на патриаршеския ставропигиален храм-паметник \"Св. Александър Невски\", историята на хора към катедралата, както още интересни и любопитни факти за богослужебния живот на най-големия храм у нас. В сайта посетителите може да направят и 360-градусова обиколка на храма. Скоро ще може да се насладят и на песнопенията в изпълнение на хора към патриаршеската катедрала.", "date": "2019.06.29", "title": "Сайтът на катедралата \"Св. Ал. Невски\" вече е и на английски, и руски език"}
{"url": "https://www.24chasa.bg/novini/article/7534675", "text": "Договорът за доставка на ракетни комплекси С-400 на Турция подразбира частично предаване на технологии на турската страна, съобщи говорителят на руския президент Дмитрий Песков, цитиран от ТАСС. Договорът подразбира частично предаване на технологии за производство, каза Песков. \"Частично\", каза Песков, отговарайки на молба да бъдат коментирани думи на Ердоган. Преди това турският президент, който разговаря с президента на Руската федерация Владимир Путин, заяви, че няма да има никаква отстрочка в процеса на предаване на зенитно-ракетните системи С-400. Също така искам да отбележа, че /договорът/ за нас има приоритетно значение, за нашето сътрудничество, за съвместно производство на ракети, включително предаване на технологии, каза Ердоган, цитиран от БТА. Министърът на отбраната на Турция Хулуси Акар заяви неотдавна, че разполагането на системите С-400 може да започне през октомври 2019 г.", "date": "2019.06.29", "title": "Кремъл: Договорът за С-400 подразбира\nчастично предаване на технологии на Турция"}
{"url": "https://www.24chasa.bg/novini/article/7534699", "text": "В деня на християнските равноапостоли Свети Петър и Павел кметът на село Сталийска махала Цветан Цветанов - Петровката даде курбан за прякора си. Вярващите вкусиха осветена чорбица за здравето му край старата черква „Свети Петър и Павел“. Светинята е от 1834 година, а в центъра на селото е изграден едноименен параклис. Управникът разказва, че носи този прякор от втори клас, когато учителят му го нарекъл така. Бил най-дребен като петровска ябълка сред още двама съученици - Цветан Облака и Цветан Тебешира. Кметът на Сталийска махала се прочу и с това, че преди години подари на премиера Бойко Борисов мъжко теленце при посещението му в ломския край. Сега е решил да се кандидатира отново на предстоящите местни избори през октомври. „В бизнеса съм постигнал добри резултати, остава ми да служа на хората, а и те знаят, че помагам, имат нужда от мен,“ казва Петровката. Затова черпи наред, след участието си на събрание на Националното сдружение на общините в Република България в Боровец. Някои го наричат Шерифа. Миналата година от кабинета му в кметството апаши бяха задигнали масивна каса с гербовия печат и пистолета му. Тогава кметът обяви награда от 3000 лева за този, който даде сведения да се заловят крадците, но тя остана неупотребена. Няма заподозрени по случая. Кметът запалил свещ, махнал с ръка и се помолил за здраве на цялото село. Оттогава лошотии в Сталийска махала няма.", "date": "2019.06.29", "title": "Кметът на село Сталийска махала Цветан Цветанов - Петровката дава курбан за прякора си"}
{"url": "https://www.24chasa.bg/novini/article/7534866", "text": "Търговско примирие, спонтанна покана за среща на корейската демилитаризирана зона, полъх на броманс между Доналд Тръмп и неговите приятели Болсонаро, Путин и Мохамед бин Салман, ядосан френски президент заради климата и заключителна декларация, която никой не чете (освен журналистите). Така Франс прес обобщава двудневната среща на върха на Г-20 в японския град Осака, приключила по-рано днес. Като цяло агенцията изтъква пет основни момента. Първият беше сутрешният туит американския президент Тръмп, в който той покани севернокорейския лидер Ким Чен-ун на импровизирана среща в демилитаризираната зона, разделяща двете корейски държави. \"Ако президентът Ким види това съобщение, бих могъл да се срещна с него на границата/на демилитаризираната зона просто да му стисна ръката и да му кажа добър ден?!\" - така изглеждаше сутрешният туит на Тръмп. После пред журналисти той разказа, че това му е хрумнало сутринта и изрази готовност да стъпи на севернокорейска територия, казвайки, че \"това няма да му създаде никакъв проблем\". По климатичния въпрос Г-20 се очерта като силно разделена структура. Това нервира френският президент Макрон, който постави червена линия, която Франция няма да прекрачи. Той заплаши, че страната няма да подпише финалната декларация от срещата, ако в нея не се \"защитава амбицията, свързана с климата\". Последваха дълги преговори. Накрая се стигна до споразумение, подобно на това от предходните срещи на върха. От една страна 19 страни изразяват подкрепата си за Парижкото споразумение за климата, а от другата страна се открояват САЩ. До тази договорка се стигна, въпреки че някои нововъзникващи пазарни икономики бяха изкушени да преминат в американския лагер. Третият акцент бе, че САЩ и Китай отново са отново на правилния път. Това обяви Тръмп, след като съобщи за примирие в търговската война и подновяване на преговорите между двете страни, но без да навлиза в подробности. Освен това търговско примирие срещата на върха бе белязана и от сключването на голямото споразумение за свободна търговия между ЕС и МЕРКОСУР (Бразилия, Аржентина, Парагвай и Уругвай). Това бе определено като исторически момент от председателя на Европейската комисия Жан-Клод Юнкер и бе отъждествено като послание към протекционисткото течение, вдъхновявано от Тръмп. В Осака Тръмп направи истински щурм на любезности към лидери, смятани за популистки или авторитарни. Той похвали невероятната работа на саудитския престолонаследник Мохамед бин Салман, каза хубави неща за бразилския президент Болсонаро, като го определи за специален човек и накрая се пошегува с Путин, казвайки му: \"Никаква намеса в изборите, президент\" пред журналистите и сочейки го с пръст, сякаш, за да го смъмри. Като пети акцент от срещата Франс прес изважда финалното комюнике от 12 страници, което е смесица от изявления за търговските напрежения, за криптовалутите, за климатичните промени или за повече възможности и постове за жените. По повод документа Юнкер се пошегува, че той е написан на такъв скучен език, че никой не го чете. После допълни, че ще използва часовата разлика при пътуването обратно от Осака, за да изчете документа и допълни, че не е единственият, който ще подходи така. В действителност комюникето от Осака, много сходно с това от срещата на Г-20 в Буенос Айрес, съдържа изключително мъгляви формулировки, отразяващи различията между лидерите, отбелязва Франс прес. Така че нещата са далеч от 2008 г., когато се състоя първата среща на върха във формат Г-20, замислена като установяване на ново световно управление срещу финансовата криза.", "date": "2019.06.29", "title": "Пет акцента от срещата на върха на Г-20 в Осака"}
{"url": "https://www.24chasa.bg/novini/article/7534445", "text": "Руският президент Владимир Путин съобщи, че Москва и Вашингтон са възложили на външните си министри да започнат консултации за удължаване на ядрения договор СТАРТ, предаде Франс прес. \"Но не можем още да кажем дали това ще доведе до удължаване\" на срока на действие на този важен договор за контрол върху стратегическите ядрени оръжия, каза Путин в кулоарите на срещата на Г-20 в Осака, предава БТА. \"Беше добра среща, много прагматична\", каза Путин за вчерашната двустранна среща с американския президент Доналд Тръмп. Срокът на действие на този двустранен договор за ограничаване на стратегическите оръжия, чиято последна версия, наречена \"Нов СТАРТ\", бе подписана през 2010 година, изтича през 2021 г. Русия и САЩ преустановиха тази година участието си в друго споразумение за ядрено разоръжаване - сключения през Студената война Договор за ликвидиране на ракетите с малък и среден обсег, - тъй като се обвиняват взаимно, че го нарушават. Тръмп заяви на пресконференция в Осака, че на срещата с Путин са обсъдили въпроси, свързани с контрола над въоръженията, в това число ядрените, предаде ТАСС.", "date": "2019.06.29", "title": "Путин: Започваме консултации със САЩ за удължаване на ядрен договор"}
{"url": "https://www.24chasa.bg/novini/article/7534450", "text": "Началникът на 6-о РУ в София Петър Василев е буйствал снощи в заведение в столичния кв. \"Лозенец\". След подаден сигнал за поведението му тръгнал с автомобила си, бил спрян от полицаи и отказал алкохолна проба, съобщи шефът на СДВР Георги Хаджиев. Василев бил в заведението заедно със свой приятел. Около 3:30 през нощта бил получен сигнал, че буйстват и блъскат маси. Полицейският шеф си тръгнал с колата си, но бил спрян  от полицаи от 4-то РУ. Той отказал проба с дрегер. Издадена му е бележка за медицинско изследване, но шефът на 6-о РУ не се явил на него. Затова книжката му е отнета за 2 години, а колата е служебно дерегистрирана за 1 година. По време на разговорите с Василев, след като бил спрян, станало дума, че е началник на Районно управление, но полицаят не е парадирал с това, обясни Хаджиев. Василев е отстранен от длъжност. Назначена е проверка, а материалите ще бъдат докладвани в прокуратурата, която да прецени дали има данни за хулиганство.", "date": "2019.06.29", "title": "Шефът на 6-о РУ-София буйствал в заведение, отстраниха го от длъжност"}
{"url": "https://www.24chasa.bg/novini/article/7534455", "text": "Реално цената на изтребителите Ф-16 е 2,2 млрд. лв. Аз не знам от къде президентът Румен Радев твърди, че са 3,2 млрд. лв., след като още преди 10 дни ние сме му изпратили, по негово искане, предложението за договор. Това вицепремиерът и министър на отбраната Красимир Каракачанов коментира пред журналисти в Троян. В местността Хайдушкото сборище край троянското село Балканец вицепремиерът участва в традиционния празник на планината, билките и туризма, предава БТА. По думите му в договора ще има определени корекции, но президентът е бил информиран за всеки етап, когато той е поискал. Според Каракачанов ако се стигне до подписване на договора, до края на юли процесът ще е приключил: \"Ние ще направим своя доклад до Министерския съвет, той трябва да вземе решение и да го вкара в Народното събрание. Парламентът ако одобри това предложение, до края на юли той може да се сключи\". \"Аз не знам от къде излезе този един милиард лева, по принцип самият преговорен процес, независимо за каква техника е, не е проста работа. Ако беше лесно самият президент Радев, още когато беше командващ на ВВС, щеше да реши проблема. Само че той не се решава вече 10-12 години, сега сме на крачка да сключим договор\", коментира още военният министър. По думите му има неща, които в този договор и на него не му харесват и това е заявено. \" Президентът можеше чрез ранга, който заема да потърси контакт със своя американски колега и ако има някакви съображения да ги каже и да помогне малко в този процес, защото е лесно да критикува, трудно е да се върши работа.\", добави Каракачанов. По отношение спора между министрите Каракачанов и Караниколов и председателя на парламента Караянчева за ремонта на руските самолети Су-25, Красимир Каракачанов зави: \"Аз няма какво да се разбирам, има закон и съм длъжен да го изпълнявам\". По думите му в България има немалко чиновници, \"които, като чуят държави извън ЕС, почват да треперят, страх ги е да не им се скара някой чиновник в посолство в София, Брюксел или НАТО\". Парите за ремонта на самолетите са преведени, така че трябва да имаме договор с Беларус, отбеляза министърът.", "date": "2019.06.29", "title": "Каракачанов: Не знам защо Румен Радев твърди, че Ф-16 ще струват 3,2 млрд. лв"}
{"url": "https://www.24chasa.bg/novini/article/7534456", "text": "Алжирец изнасили и ограби 23-годишна до Конната база в София. престъплението станало на 25 юни, а мъжът използвал бутилка от стъкло, за да заплаши момичето, съобщи шефът на СДВР Георги Хаджиев.  Един час преди да нападне младата жена мъжът опитал да посегне сексуално и на друго момиче. Той е бил задържан вчера, бил е настанен в Център за настаняване. Преди година и половина е излязъл от него и бил обявен за издирване. В момента се намира в ареста на 1-во РУ и се очаква от прокуратурата да му повдигнат обвинения.", "date": "2019.06.29", "title": "Алжирец изнасили и ограби 23-годишна до Конната база в София"}
{"url": "https://www.24chasa.bg/novini/article/7534308", "text": "Няма връщане назад в сделката за закупуването на руските системи за противоракетна отбрана \"Ес-400\", каза днес турският президент Раджеп Тайип Ердоган преди срещата си президента на Русия Владимир Путин в кулоарите на форума на Г-20 в Осака, предава БТА. По думите на Ердоган сделката е доказателство за подобрените отношения между Анкара и Москва. Той добави, че очаква първата доставка на системите в първата половина на юли. САЩ заплашват Турция със санкции, ако купи \"Ес-400\", тъй като тази система не са съвместима с отбраната на НАТО. Освен това според Вашингтон сделката компрометира американския изтребител \"Локхийд Мартин Еф-35\", в чието изграждане участва Турция и тя планира да го купи. По-късно днес Ердоган се срещна и с американския президент Доналд Тръмп, след което Тръмп каза, че двамата търсят решение на казуса с руската система за ПРО. Президентът на САЩ съобщи, че \"по някое време\" ще посети Турция и в отговор на въпрос за санкциите каза, че те все още са възможни. По-рано днес имах преговори с президента Тръмп. Малко преди това той говори на своята заключителна пресконференция. Ние чухме, че санкции няма да има. На мен не ми се струва, че би било уместно двама стратегически партньори да въвеждат санкции един срещу друг, заяви Ердоган, цитиран от ТАСС. Президентът на Турция припомни, че Анкара очаква също доставка на сто американски изтребители пето поколение \"Еф-35\". Американският президент Доналд Тръмп е заявил на своя турски колега Ердоган, че иска въпросът за купуването от Анкара на противовъздушни системи \"Ес- 400\" да бъде решен, без да се навреди на двустранните отношения, съобщи днес кабинетът на турския президент. Турция и САЩ са в обтегнати отношения във връзка с решението на Анкара да купи рускит противоракетни системи - стъпка, която би могла да предизвика американски санкции. На среща между Ердоган и Тръмп в кулоарите на Г-20 Ердоган изразил загриженост, че американските санкции може да навредят на стратегическото партньорство между двете съюзнички в НАТО, предаде Ройтерс. На заключителната пресконференция в Осака турският президент призоа световната общност да раздели с неговата страна бремето на оказването на помощ на бежанците, предаде ТАСС. Ние съобщихме за усилията, които Турция полага за бежанците. Ние похарчихме над 37 милиарда долара. Международната общност трябва да сподели с нас това бреме, каза турският президент. Ердоган заяви също, че международната общност носи отговорност за изясняването на всички аспекти на убийството на саудитския журналист Джамал Кашоги.", "date": "2019.06.29", "title": "Ердоган: Няма връщане назад в сделката за руските С-400, първата доставка ще е през юли (Обновена)"}
{"url": "https://www.24chasa.bg/novini/article/7534447", "text": "Няма политически протекции в сделката за активите на ЧЕЗ в България. Това заяви по Дарик Асен Христов, председател на надзорния съвет на \"Еврохолд\", който бе избран за купувач от компанията в Прага.  Той повтори, че познава Цвета Караянчева (председателя на Народното събрание). \"Беше добър конструктор, ние бяхме първите, които оценихме качествата й на организатор, три години беше директор на завода в Кърджали и след това стана депутат. Това е било през 2003 г., каза още председателят на надзора на холдинга\". Потвърди, че познава и Цветан Цветанов. Според Христов, ако организираш бизнеса с малък екип и се интересуваш единствено и само от получаване на комисионни и печалби краткосрочно, може би имаш нужда от протекции. Ако се интересуваш дългосрочно - изграждаш екипи, добавяш стойност, то този бизнес е печеливш, казва той.  Дава пример със застрахователния бизнес на холдинга и изброи, че притежават бизнес  в България, Гърция, Македония, Румъния, Полша, Русия, Украйна, Италия, Испания, имат договори за покупки в Чехия, Хърватия и Беларус в застраховането. \"От 12 регулатора винаги сме получавали разрешения\". По повод разпространеното съобщение на „Фич“, че поставят под наблюдение „Еврохолд“, Христов поясни, че компанията има приходи от 1,3 млрд. лв. годишно, управлява активи за 1,4 млрд.  \"25 години сме във финансите, това разбираме. За \"Фич\" това е стандартна процедура (рейтингът сега В). Каква е причината \"Фич\" да ни постави под наблюдение? При такава голяма сделка рейтинговите агенции казват, че компаниите са под наблюдение, за да видят как тя ще се отрази. В съобщението на „Фич“ е казано, че краткосрочната перспектива е негативна, защото, ако сделката не се случи докрай, тоест не бъде разрешена от регулаторите, може да има отражение върху репутацията на холдинга. В същото време пише, че в дългосрочната перспектива ще се отрази положително, ако сделката се случи\". Христов обясни отново и източниците на финансиране на сделката. „Еврохолд“ много ясно заяви откъде ще дойдат, 80 млн. евро са от увеличение на капитала, това е достатъчно за осигуряване на собственото финансиране. От две инвестиционни банки, които са в топ 10 в света, имаме мандатни писма, които сме представили в ЧЕЗ, и те ще осигурят останалите средства (до 335 млн. евро), с които да заплатим акциите . Едновременно с това от тези банки има заявен ангажимент да осигурят за следващите 3 години 100 млн. евро  като заеми на двете дружества за оперативна дейност, за да извършат инвестиционната си програма.  Той разкрива и  как ще се връщат заемите. Дружествата на ЧЕЗ и в момента разпределят част от печалбата за дивидент, но не само това. Целта на евентуалния нов собственик е да се намалят разходите и загубите, които имат дружествата, при което печалбата им ще се увеличи, която също е източник на средства.  Колкото до опита в енергетиката, шефът на надзора заяви, че преди години не са разбирали от застраховане, от автомобили. \"Работата на една голяма финансова компания е да създава екипи. На екипа на разпределението му трябва опит в енергетиката,  на акционера на разпределението му трябва опит точно във финансирането\", каза той. Даде пример с опита на „ЧЕЗ груп“, той е да притежава дружества в енергетиката и там работят основно финансисти, а в техните дружества работят инженери. \"Така че работата на „Еврохолд“ е да осигури средствата за сделката и за инвестиции и да създадем екип от професионалисти\". Съобщи, че имат договорка, че сега съществуващия екип ще остане три години. \"С 90% от хората сме постигнали договореност и в договора е записано, че могат да останат. Привлекли сме и други специалисти, тази седмица ще представим двама или трима човека, които съветват сделката. Не смятаме да правим големи промени във висшия и средния мениджмънт\", заяви Христов. Той очаква сделката да приключи до края на годината. \"Трябва да минем два регулатора - КЗК и КЕВР. Тъжно и жалко е, че в КЕВР критериите за одобряване на такава сделка една година не са разработени. Надявам се да не се разработят така, че тази сделка да не стане. Ако са директно против, жалко. Не смятам, че има такъв интерес. Ние сме най-голямата по приходи публична компания, ние сме българска компания с ясни пари и ясно финансиране. От гледна точна на националната сигурност е по-добре българска компания да купи този бизнес, средствата да останат в България, работните места, бъдещата печалба да остават тук и на базата на това да се разраснем в региона. Какъв е националния интерес това да бъде купено от индийска компания, по-добри ли ще се грижат за нашата мрежа? Или да бъде купен от пакистанска, индийска компания? Никой ли не се притеснява, че това означава именно нарушаване на националния интерес, защото много по-лесно се регулира българска компания\", заяви той. Започнах работа през 1994, дотогава учех, заяви по Дарик председателят на надзорния съвет на \"Еврохолд\" Асен Христов. Първоначално бях в едно дружество \"Мобиком\", преминах в частния бизнес през 1995-1996 г. С двама мои колеги създадохме фирмата „Старком“, тя е основния акционер „Еврохолд“. Тя се занимаваше с телекомуникационни услуги. Изградихме голяма мрежа в почти всички окръжни градове, заедно с първия оператор, това беше и първия бизнес, с който се занимавахме. С консултантската си компания влязохме в един проект с колеги от Словакия, закупихме и изградихме банка „Моллов“, която беше в несъстоятелност. Това беше веднага след голямата хиперинфлация през 1997 г. Заедно със словаците е купихме за 1 лв., прекръстихме я на Евробанк, четири години след това я продадохме, сега е банка „Пиреос“. На базата на това започнахме и застрахователен бизнес. Ситуацията е такава, че с този екип, с който създадохме банката, се специализирахме да купуваме предприятия, които са затруднени, или недоразвити и да ги оздравяваме или развиваме, или пък са подценени. През 2005 г. преценихме, че българския пазар е малък. Отидохме най-напред в Македония и Румъния. В \"Еврохолд\" чрез „Старком“ имаме около 52-53%, заедно с Кирил Бошов и Велислав Христов. Освен нас акционери са един фонд от Финландия, имат около 15%, и други фирми, свързани с дялови фондове свързани с Лихтенщайн, Швейцария, Англия. Имаме 8500 акционери. В „Старком хординг“ винаги съм притежавал 51%.", "date": "2019.06.29", "title": "Асен Христов: Няма политически протекции  в сделката за активите на ЧЕЗ"}
{"url": "https://www.24chasa.bg/novini/article/7534477", "text": "БСП призовава МРРБ, министъра на регионалното развитие и председателя на УС на АПИ незабавно да кажат разрешават или не разрешават да бъде извършена независимата експертиза на пътища и магистрали, която са поискали от партията. Това каза на пресконференция в Централата на партията народният представител Георги Свиленски, информира  БТА. Ако са сигурни в качеството на българските пътищата, нека още в рамките на тази седмица да дадат разрешение и ние в 24-часов срок ще им предоставим независимата европейска лаборатория, допълни депутатът. Според Елена Йончева АПИ се опитва да прикрие случая с проверката в независима европейска лаборатория на българските пътища и магистрали, строени и ремонтирани в последните пет години. Йончева отбеляза, че до този момент АПИ отказва да даде разрешение за вземане на вертикални проби на ядки на българските магистрали и пътища и тяхното предоставяне на независима европейска лаборатория. По думите й вместо разрешение да бъдат взети подобни проби, АПИ им е предоставила за запознаване проектите на тези пътища. Тези проекти са необходими едва след като имаме резултатите от пробите; в противен случай запознаването с тях е безполезно, коментира Йончева и допълни, че нямат съмнение, че по документи нашите пътища, строени и ремонтирани в последните пет години, са в перфектно състояние. Тя отбеляза обаче, че лабораторните изследвания ще покажат дебелината и количеството на отделните пластове на пътната настилка; използването на неподходящи материали, нивото на сцепление. Според БСП е било проблем, че АПИ е изискала от тях да предоставят своите експерти. Напълно наясно сме, че предоставяйки имената им, те ще бъдат подложени на цялата машина за сплашване, с каквато разполага ГЕРБ, посочи Йончева и допълни, че ще сезират европейските институции за начина, по който се укрива информацията от българските данъкоплатци, избиратели и народни представители. Георги Свиленски напомни, че искането им за експертиза датира от 2 ноември 2018 г. И до този момент не са им позволили разрешение, а в средата на май с писмо са им предоставили възможност в архива на Агенцията да се запознаят с договорите за съответните пътища. \"С това писмо ни казват: уважаеми народни представители ние нищо няма да ви предоставим\", каза той. Свиленски посочи, че председателят на УС на АПИ нееднократно си е позволявал да влиза в политически заигравки и го призова да не прави това. \"Вашата работа е да управлявате агенцията, да ремонтирате и да строите безопасни пътища, да въвеждате ТОЛ-системата, а не да се занимавате с политически дейности\", каза още народният представител.", "date": "2019.06.29", "title": "БСП поиска независима експертиза на пътни отсечки"}
{"url": "https://www.24chasa.bg/novini/article/7534500", "text": "Когато ни залюти в устата след някое особено пиперливо ястие, по-добре да забравим за чашата вода - пожарът най-добре се гаси с мляко или кола, пише в. \"Метро\". Най-голяма грешка бихме направили, ако се опитаме да премахнем лютивината в устата си с халба бира. Тя има точно противоположния ефект и би я засилила, предава БТА. Изследователи от университета \"Пен\" са тествали седем напитки, за да разберат коя най-добре се справя с лютото. На 72 доброволци било предложено да изпият една особено пиперлива \"Блъди Мери\", след което получили различни напитки, за да се изпита \"пожарогасителния\" им ефект - вода, кола, газирана вода, мляко, бира. Най-добър ефект имало млякото, което благодарение на протеина си казеин, обезврежда ефекта на капсаицина, съставката виновна за лютия вкус. След него най-добре се представила колата, благодарение на високото си съдържание на захар. Тя донякъде \"заглушава\" действието на капсаицина. Напитките, съдържащи дори и малки количества алкохол, изострят паренето поради въздействието на спирта върху рецепторите ни.", "date": "2019.06.29", "title": "Млякото гаси пожара в устата след люта храна, бирата има обратен ефект"}
{"url": "https://www.24chasa.bg/novini/article/7534511", "text": "Лидерите на групата на 20-те големи икономики предупредиха днес, че нарастват рисковете за световната икономика, но не заклеймиха протекционизма. Вместо това само призоваха за свободна и честна търговия, съобщи Ройтерс. В заключителния документ от двудневната среща в японския град Осака, лидерите констатираха, че световният растеж остава нисък, а търговските и геополитическите напрежения се засилват, предава БТА. \"Борим се да осъществим свободна, честна, недискриминационна, прозрачна, предвидима и стабилна търговия и инвестиционна среда, както и да запазим пазарите отворени\", казаха те във второ изявление от срещата. В него обаче се въздържаха от отправяне на призив за противопоставяне на протекционизма. Японският премиер Шиндзо Абе подчерта, че лидерите на Г-20 имат много общо помежду си, включително това, че признават необходимостта групата да остане водещ фактор в глобалния растеж. \"Г-20 се споразумя за основните принципи в подкрепа на система за свободна търговия\", каза Абе и добави, че лидерите са обещали да предприемат по-категорични действия за подобряване на системата за уреждане на спорове в Световната търговска организация. При подготовката на документа Япония, председател на срещата, е потърсила допирни точки между САЩ, които са против критикуването на протекционизма, и други страни, искащи да се отправи предупреждение за напрежението в областта на търговията. Абе каза, че лидерите са намерили допирни точки по отношение на климатичните промени, въпреки големите различия във възгледите на членовете на Г-20. В заключителния документ се посочва, че 20-те големи икономики в света ще опитат да намалят емисиите на парникови газове, като отпуснат средства за устойчиво развитие и иновации, предаде Асошиейтед прес. САЩ обаче повториха в комюникето решението си да се оттеглят от Парижкото споразумение за климата, \"защото то действа в ущърб на американските работници и данъкоплатци\".", "date": "2019.06.29", "title": "Лидерите на Г-20: Нарастват рисковете за световната икономика"}
{"url": "https://www.24chasa.bg/novini/article/7534522", "text": "Служител на МВР е успял да разкрие организирана група от трима лекари и един посредник, които издали над 100 фалшиви ТЕЛК решения в София. Той минал по цялата верига - от плащане на сумите, до получаване на решението за над 50% инвалидност, съобщи зам.-главният прокурор Иван Гешев. Групата е действала от началото на 2019 година, като в нея единият е психиатър, управител на медицински център, а другите двама са от ТЕЛК комисии в 28-мо ДКЦ и 2-ра градска болница. Основният участник бил посредникът. Той се занимавал с търговия на дрехи на Женския пазар, където бил известен с това, че може получи документ за над 50% инвалидност. Самият той, както и жена му, също имали ТЕЛК решения. Сумите варирали от 1000 до 3000 лева, като първо се плащало авансово. Някои от кандидатите за фалшиви ТЕЛК решения били ефективно настанявани в психиатрии. Вчера били претърсени 12 адреса, от които 10 домашни и 2 офиса.  Според Гешев, този тип проблеми обаче не може да бъде решен с наказателна репресия, а тогава, когато и НОИ започне да осъществява контрол. Служителят на МВР, който е разкрил групата, е платил за фалшивия документ първо 400 евро, а после 1200 лева.Говорителят на спецпрокуратурата Сийка Милева уточни, че информацията, че посредникът може да уреди фалшив документ, се разпространявала от уста на уста. Не всеки обаче можел да стигне до него, той е трябвало да бъде заведен от доверен човек, който вече е получил фалшив ТЕЛК.", "date": "2019.06.29", "title": "Полицай под прикритие разкрил група от трима лекари, издали над 100 фалшиви ТЕЛК решения"}
{"url": "https://www.24chasa.bg/novini/article/7534547", "text": "Президентът на Русия Владимир Путин заяви днес, че Москва ще направи всичко възможно за подобряването на отношенията с Вашингтон, обтегнати от години заради Украйна и предполагаемата руска намеса в изборите в САщ, предават Ройтерс и БТА На пресконференция в Осака Путин окачестви форума на Г-20 като \"добра, благоприятна за бизнеса и прагматична\" среща. Той подчерта, че по време на разговора си с президента на САЩ Доналд Тръмп вчера двамата са се съгласили за подобряване на двустранните икономически връзки. По думите на руския президент Русия и САЩ разбират, че трябва да намерят начин \"да излязат от настоящото положение\" и сили \"да обърнат страницата и да продължат напред\". На въпрос за вероятността САЩ да наложат нови санкции на Русия Путин отговори, че Вашингтон сам решава как да гради отношенията си с Москва. Путин отбеляза, че е обсъдил с Тръмп обвиненията за намеса в изборите и ситуацията във Венецуела, но не навлезе в подробности. Руският държавен глава изрази и желанието си да подобри отношенията с Великобритания, влошени силно заради покушението на британска територия срещу бивш руски шпионин, но подчерта, че премиерът Тереза е заела твърда позиция по време на вчерашната им среща в Осака. Канцеларията на Мей съобщи, че тя е приканила Москва да предаде двамата руски граждани, заподозрени за отравянето на Сергей Скрипал и дъщеря му в Солсбъри миналата година. Путин потвърди днес, че е говорил с Мей по въпроса, но не даде никакви подробности освен да повтори, че Русия никога не е имала никакви агресивни намерения срещу когото и да било. \"Тя [. . .] изрази позицията си по доста категоричен начин, да, това е така\", призна на пресконференцията си руският президент. Той оцени срещата си с нея като \"малка, но положителна стъпка в правилната посока\". По-рано днес Тръмп потвърди, че Путин го е поканил на церемонията догодина по случай 75-годишнината от победата над нацистка Германия. \"Той ме покани, а аз казах, че ще си помисля сериозно\", каза американския президент на своята пресконференция в Осака.", "date": "2019.06.29", "title": "Путин: Ще направим всичко възможно, за да подобрим отношенията си със САЩ"}
{"url": "https://www.24chasa.bg/novini/article/7534544", "text": "Отказ да го пуснат в тоалетната на затворено заведение е причината за грубото поведение на шефа на 6-о РУ Петър Василев снощи, научи \"24 часа\". Ядосан, той уринирал в храстите на обекта  Той спрял колата си на драйв тру (спираш и поръчваш, без да напускаш автомобила б.а.) и от прозореца питал за тоалетната. Обяснили му, че заведението е затворено, а той се ядосал. Почнал да буйства и уринирал в храстите. Служителите сигнализирали на охраната, а Василев потеглил с колата си. На бул. \"България\" бил спрян от пътни полицаи, но отказал проверка за алкохол с дрегер. Не се явил и на кръвно изследване. Затова книжката му е взета за 2 години, а колата му е дерегистрирана за 1. Василев е отстранен от длъжност, вероятно ще го обвинят в хулиганство.", "date": "2019.06.29", "title": "Шефът на 6-о РУ уринирал в храстите на заведение, вижте го"}
{"url": "https://www.24chasa.bg/novini/article/7534550", "text": "Бомба избухна снощи във входа на жилищна сграда в черногорския град Цетине, предаде Танюг. Ранени няма, съобщават местните медии като добавят, че става въпрос за заложено взривно устройство, предава БТА. Полицията извършва оглед.                                                                                                                                                                                                                                                                                                                       ", "date": "2019.06.29", "title": "Бомба избухна в жилищна сграда в черногорския град Цетине"}
{"url": "https://www.24chasa.bg/novini/article/7534555", "text": "В Дубровник вчера бе регистриран температурен рекорд, когато в 15 часа бе измерена температура на въздуха 37,3 градуса по Целзий, съобщиха местните медии. Горещината се запази и във вечерните часове. В 20 часа температурата на въздуха бе 33 градуса и Дубровник бе най-горещият град в Хърватия, предава БТА. Към 15 часа в хърватските адриатически курорти Макарска, Плоче и Шибеник бяха измерени 35 градуса по Целзий.", "date": "2019.06.29", "title": "Жега и в Дубровник, регистрираха температурен рекорд за юни"}
{"url": "https://www.24chasa.bg/novini/article/7534574", "text": "Оценката на държавата /Северна Македония/ е, че най-бързият, най-простият и най-евтиният начин да се осигури базисна енергия за по-дълъг срок е чрез атомната централа \"Белене\" в България и с включване в изграждането й, заяви вицепремиерът на Северна Македония Кочо Ангушев, но добави, че това е далече от реализация, предават агенция МИА и БТА. \"Българската страна обяви, че събира оферти, в което на практика търси партньори за този проект. Ние като държава вероятно трябва да видим нашия интерес да участваме в такъв обект, тъй като с хода на времето губим базисната си енергия, защото нямаме въглища\", каза Ангушев. Пояснявайки, че базисна енергия се произвежда от въглища, газ или гориво и други източници няма, вицепремиерът подчерта, че тъкмо затова македонската страна е проявила интерес за участие в Белене. \"Все още обаче концепцията от българска страна не е ясна и те нямат изградена докрай финансова конструкция, нито структура на заинтересуваните страни. Виждам, че целият регион изразява интерес за участие в този проект. Мисля, че е много рано да се говори за някаква конкретна реализация\", каза Ангушев.", "date": "2019.06.29", "title": "Северна Македония: Имаме интерес да инвестираме в \"Белене\", но това е далече от реализация"}
{"url": "https://www.24chasa.bg/novini/article/7534579", "text": "Преди 10 години в столицата имаше 10 км метро, сега са 40, а след няколко месеца ще бъдат 52 км. Това каза кметът на София Йорданка Фандъкова в предаването „Седмицата“ по Дарик радио, предава \" \". “Очевидно е, че за 10 години градът се промени значително. Промени се атмосферата. Преди 10 години София имаше 10 км метро. Днес те са 40, а само след няколко месеца ще бъдат 52. Това са 42 км. ново метро само за 10 години и това не е просто най-удобният градски транспорт, това е проект, който променя средата, променя града и начина на живот на хората и отношението им към града“, поясни тя. “Преди 10 години депонирахме 100 % битовите отпадъци в града. Днес депонираме 15%. Това стана благодарение на изградените инсталации за битови отпадъци, които помогнаха за решаването на един от най-тежките проблеми на града – кризата с отпадъците. Плановете ни са след няколко години да имаме нулеви отпадъци и нулево депониране на отпадъците“, добави Фандъкова. Според нея видима е и промяната на организацията на градския транспорт. „Не е нужно да се връщам 10 години назад, само преди 5 години се возихме в старите „икаруси“, в който докато валеше капеше дъжд. Днес те са в историята. 90% от автобусния парк на града е с най-високия екологичен стандарт евро – 6“, коментира още столичният кмет. „Вече по улиците на София се движат първите 20 електробуса, само след два-три месеца ще имаме още 15. Това са превозни средства с нулеви емисии,“ допълни тя. „25 нови трамвая, първите от десетилетия, 90% подменен тролейбусен транспорт. Това е коренна промяна в обществения транспорт на града, което е най-важната предпоставка за това хората да оставят собствените си автомобили“, изтъкна още Фандъкова. Според нея управлението на София има чувствителен напредък във всички сфери. „Първият от няколко години нов градски парк – „Възраждане“, който в момента се разширява, първият аквапарк с минерална вода, обновени са почти всички градски паркове, в момента се работи в „Западен парк“. „За мен образованието, културата и духовността са наистина това, което променя нагласите на хората, променя отношението към града, съпричастността и отношенията към тях“, посочи тя. „За тези 10 години построихме 90 нови сгради на детски градини, 4 нови училища, в момента строим 10 нови училищни сгради и очаквам следващата година, когато бъдат завършени, да няма училище без физкултурен салон“, заяви тя. Фандъкова отчете, че е заварила поне 10 училища, в които децата са играели в класните стаи. „Заедно с това работим много активно в сферата на културата. С това искрено се гордея, защото аз започнах тази дейност като заместник-кмет по култура. Ние направихме истинска реформа“, добави тя.", "date": "2019.06.29", "title": "Фандъкова: 42 км ново метро са изградени в София само за 10 години (Видео)"}
{"url": "https://www.24chasa.bg/novini/article/7534260", "text": "Организацията за забрана на химическите оръжия (ОЗХО) съобщи, че новият разследващ екип , чиято цел е да установи извършителите на нападения с химическо оръжие в Сирия, е започнал работа, предаде Франс прес. Страните членки на ОЗХО решиха преди година да позволят на организацията да установява извършителите на химически нападения в Сирия. Досега ОЗХО разследваше с цел да отговори на въпроса дали подобни оръжия са били използвани, но без да посочва виновни, предава БТА. Сирия заяви пред ОЗХО, че отказва да допусне на своя територия директора на този нов разследващ екип. Дамаск и Москва обвиняват базираната в Хага организация в политизация. Новият екип \"започна работата си, за да определи извършителите на химически нападения в Сирия\", заяви генералният директор на Организацията за забрана на химическите оръжия Фернандо Ариас, но не съобщи подробности за първите действия на новия екип. Западните страни оказаха натиск да се даде на ОЗХО мандат да посочва виновните за извършването на химически нападения след серия от довели до смъртни случаи инциденти в Сирия и отравянето на бивш руски шпионин във Великобритания.", "date": "2019.06.29", "title": "Нов екип на Организацията за забрана на химическите оръжия ще търси виновните за атаките в Сирия"}
{"url": "https://www.24chasa.bg/novini/article/7534262", "text": "Лидерите на страните от Европейския съюз, присъстващи на срещата на върха на Г-20 в Осака, са се съгласили германският кандидат Манфред Вебер да не стане председател на Европейската комисия, съобщава в. \"Велт ам зонтаг\", позовавайки се на осведомени източници, предават Ройтерс и БТА. Решението било постигнато по време на разговори в кулоарите на срещата на върха на Г-20 в Осака, Япония. Канцлерът на Германия Ангела Меркел, която подкрепяше Вебер за мястото на Жан-Клод Юнкер, е приела решението, пише изданието, като припомня, че френският президент Еманюел Макрон бе против кандидатурата на Вебер. Според \"Велт ам зонтаг\", освен (кандидата на социалистите) Франс Тимерманс, се обсъждат кандидатурите на преговарящия за Брекзит Мишел Барние, главния изпълнителен директор на Световната банка Кристалина Георгиева, премиера на Хърватия Андрей Пленкович, допълва ТАСС. Извънредната среща на върха на ЕС, на която се очаква да бъде взето окончателно решение, е планирана за утре, 30 юни.", "date": "2019.06.29", "title": "\"Велт ам зонтаг\": Лидерите на ЕС са решили  Вебер да не бъде председател на ЕК"}
{"url": "https://www.24chasa.bg/novini/article/7534264", "text": "Близо дузина изтребители Ф-22 \"стелт\" от американските ВВС са разположени в Катар на Персийския залив - част от подкрепленията, които Централното командване на САЩ поиска през май в отговор на повишената според него иранска заплаха срещу американските сили в района, предават Асошиейтед прес и БТА. Сентком съобщи вчера, че изтребителите Ф-22 \"Раптър\" са пристигнали в авиобазата Ал Удейд, \"за да защитават американските сили и интереси\", и помести на сайта си снимки на няколко от самолетите, пристигнали в четвъртък, подчертавайки, че Ф-22 за първи път се разполагат в Ал Удейд, център на американските въздушни операции в Близкия изток. Изтребителите Ф-22, които носят ракети \"въздух-въздух\" и могат да изпълняват също атаки по наземни цели, преди бяха разположени в авиобазата Ал Дафра в Обединените арабски емирства, където бяха използвани миналата година за въздушна подкрепа на американски и партньорски сили в Сирия, припомня АП. Четири стратегически бомбардировача бяха разположени в Ал Удейд дни преди съобщението на 5 май на Белия дом за изпращането в региона на военноморска група начело със самолетоносача \"Ейбрахам Линкълн\" в отговор на \"обезпокоителните и ескалиращи индикации и предупреждения\" и като \"послание към иранския режим, че всяка атака срещу интереси на САЩ или на техните саюзници ще бъдат посрещнати с безмилостна сила\". По искане на ген. Франк Макензи, командира на Сентком, допълнителни зенитни ракети \"Пейтриът\" също бяха изпратени в региона на Залива през последните седмици, допълва АП. Той получава и допълнителни самолети за наблюдение и събиране на разузнавателна информация с цел подобряване на способността на американските сили да следи за потенциални ирански заплахи срещу корабоплаването в региона на Залива.", "date": "2019.06.29", "title": "Допълнителни US изтребители са изпратени в Персийския залив заради напрежението с Иран"}
{"url": "https://www.24chasa.bg/novini/article/7534266", "text": "Полицията на Германия заяви, че е спряла най-големия онлайн магазин за незаконна търговия с наркотици в страната и е арестувала 11 души след продължило месеци разследване, предаде ДПА. Арестуваните са на възраст между 24 и 44 години. Те са задържани във връзка с продажба на наркотици в големи количества. Сред тях има холандец, двама поляци и осем германци, информира БТА. Главният заподозрян е идентифициран като 26-годишен германски гражданин, започнал дейността на онлайн магазина \"Химическа революция\" през септември 2017 г. Той е смятан за основният организатор на престъпната група, заяви полицията. Съобщава се, че един от арестуваните германци е живял на испанския остров Майорка и е бил задържан, когато е дошъл в Германия в края на май. Международният онлайн магазин е предлагал главно синтетични наркотици като екстази и амфетамини, а също хероин, кокаин и канабис. Клиентите са използвали като платежно средство криптовалутата биткойн. Доставките са се извършвали по пощата, като често са били използвани фалшиви пощенски кутии в големи жилищни комплекси. Според полицията групата е имала приходи от 2 милиона евро за 18-те месеца, в които се е водело разследването.", "date": "2019.06.29", "title": "Спряха онлайн магазин за наркотици в Германия, плащало се с криптовалути"}
{"url": "https://www.24chasa.bg/novini/article/7534274", "text": "Денис Сергеев, третият руснак, уличен в опита за отравяне на бившия руски шпионин Сергей Скрипал и дъщеря му Юлия в Солзбъри миналата година, е висш офицер от военното разузнаване и на практика е бил ръководителят на операцията. Това показват последните сведения, изнесени по случая от Би Би Си в програмата „Нюзнайт“ и разследващия сайт Bellingcat. При предишното разследване бе установено, че освен Александър Мишкин и Анатолий Чепига във Великобритания по време на инцидента е бил и Денис Сергеев. Сега е уточнено, че той е пристигнал сутринта на 2 март 2018 година на литеще „Хийтроу“ и е напуснал страната на 4 март следобед след като веществото „Новичок“ е било вече на дръжката на входната врата на дома на Сергей Скрипал, предава  . На базата на данните от неговия телефон Bellingcat е установил движенията му. Той не е напускал Лондон и по всяка вероятност през цялото време е държал връзка с останалите двама, както и с Москва. Много е вероятно той да се срещнал за кратко с Мишкин и Чепига малко преди да отпътуват от Лондон за Солзбъри. Разследващите твърдят, че Сергеев е с чин генерал-майор, докато Мишкин и Чепига са полковници. Припомня се също, че Денис Сергеев, известен под псевдонима Сергей Фьодоров, вероятно има връзка и с отравянето на български бизнесмен през 2015 година. Би Би Си цитира Христо Грозев от Bellingcat, че въпреки сведенията, че Сергей Скрипал е бил следен отдавна от руското военно разузнаване и е имало сериозна подготовка, решението за действие е било взето в последния момент, тъй като от телефона на Сергеев става ясно, че на 1 март в Москва той отчаяно е звънял на агенции, за да си осигури полетите до Лондон и обратно. Случаят \"Скрипал\" отново бе повдигнат от премиера Тереза Мей на срещата й с Владимир Путин на съмита на Г-20 в Япония. Русия отрича да е замесена.", "date": "2019.06.29", "title": "Би Би Си: Генерал-майор от руското разузнаване е ръководил отравянето на Скрипал"}
{"url": "https://www.24chasa.bg/novini/article/7534278", "text": "Американският президент Доналд Тръмп предложи с туит на севернокорейския лидер Ким Чен Ун да се срещнат днес в Демилитаризираната зона (ДМЗ), която разделя двете кореюски държави, предават Франс прес и БТА. Тръмп, който е в Осака за срещата на върха на Г-20, написа в Туитър: \"След важните срещи, особено с китайския президент Си, ще замина от Япония за Южна Корея. Докато съм там, ако председателят Ким види това (съобщение), аз бих искал да се срещна с него на Границата/ДМЗ, просто за да му стисна ръка и да кажа \"Здрасти\"(?)!\". Преизидентът на САЩ Доналд Тръмп обясни, че поканата му към севернокорейския лидер Ким Чен Ун да се срещне с него в Демилитаризираната зона между Северна и Южна корея, е импулсивно решение, взето в момента, предаде ДПА. \"Просто ми хрумна тази сутрин\", каза Тръмп в Осака. \"Просто опипвах почвата, защото не знам къде се намира той точно сега, може да не е в Северна Корея. Ако председателят Ким иска да се срещнем, аз ще съм на границата. Изглежда ние се погаждаме добре\". Ако не бях избран за президент, сега щяхме да сме във война със Северна Корея, похвали се Тръмп, като подчерта, че \"не бърза\" по севернокорейското досие. Тръмп добави, че ако действително се срещне с Ким, това вероятно ще бъде само за \"две минути\", понеже толкова е цялото налично време, отбеляза ДПА. Тръмп каза, че иска да разгледа строго охраняваната и укрепена междукорейска демилитаризирана зона като пример за това как изглежда една \"истинска граница\", предаде Асошиейтед прес. Той похвали загражденията от бодлива тел, минните полета и останалите мерки за сигурност, маркиращи линията на примирието между двете Кореи, които технически остават в състояние на война. Тръмп каза: \"Между другото, като говорим за стена, за граница, ето това се казва граница. Никой не преминава през тази граница. Това наричам аз истинска граница\". Тръмп превърна ограничаването на нелегалната имиграция и построяването на стена на мексиканската граница в централна тема на кандидат-президентската си кампания през 2016 г., макар че сега среща трудности да реализира предизборното си обещание, отбелязва АП.", "date": "2019.06.29", "title": "Тръмп покани Ким Чен Ун на среща на границата между двете Кореи"}
{"url": "https://www.24chasa.bg/novini/article/7534285", "text": "Силите на маршал Халифа Хафтар осъдиха намесата на Турция в Либия и решиха да забранят всички търговски полети между двете страни, предаде ДПА, като цитира говорител на Либийската национална армия на Хафтар. \"Турция поддържа правителството на националното съгласие и има турски офицери и войници в Триполи, както и турски разузнавателни самолети в цялото небе на Либия\", заями на пресконференция Ахмед ал Мисмари, предава БТА. Всички турски кораби и самолети отсега нататък са вражески цели, каза Мисмари, като уточни, че забраната включва търговските полети от и до Турция. \"Всички тези мерки са заради грубата намеса на Ердоган в либийските работи и тези действия трябва да спрат\", каза Мисмари.", "date": "2019.06.29", "title": "Силите на Хафтар осъдиха намесата на Турция в Либия, забраниха полетите до страната"}
{"url": "https://www.24chasa.bg/novini/article/7534294", "text": "Бившият македонски министър на транспорта и комуникациите Миле Янакиевски отива в ареста поради злоупотреба със служебното си положение при продажбата на държавна земя, информира Янакиевски бе сред най-приближените министри в правителството на избягалия в Унгария бивш премиер Никола Груевски. Срещу него е наложена мярка „задържане под стража 30 дни\". Заедно с него в ареста отиват още 8 души от бившата управляваща партия ВМРО - ДПМНЕ. Разследването се води от Прокуратурата за борба срещу корупцията и организираната престъпност. Задържаните имат право да обжалват решението на Наказателния съд в Скопие. Според прокуратурата от действията на групата около Янакиевски са нанесени щети на държавния бюджет в размер на 2.6 млн.евро.", "date": "2019.06.29", "title": "Бивш македонски министър на Груевски отива в ареста"}
{"url": "https://www.24chasa.bg/novini/article/7534302", "text": "Американският президент Доналд Тръмп заяви, че е готов за \"историческо\" търговско споразумение с Китай, в началото на днешните разговори с китайския президент Си Цзинпин в рамките на срещата на върха на Г-20, информира БТА. \"Мисля, че това ще бъде много продуктивна среща и че ние можем да постигнем нещо, което ще бъде наистина монументално. Ако сключим справедлива търговска сделка, това ще бъде историческо. Ние сме напълно отворени за това\", каза Тръмп, като наблегна на много добрите си отношения със Си Цзинпин, с когото, по думите му, са са прекарали много време заедно и са станали приятели, предаде Ройтерс. И двамата лидери демонстрираха добри намерения преди днешната среща, отбелязва Асошиейтед прес. Си Цзинпин започна изявлението си, като спомена \"дипомацията на пинг-понга\", поставила начало на нормализирането на отношенията на САЩ с Китай преди близо 50 години, като подчерта, че \"диалогът е по-добър от конфронтацията\". На срещата Тръмп придружаваха държавният секретар Майк Помпейо и американският представител за търговските преговори Робърт Лайтхайзър, както и дъщерята на президента и негов съветник Иванка Тръмп, предаде Франс прес.", "date": "2019.06.29", "title": "Тръмп: Готов съм за историческо споразумение с Китай"}
{"url": "https://www.24chasa.bg/novini/article/7534306", "text": "Италианската полиция арестува рано тази сутрин германката Карола Ракете, капитан на кораба, спасяващ мигранти в Средиземно море \"Сий-уоч 3\", след като акостира в порт Лампедуза, предават Ройтерс и БТА Корабът на германската благотворителна организация \"Сий-уоч\", който плава под холандски флаг, оставаше в открито море повече от две седмици с 40 спасени африканци на борда. След като изчака в международни води за покана от Италия или някоя друга страна от ЕС да приеме кораба, капитан Карола Ракете реши да отплава към италианския остров Лампедуза, но беше блокирана от кораби на италианските държавни органи. Обаче около 1,00 ч. по Гринуич тази нощ Ракете влезе в пристанището, където корабът хвърли котва, посрещнат от засилено полицейско присъствие. Телевизионни кадри показаха как митническа полиция сваля Ракете от борда на кораба и я отвежда. Мигрантите остават на кораба. Телевизия РАИ съобщи, че тя е арестувана за оказване на съпротива срещу боен кораб, което се наказва със затвор до 10 години. Италианският вътрешен министър Матео Салвини бе предупредил, че ще позволи Ракете да хвърли котва само след като други страни от ЕС се съгласят да приемат незабавно мигрантите, но дори тогава италианските власти ще конфискуват кораба и ще съдят капитана за помагачество на трафиканти на хора. Премиерът Джузепе Конте каза пред репортери в Осака вчера , че три-четири европейски страни са изявили желание да се включат в преразпределянето на мигрантите. Ракете вече е под разследвлане за нарушаване на засилените италиански закони срещу неправителствени спасителни кораби.", "date": "2019.06.29", "title": "Арестуваха на остров Лампедуза капитанката на кораба \"Сий-уоч 3\", спасяващ мигранти"}
{"url": "https://www.24chasa.bg/novini/article/7534246", "text": "Китайският военноморски флот ще участва в три състезания на Международните игри на армията 2019 през август в Русия, информират официални източници. Военноморските сили ще участват в състезания за морски пехотинци, въздушни единици и водолази, предава  Всички 33 офицери и войници, които ще се включат, за първи път ще участват на Игрите, като средната им възраст е по-ниска от екипите в предишни години. В момента участниците се подготвят усилено за състезанията. Китайският флот се включва в Игрите в четири последователни години, като през миналогодишните се класира на първо място в дисциплината „Морско нападение\".", "date": "2019.06.29", "title": "Китайският флот ще вземе участие в 3 състезания на Международните игри на армията-2019"}
{"url": "https://www.24chasa.bg/novini/article/7534317", "text": "Известната в Канада организаторка на български събития в Монреал Моника Петрова е била убита от мълния, докато била на ваканция в България, пише . Трагичният инцидент станал в петък следобед, при внезапно разразила се буря – обилен дъжд, придружен от гръмотевици, съобщи кметът на селото Рефат Феляти. 48-годишната Моника Петрова от Ямбол, която наскоро се е върнала от Канада, била на гости в Мадан на свой приятел и с него, и с още двама други мъже, излезли на разходка в посока село Бориново, отстоящо на 6 километра от миньорския град. И именно преди селото ги изненадал дъждът, потвърди шефът на ОД на МВР в Смолян старши комисар Николай Димов. Тя е държала GSM в ръката и именно това е привлякло гръмотевицата. Моника е убита на място, а спътниците й само са разтресени, а след преглед в маданската МБАЛ са освободени. Междувременно, полицейски екип е направил оглед на местопроизшествието. Това е нелеп, трагичен случай и разследване няма да има, но Окръжната прокуратура в Смолян е уведомена, заяви ст. комисар Димов. А загинал от гръмотевица човек в Смолянско не е регистриран от далечната 1952-а година, припомнят запознати. Моника Вълеева (по мъж Петрова) е една от създателките на българския център “Паисий Хилендарски” в Монреал и организатор на десетки събития за нашата общност там. Приятели и близки са шокирани от внезапната и нелепа кончина. “Съкрушена съм от трагедията! Познавах и работех с Моника. Един подържащ българската културата в Монтреал дух, го няма вече сред нас! Моника, твоите дела няма да отидат напразно! Светлина по пътя ти, много рано ни напусна …”, каза президентът на Българския културен център в Сиатъл Елка Русков. “Тя беше невероятно благ, добър и възпитан човек, детски учител по професия, работеше в канадска детска градина . Обичаше много България, всяко лято си ходеше за два месеца! Беше водеща фигура в Монреал на редица извънкласни форми за изучаването на български език, преподаваше и български народни танци. Мони бе Изключително стриктна и коректна в организирането на събития, много уважителна към всички български изпълнители. Работихме от 2013 година и сме организирали съвместно редица събития на гостуващи изпълнители като: Група Сигнал, Глория, Диана експрес , Галена, Малина , Тони Дачева, Комиците, Тони Димитрова, редица театрални постановки със знаменити артисти, последната от които “Големанов” от Ст.Л.Костов.”, спомня си Петя Романова, която организира турнета в Северна Америка. “Загубата при тази нелепа трагедия е изключително голяма за мен , първо – загубих верен и достоен приятел в лицето на Моника, и впоследствие , от работен аспект – губя коректен дългогодишен организатор в Монреал . Бог да прости прекрасната Моника и искрени съболезнования на съпруга й Жоро и нейните близки!”, добавя Петя. От 10 години с Моника работи и Анастасия Върбанова. “Отиде си много хубав човек, отзивчива, внимателна. Моника никога не влизаже в конфликти, беше много интелигентна жена. Тя беше всеотдайна, това го казват всички артисти от България, които идваха и с които тя работеше. Определено ще липсва не само на приятелите си, но и на българската общност в Монреал”, каза Анастасия Върбанова.", "date": "2019.06.29", "title": "Убитата от мълния край Мадан живеела от години в Канада, била на ваканция в България"}
{"url": "https://www.24chasa.bg/novini/article/7534322", "text": "Президентът на САЩ Донлад Тръмп е повдигнал въпроси за човешките права по време на закуската със саудитския престолонаследник принц Мохамед бин Салман, заяви Белия дом без повече уточнения след срещата и я определи като \"продуктивна\", предават ДПА и БТА. \"Те обсъдиха ключовата роля на Саудитска Арабия в гарантирането на стабилността в Близкия изток и на глобалните петролни пазари, нарастващата заплаха от Иран, увеличения търговски обмен и инвестиции между двете страни и важността на въпросите на правата на човека\", гласи изявлението на Белия дом. Самият Тръмп каза пред репортери, че цени високо покупката от Саудитска Арабия на американско военно оборудване и нарече принца свой прятел, който е допринесъл за модернизирането на кралството с икономически и социални реформи, допълва Ройтерс. \"За мене чест да се срещна с принца - мой приятел, човек, който е направил реални неща през последните пет години за отварянето на Саудитска Арабия\", каза Тръмп преди закуската в Осака в кулоарите на форума на Г-20. \"Мисля особено за това, което е направено за жените и виждам какво се случва - то е като революция в много позитивен смисъл\", каза американският президент. Той похвали и саудитските усилия в контратероризма, като заяви: \"Свършихте страхотна работа\".", "date": "2019.06.29", "title": "Тръмп: За мен е чест да се срещам със саудитския принц, той е мой приятел"}
{"url": "https://www.24chasa.bg/novini/article/7534331", "text": ", е \"много интересно предложение\", заяви Северна Корея, предава БТА. \"Възприемаме това като много интересно предложение, но още не сме получили официална покана\", заяви първият заместник-министър на външните работи Чхуе Сон Хюи, цитиран от севернокоресйката агенция КЦТА. \"Моето мнение е, ако срещата на високо равнище между КНДР и САЩ се проведе на разделителната линия, както възнамерява президентът Тръмп, това би било още един значим шанс за по-нататъшно задълбочаване на личните отношения между двамата лидери и за напредък на двустранните отношения\", заяви дипломатът, цитиран от Ройтерс.", "date": "2019.06.29", "title": "Северна Корея: Поканата на Тръмп за среща с Ким е много интересно предложение"}
{"url": "https://www.24chasa.bg/novini/article/7534333", "text": "Бившият барабанист на легендарната американска рок група Guns N' Roses Стивън Адлър e бил приет в болница, след като се е наръгал в дома си, съобщава TMZ. Според източници на сайта, в четвъртък вечерта, около 18:30 часа, е подаден сигнал за инцидента на телефон 911 в дома на известния музикант. Когато пристигнали полицаи и лекари, открили Адлер с прорезна рана в областта на стомаха.  Според информация на TMZ, няма опасност за живота на барабаниста, няма и заподозрян за инцидента.  Адлър е част от Guns N' Roses до 1990 година, когато е изхвърлен от групата заради пристрастеността му към хероин. ", "date": "2019.06.29", "title": "Бивш барабанист на Guns N' Roses е в болница, открили го с прорезна рана в корема (Видео)"}
{"url": "https://www.24chasa.bg/novini/article/7534345", "text": "В голяма степен сме на кантарно положение, в което имаме пет позитива и пет негатива. Трябва да работим, за да отпаднат негативите. Това коментира министърът на правосъдието Данаил Кирилов в студиото на \"Денят започва с Георги Любенов\" по   по повод мониторинговия доклад от страна на Европейската комисия към България. По думите му някои от негативите са по причини, независими от страната ни. Трябва ни възможно най-стриктното изпълнение на препоръките, получени в последния доклад на Европейската комисия, заяви Кирилов. Имаме проблем с недоверието, това е чувствителен елемент в една реформа. По тази причина и усещането за корупция в България е по-високо, контатира правосъдният министър. Според Данаил Кирилов по отношение на \"Апартаментгейт\" прокуратурата правилно е отбелязала да не се бърза със заключенията, тъй като върви и данъчна проверка. Твърде бързо раздаваме правосъдие в нашето общество, каза Кирилов.", "date": "2019.06.29", "title": "Данаил Кирилов: Трябва ни стриктно изпълнение на препоръките в доклада на ЕК"}
{"url": "https://www.24chasa.bg/novini/article/7519244", "text": "Всеки с по-дълъг семеен живот знае, че идва един момент, в който голямата любов и страст се укротяват и неизбежно рутината взема връх в отношенията. За повечето хора това не е проблем, тъй като с годините човек изгражда към партньора си привързаност. И дори понякога отношенията да скърцат, е склонен на компромиси, защото се движи от други неща като обич, доверие, деца. Е, понякога всеки иска просто да си отдъхне малко и да избяга от семейния дом, излизайки с приятели или дори отивайки на самостоятелна почивка, но никой не превръща това в норма за щастие. Или поне така се смяташе допреди дни, когато американската актриса Гуинет Полтроу отвори кутията на Пандора. Тя разказа, че с последния си съпруг, за когото се омъжи миналия септември, не живеят непрекъснато заедно. Той прекарва при нея 4 дни от седмицата, а след това отива в своята къща, където се грижи за двете си деца от предишен брак. И този график е направен, за да бъде запазена свежа тяхната връзка. За широката публика вероятно това звучи налудно, но за хора като Полтроу, която от години се подлага на различни уелнес практики, изглежда съвсем в реда на нещата. Още повече че се оказва, че е препоръчано от гуруто ѝ по интимни въпроси Михаела Бом. Родената в Австрия психотерапевтка емигрира в САЩ през 1994 г. и бързо се превръща в съветник на много холивудски звезди. Освен Полтроу неин голям фен е актьорът Уил Смит, който даже рекламира книгата ѝ в интернет. И макар вече да има над 42 000 часа консултации в офиса си в Холивуд, тя продължава да провежда и семинари по любовни отношения за съвсем обикновени хора. Обучението ѝ включва едночасова беседа за начинаещи, която струва 40 долара, уикенд семинар за 350-450 долара или 5-дневен за 2400 долара, включващ 60 часа лекции. Обучавала е както жена на 89 г., така и навършил току-що 19 г. младеж. Чувам както за търсене на партньори в интернет, така и какво се случва в старчески домове, казва Бом. По думите ѝ, колкото и нелогично да звучи, проблемите са едни и същи. Първо се появява любовта и след това идва всепоглъщащата нужда да прекарваш всеки момент в присъствието на своя любим, което обаче може несъзнателно да убие връзката. “Първоначално всичко изглежда чудесно, но един ден ще се окажете седнали един до друг по пижами пред телевизора. Ще ядете чипсове и ще гледате “Игра на тронове”, без да си говорите, обяснява 51-годишната Бом. Самата тя също живее отделно от своя съпруг. По този начин, когато сме заедно, ние можем да поддържаме същото чувство и усещане, както когато бяхме гаджета, обяснява специалистката по интимни въпроси. Но уточнява, че не би препоръчала разделени домове на когото и да е, ако няма сериозна причина за това. Всичко е много индивидуално и често свързано с цялостното светоусещане на хората. С това дали могат да допуснат някого в личното си пространство и едновременно с това да го запазят за себе си. “Вашето “да” не означава нищо, докато не изречете и едно твърдо “не”. Ако не поставите граница, не можете да откажете нищо. Аз вярвам, че колкото повече пространство се запълва между двама души, толкова по-добра и силна е тяхната еротична връзка. Мисията ми е да ремонтирам приказката. Толкова е тъжно да видиш как хората се опитват да пресъздадат нещо, което не работи”, казва Бом. Оказва се, че тази нова мода да не си непрекъснато с половинката си става все по-популярна сред възрастните и добре образовани жители на САЩ. Проучване сред близо 8000 души над 50 г. е показало, че 8% от тях имат партньор, но не са сключили брак, а 39 процента са семейни, но живеят разделено. Според извършилите изследването социолози този начин на живот се харесва на двойките, тъй като им дава възможност да избегнат монотонност в отношенията. Освен това хората, които не се виждат всеки ден, осъзнават, че трябва да използват пълноценно времето си заедно. Много малко партньори обаче имат финансова възможност да поддържат две жилища или пък нерви да променят всяка седмица местоположението на децата си, без това да води до допълнителен стрес. Може би затова този модел на семейно щастие е разпространен преди всичко сред мъжките гей двойки и високообразованите специалисти, чиято кариера е свързана с чести и дълги отсъствия от дома, както става ясно от доклад, публикуван в списание “Демографик рисърч”. Според социолога Ерик Клиненбърг схемата заедно, но разделени е особено привлекателна за Ню Йорк, където има бурен социален живот и хората обикновено не съдят останалите какво правят в домовете си. Изследване в Европа обаче също установява, че повечето двойки възнамеряват да живеят заедно, но най-рано след 3 г. Според Михаела Бом, живеейки заедно, но разделено е само една от многото съществуващи възможности. Тя насърчава своите клиенти и да прекарват повече време с телата си сутрин, но не като мастурбират. “Може да го направите дори само с една песен. Пуснете уредбата и оставете мислите ви да блуждаят. Вашето тяло не съществува, за да го паркирате в един стол пред компютър. То е мястото, където ще намериме мъдрост, интуиция, енергия и удоволствие. Ако постоянно стоим пред някакво устройство, което ни отделя от нашето тяло, това прави интимната връзка между хората още по-трудна”, посочва Бом. По думите ѝ чувственият контакт с тялото може да се постигне и просто като му сложиш бавно овлажняващ крем след душ. Важното е да има време в седмичния график за специален контакт с него. “Всички мои семейни приятели смятат, че начинът, по който съжителстваме с Брад, е идеален, и са на мнение, че не трябва да променяме нищо”, сподели 46-годишната Гуинет Полтроу пред “Сънди таймс”. Холивудската звезда се омъжи за две години по-големия от нея продуцент Брад Фалчък миналия септември след продължила четири години връзка. В деня на сватбата им актрисата написа в инстаграм, че това е най-красивият ден от живота им. Тя има 15-годишна дъщеря и 13-годишен син от брака си с фронтмена на “Колдплей” Крис Мартин. Фалчък е баща на момиче и момче от предишна връзка. Според Боу моделът “заедно, но разделени” може и да не продължи цял живот. Понякога е достатъчно само да предотврати инерцията, която кара двойките да се развеждат, когато нещата буксуват. Друг път обаче се оказва единствената работеща схема за семейно щастие.", "date": "2019.06.29", "title": "Как семейни си почиват един от друг"}
{"url": "https://www.24chasa.bg/novini/article/7534242", "text": "Един от водещите британски икономисти казва, че китайските потребители ще бъдат движещата сила на бъдещия глобален икономически ръст, информира  Джим О'Нийл, председател на международния мозъчен тръст Chatham House и бивш главен икономист към „Голдман Сакс\", направи коментара в реч на Китайско-британски икономически и търговски форум в Лондон. „Ако Китай продължи с 8% ръст на номиналния БВП, който според мен е 5% реален БВП, както и 3% инфлация, и ако китайските потребители станат 50% от тази сума, промяната от следващата година до следващото десетилетие ще е някъде между 11 и 12 трилиона долара, което равносилно на създаването на още един Китай\", анализира икономистът. Според О'Нийл започнатата преди шест години инициатива „Един пояс, един път\" ще изиграе огромна роля за глобалната търговия, която е измъчвана напоследък от засилващ се протекционизъм и унилатерализъм. „Ако инициативата бъде приложена колективно, тя може да трансформира модела на търговията в Азия, особено между Китай и Индия, двете най-големи страни в БРИКС\", допълва той. О'Нийл каза още, че настоящият търговски спор със САЩ не е най-важното предизвикателство пред страната. За да продължи Китай успеха си, той трябва да обърне внимание на застаряващото население, което е ключов фактор за забавянето на икономическия ръст, както и да се справи с проблемите свързани с околната среда и контрола на населението в градските райони.", "date": "2019.06.29", "title": "Експерт: Китайските потребители ще задвижват глобалния растеж в бъдеще"}
{"url": "https://www.24chasa.bg/novini/article/7534258", "text": "На парализиран френски пациент, който е във вегетативно състояние от повече от 10 години, трябва да бъде позволено да умре, постанови днес френският Върховен касационен съд, цитиран от Ройтерс и БТА. Висшата съдебна инстанция отхвърли съдебния акт на апелативен съд, който миналия месец нареди на лекарите да поддържат Венсан Ламбер жив, само 12 часа след като медиците бяха изключили животоподдържащата апаратура пряко волята на родителите му. \"Произнасянето премахва последната законова пречка за край на лечението му\", каза пред журналисти Патрис Спинози, адвокат на съпругата на Ламбер - Рашел. Случаят с 42-годишния бивш медицински брат в психиатрия Ламбер раздели семейството му и предизвика ожесточен национален дебат за правото да умреш. Съпругата на Ламбер и някои негови близки настояват, че системите, които поддържат живота му, трябва да бъдат изключени. Но родителите на Ламбер, които са католици, подкрепяни от други роднини, казват, че той трябва да бъде поддържан жив и направиха поредица опити да обезпечат лечението му по юридически път. Последното съдебно произнасяне означава, че болницата в Реймс, Североизточна Франция, вече може да спре изкуственото хранене и хидратация, които поддържаха Ламбер жив след катастрофа с мотоциклет през 2008 г. Той е почти в пълно безсъзнание, но може да диша без респиратор и от време на време движи очите си. Евтаназията е незаконна във Франция, но закон от 2016 г. позволява на лекарите да поставят неизлечимо болни пациенти в продължително дълбоко седиране (CDS) докато умрат. Законовият текст разграничава евтаназия и CDS, което прави Франция първата държава с подобен закон. Евтаназията е позволена в различни форми в Холандия, Белгия, Колумбия, Люксембург и Канада, а асистираното самоубийство, при което лекар помага на пациент да сложи край на живота си, е позволено в няколко щати на САЩ.", "date": "2019.06.29", "title": "Разрешиха евтаназията на французин, поддържан жив от машини повече от 10 години"}
{"url": "https://www.24chasa.bg/novini/article/7534249", "text": "Пекинската полиция е унищожила общо 1,6 тона наркотици, конфискувани през последните години. Наркотичните вещества сред които метамфетамин, хероин, кокаин, марихуана и някои нови видове наркотици са били и изгорени, информират от Пекинското управление за обществена сигурност. Пекинската полиция си е сътрудничила с митническите власти, управленията по железопътен транспорт и пощенската администрация за предотвратяване влизането на наркотиците в столицата, информира  Столичната полиция е разкрила над 900 случая с трафик на наркотици и е иззела близо 70 кг от 2018 г насам.", "date": "2019.06.29", "title": "Пекинската полиция е унищожила 1,6 тона наркотици"}
{"url": "https://www.24chasa.bg/novini/article/7534350", "text": "САЩ и Китай се съгласиха да възобновят търговските си преговори, а Вашингтон няма да налага нови тарифи върху китайския внос, предадоха Ройтерс и АП, като се позоваха на Синхуа. След срещата днес между президентите Доналд Тръмп и Си Цзинпин в кулоарите на форума на Г-20 в Осака Тръмп каза, че преговорите са \"отново в ход\". Той подчерта, че срещата е преминала \"отлично\", предава БТА. Според Синхуа двамата лидери са решили да се търси начин за деескалация на проточилата се търговска война между двете могъщи икономики. Си Цзинпин е изразил пред Тръмп надежда, че САЩ ще се отнасят справедливо към китайските компании. Спорът вече причини загуби за милиарди долари за китайски и американски компании, а освен това се отрази зле на производството, доставките и пазарите в глобален мащаб. Предполагаемото примирие между Тръмп и Си, които досега са демонстрирали приятелски взаимоотношения, спира протекционистичните мерки, за да даде път на нови двустранни преговори по спорните детайли, коментира АП.", "date": "2019.06.29", "title": "САЩ и Китай се разбраха - подновяват търговските преговори"}
{"url": "https://www.24chasa.bg/novini/article/7534356", "text": "„Останах твърде изненадана от агресията и самото поведение в момента, в който след изпитване ученикът получава тройка, а той е мислил, че ще има двойка. По-късно разбрах, че е преекспониран клипът в интернет и социалните мрежи. Бях шокирана и не бях решила да правя доклад до директора. На ученика не му е първият път, в който се държи по този начин, има неконтролируемо на моменти състояние”, каза учителката Мария Георгиева в сутрешния блок на  .  „Ние знаехме за неговото проблемно поведение. С него работят педагогическият съветник и психолог. Има такива прояви, има и подобрение, но тези три месеца, през които той е ученик при нас може би не бяха достатъчни за поправяне на неговото поведение”, посочи директорът на училището Илия Къртев. От РУО – Пловдив ще настояват за среща с родителите на момчето и институциите за набелязване на адекватни мерки спрямо него.", "date": "2019.06.29", "title": "Пострадалата учителка в Пловдив: Не се случва за първи път този ученик да се държи така (Видео)"}
{"url": "https://www.24chasa.bg/novini/article/7534359", "text": "„Държи ме от раждането на моето дете, а сега още повече борбата да се облекчи животът на хората с Даун в България. Също да се намери решение на проблема с лекарствата за болните деца”, каза в предаването „Тази събота” по   Надя Мирчева, майката на починалата Мими. Мими почина от левкимия, а нейната майка получи ново писмо от Здравната каса. В него от институцията я приканиха да плати разходите по лечението на детето си, които са в размер на няколко хиляди.  От Касата увериха, че проблемът вече е решен, а здравният министър определи случващото се като \"много несправедливо\". От отдел „Закрила на детето”  Надя е чувала, че средата вкъщи не е подходяща и детето е в риск от изоставяне, защото има мухъл в банята. 140 хил. лв. от дарителската сметка за лечението на 6-годишната Мими в чужбина, което не се реализира, майка ѝ ще дари за изграждане на хубав център за децата с Даун. Министърът на здравеопазването Кирил Ананиев обеща, че другата седмица ще приеме родителите на среща. Родителите обаче планират да излязат на протест на 11 юли.", "date": "2019.06.29", "title": "Майката на починалата Мими: Държи ме каузата за по-добър живот за хората с Даун"}
{"url": "https://www.24chasa.bg/novini/article/7534363", "text": "3-километрова е опашката от автомобили на ГКПП \"Маказа\" на българска територия. Според пътуващи към Гърция колоната се придвижва бързо, а проверката на документите се извършва в две ленти. Въпреки това преминаването на границата отнеме повече от час. Повечето автомобили са румънски, но има и много български с регистрация Пловдив, Хасково и Стара Загора. Почти липсват кърджалийски автомобили. Трафикът от Гърция към България е слаб.", "date": "2019.06.29", "title": "3 километра опашка на ГКПП \"Маказа\""}
{"url": "https://www.24chasa.bg/novini/article/7534371", "text": "Ръководителите от Г-20 ясно потвърдиха необходимостта от свободна, справедлива и недискриминационна търговия по време двудневната си конференция, заяви японският премиер Шиндзо Абе, цитиран от Ройтерс и БТА. \"Световната икономика продължава да е изложена на рискове от спад, докато съществуват търговски напрежения\", каза на пресконференция домакинът на приключилия днес форум в Осака. \"Лидерите от Г-20 се съгласиха, че е необходимо страните членки да застанат начело на голям глобален икономически растеж\", каза той и добави, че всички трябва да са в готовност за предприемането на допълнителни мерки. Абе каза още, че изтъкнал пред президентите на САЩ и Китай Доналд Тръмп и Си Цзинпин колко е важно те да се ангажират с конструктивна дискусия, за да разрешат търговските си противоречия. \"Г-20 се споразумя за фундаменталните принципи в подкрепа на системата за свободна търговия, които да гарантират свободна, справедлива и недискриминационна търговия\", както и отворени пазари и равни условия за игра за всички държави, каза Абе. По-рано днес китайската агенция Синхуа съобщи, че Си и Тръмп са се разбрали да подновят двустранните преговори и че Вашингтон няма да налага нови мита върху китайския внос. Самият Тръмп заяви, че преговорите са \"отново в ход\" и че срещата му със Си е преминала \"отлично\".", "date": "2019.06.29", "title": "Шиндзо Абе: Лидерите на Г-20 се разбраха за свободна и справедлива търговия"}
{"url": "https://www.24chasa.bg/novini/article/7534393", "text": "Президентът на Русия Владимир Путин е предложил на саудитския престолонаследник Мохамед бин Салман по време на срещата им в Осака да обсъдят по-нататъшното двустранно сътрудничество на световния енергиен пазар, предаде ТАСС. Според Путин той още вчера е започнал с принца дискусия по теми, интересуващи Москва и Рияд, информира БТА. Днес той е помолил престолонаследника да предаде на крал Салман благодарност за поканата да посети Саудитска Арабия. Руският президент е изразил надежда, че това посещение ще се осъществи през есента, както е договорено.", "date": "2019.06.29", "title": "Путин предложи на саудитския принц съвместна работа на енергийния пазар"}
{"url": "https://www.24chasa.bg/novini/article/7534397", "text": "За 2018 г. при 6684 тежки пътни произшествия по пътищата на страната загиналите са 611, а близо 8500 са били ранените. Тези цифри наистина са тревожни, въпреки че сравнено с 2017 г. има намаление както при починалите, така и при ранените при катастрофи, каза министърът на вътрешните работи Младен Маринов на международната конференция \"Ефективни модели и инструменти за повишаване на безопасността на транспортната система\". Форумът се организира в Деня на безопасността на движение по пътищата, предава БТА. По отношение на пътищата, основната дейност, която осъществява МВР, е за контрола и той е многократно засилен, заяви министър Маринов. Той съобщи, че през годината са регистрирани и са наложени санкции за над 1 300 000 нарушения по пътищата и това показва, че водачите на МПС не са на нужното ниво на дисциплинираност и на толерантност към останалите участници в движението. Работи се по промяна на Закона за движението по пътищата и с тези промени се надяваме да подобрим възможностите за по-добър контрол и за по-добра превенция на всички институции, отбеляза вътрешният министър. Той информира, че се създава оперативен център, като целта е да се намали до минимум времето за реакция както за превенцията, така и след пътни произшествия и при кризи на пътя. Купуват се нови камери, които автоматично регистрират високата скорост, но и констатират други нарушения по пътищата, съобщи министър Младенов. Той добави, че ще бъдат купени и още технически средства, като много важно е създаването на Единен център за обработка на нарушенията по пътищата. По този начин ще се осигури 50 процента на повишаване на ефективността при работата на пътните полицаи и при обработката на нарушенията. В този център това ще става автоматично и ще има повече време за контрол на пътя, обясни вътрешният министър. За съжаление, през последния месец има тревожно повишение на пътните инциденти и статистиката показва, че това са предимно млади хора - 18-19-20 годишни, каза министър Маринов. Той уточни, че причините за тези катастрофи са несъобразената скорост, недоброто владеене на автомобила, които довеждат до челни сблъсъци и до удари в дървета и стълбове по пътя.", "date": "2019.06.29", "title": "Младен Маринов: 611 са загиналите при катастрофи в страната през 2018 г."}
{"url": "https://www.24chasa.bg/novini/article/7534399", "text": "Президентът и главнокомандващ на армията Румен Радев е в момента в авиобаза Граф Игнатиево, където днес се провежда открит летателен ден. Повод са 3 годишнини - 20 г. от въвеждането на бойния вертолет БЕЛ-206, 40 г. от пускането на вертолета - Ми-24 и от изтребителя МиГ-29 - 30 години.  Стотици хора са в момента на летището. Президентът прие почетния караул, а сега се очаква да започнат полетите.  За изненада на журналистите Румен Радев не произнесе приветствие, както бе обявено в предварителната програма. Слово произнесе единствено командирът на ВВС генерал майор Цанко Стойков. \"Имаме самочувствието да сме стражи на родното небе, но сме безсилни без модерна техника\", заяви командирът на ВВС. В програмата на открития летателен ден са включени полети с няколко вертолета, а накрая демонстрациите ще завършат вертолетите БЕЛ-206, Ми-26 и изтребителят МиГ-29.  ", "date": "2019.06.29", "title": "Президентът в Граф Игнатиево, наблюдава полети (Снимки)"}
{"url": "https://www.24chasa.bg/novini/article/7534410", "text": "По данни на МВР за миналата година 96 процента от пътните произшествия у нас са станали заради нарушения на водачите. Малък е процентът на катастрофите, станали заради пътните условия, но 593-ма са загинали по пътищата на България, което е лоша статистика, каза министърът на регионалното развитие и благоустройството Петя Аврамова на международната конференция \"Ефективни модели и инструменти за повишаване на безопасността на транспортната система\", предава БТА. Тя цитира и данни от годишния индекс за безопасно шофиране за 2018 г., според които 93 процента от пътните произшествия с жертви са заради човешки грешки, а превишаването на позволената скорост е най-разпространеното рисково действие сред българските шофьори. За да се подобри безопасността на пътя, е необходимо да се обърне сериозно внимание както на пътната инфраструктура, така и на поведението на самите водачи на автомобили, отбеляза регионалният министър. Продължава изграждането на магистралната мрежа и на високоскоростните пътища, като се работи по магистралите - \"Хемус\", \"Струма\", \"Европа\", по скоростния път Видин - Ботевград и се изпълняват 119 километра стратегически пътни проекти, информира министър Аврамова. Тя каза, че се рехабилитират и основни пътни участници, общо със средства от ОП \"Региони в растеж\" от държавния бюджет и от програмите за териториално сътрудничество се рехабилитират 824 километра републикански пътища за над 500 милиона лева. Агенцията \"Пътна инфраструктура\" проверява състоянието на всичко предпазни мрежи на автомагистралите, на мантинелите и на маркировката по пътищата. За подобряване на безопасността по републиканските пътища се ремонтират ограничителни системи за 18 милиона лева, като с приоритет са участъците от магистралите. Полага се и пътна маркировка за над 5 милиона лева - приоритетно по магистралите и по първокласните пътища, информира регионалният министър. Тя съобщи, че експертите на АПИ заедно с МВР са направили обследване на участъците с концентрация на пътни произшествия. Предвижда се по републиканските пътища да бъдат изградени интелигентни транспортни системи за управление на трафика, които ще дават информация в реално време за пътната обстановка на пътуващите. Създава се и Националният координационен център за безопасно движение по пътищата, като част от мерките на правителството за ограничаване на транспортния травматизъм, каза министър Аврамова. Тя добави, че Центърът ще осигурява оперативна координация, взаимодействие между държавните структури при прилагане на мерките за превенция, при усложнени пътни и метеорологични условия и ще работи непрекъснато.", "date": "2019.06.29", "title": "Аврамова: 96% от катастрофите за 2018 г. у нас са заради нарушения на водачите"}
{"url": "https://www.24chasa.bg/novini/article/7534439", "text": "Президентът на САЩ Доналд Тръмп потвърди, че той и китайският държавен глава Си Цзинпин са се договорили Вашингтон да се въздържи от налагането на нови мита върху вноса от Китай, предават Ройтерс и БТА. Той добави, че от китайска страна са се съгласили да купуват повече американска земеделска продукция. \"Ние задържаме тарифите, а те ще купуват земеделски продукти\", каза Тръмп на пресконференция в Осака след двудневната среща на върха на Г-20. Обявеното днес примирие между двете най-големи икономики в света и изразената от тях готовност да подновят търговските си преговори донесе облекчение за останалите ръководители от групата на Двайсетте. Започналата преди година търговска война между САЩ и Китай причини загуби за милиарди долари за китайски и американски компании, а освен това се отрази зле на производството, доставките и пазарите в глобален мащаб, отгбеляза Ройтерс.", "date": "2019.06.29", "title": "Tръмп потвърди: Няма да има нови мита върху вноса от Китай"}
{"url": "https://www.24chasa.bg/novini/article/7534441", "text": "Скоростни джипове ще снимат нарушенията по магистралите. Това е само една от мерките срещу войната на пътя, които и в момента се обсъждат от четирима министри, експерти и представители на МВР, предава Не лошите пътища, а високата скорост са основна причина за зачестилите инциденти според Пътната полиция. Само от началото на юни до момента са загинали 65 души. Затова държавата планира да затегне контрола и да глобява повече. Санкциите ще стават електронно в единен информационен център, за да може полицаите да са на пътя. Снимки ще се правят и от немаркирани коли, които ще следят за скоростни нарушения по магистралите.", "date": "2019.06.29", "title": "Скоростни джипове ще снимат нарушенията по магистралите у нас"}
{"url": "https://www.24chasa.bg/novini/article/7534599", "text": "Френският президент Еманюел Макрон каза днес, че проектоспоразумението за търговия между Европейския съюз и групата южноамерикански държави Меркосур е добро и отговаря на ключови френски искания, предаде Ройтерс. ЕС и Меркосур се споразумяха вчера за договор за свободна търговия, с което доведоха докрай продължили две десетилетия преговори, предава БТА. Франция често е изразявала опасения от опасността от растеж на износа на южноамерикански селскостопански продукти към Европа. Макрон обаче приветства клаузите, защитаващи сертификатите за произход на хранителните продукти от отделните географски райони в Европа, както и ограниченията за Меркосур при износа на захар и телешко. \"Смятам, че споразумението на този етап е добро. Исканията, които отправихме, бяха взети предвид от преговарящите\", каза Макрон на пресконференция на края на срещата на Г-20 в Япония. Френският президент бе заплашил тази седмица, че няма да постави подписа си под сделката, ако Бразилия се оттегли от Парижкото споразумение за климата. Днес френският президент приветства решението на бразилския президент Жаир Болсонаро да потвърди ангажимента на страната си към споразумението. На пресконференцията днес Макрон обяви, че ще посети Китай през ноември, предаде Франс прес. Визитата му ще бъде на 5 и 6 ноември в Шанхай и Пекин. Макрон беше в Китай през 2018 г. Пътуването му до там ще съвпадне с международното изложение на износителите в Шанхай. Макрон каза още, че в идните седмици ще се види отново с руския президент Владимир Путин. Двамата имаха дълъг разговор в четвъртък вечерта. Сега Макрон не уточни нито датата, нито мястото на новата среща с Путин. Тя би могла да е преди срещата на върха на Г-7 в Биариц във Франция в края на август. Франция е ротационен председател на Г-7. Днес Макрон каза, че в рамките на френското председателство на Г-7 е необходима инициатива за проучване всички форми на сътрудничество с Русия по важни въпроси, свързани с дестабилизация или конфликти. Той обаче уточни, че не става дума за промяна във формата Г-7, който преди беше Г-8, но Русия беше изключена от него през 2014 г. в знак на протест срещу анексията на Крим. На пресконференцията Макрон уточни, че изобщо не е в хладни отношения с президента на САЩ, с когото нямаше двустранна среща в Осака. Той припомни, че е говорил дълго с Тръмп на 6 юни по повод честванията на годишнината от десанта в Нормандия. Запитан на пресконференцията дали отношенията му с Тръмп са охладнели, Макрон припомни, че е чувал какви ли не неща за отношенията си с президента на САЩ, че били прекалено топли или прекалено студени. \"Ние сме различни, ние се ценим и работим заедно\", каза той.", "date": "2019.06.29", "title": "Макрон: Скоро ще имаме нова среща с Путин, не съм в хладни отношения с Тръмп"}
{"url": "https://www.24chasa.bg/novini/article/7534613", "text": "Президентът на САЩ Доналд Тръмп спомена за възможно смекчаване на американските ограничения срещу китайския технологичен гигант \"Хуавей\" - трънлив въпрос в търговския американо-китайски конфликт, предават Франс прес и БТА. \"Американските компании могат да продават своето оборудване на \"Хуавей\", каза Тръмп на пресконференция днес в Осака след края на срещата на върха на Г-20. \"Говорим за оборудване, което не създава голям проблем за националната сигурност\", допълни той. Не става ясно дали той е искал да каже по този начин, че американската позиция спрямо \"Хуавей\" се е променила. Вчера в. \"Уолстрийт джърнъл\" съобщи, че американският гигант Епъл е решил да прехвърли производството си на един от моделите си компютри, новия МакПро, от САЩ към Китай - едно породило изумление решение в настоящия контекст. В средата на май САЩ заплашиха да поставят \"Хуавей\" в черен списък на американските компании, на които се забранява да продават американски технологии без специално разрешение, поради съображения за националната сигурност. Администрацията на Тръмп подозира \"Хуавей\" в шпионаж в полза на Пекин, а китайската компания категорично отрича това. По-рано днес президентите на САЩ и на Китай обявиха примирие в търговската и технологичната си война, като Вашингтон се отказа да обложи с още мита китайски вносни стоки. Двете страни се договориха да подновят разговорите за постигане на голямо търговско споразумение, но не посочиха конкретен график, нито подробности за отстъпките, които са им позволили да подновят дискусиите. Големите технологични амбиции на Китай трябва да са едно от ключовите досиета в тези преговори.", "date": "2019.06.29", "title": "Тръмп: Американски компании могат да продават оборудването си на \"Хуавей\""}
{"url": "https://www.24chasa.bg/novini/article/7534618", "text": "Има все по-голяма вероятност европейските лидери да изберат следващия председател на Европейската комисия от групата на водещите кандидати, определени от Европейския парламент, каза днес германският канцлер Ангела Меркел, цитирана от ДПА и БТА. Меркел заяви в кулоарите на Г-20 в Осака, че Манфред Вебер от консервативната Европейска народна партия и Франс Тимерманс от европейските социалисти са \"категорично\" част от решението в дебата за лидерския пост. В надпреварата също така е и Маргрете Вестагер от либералния алианс. Тя направи този коментар, след като проведе срещи с други европейски лидери в кулоарите на срещата на върха на Г-20. Меркел не коментира информацията на германския седмичник \"Велт ам зонтаг\", според която лидерите са се споразумели да отстранят Вебер от надпреварата. Евролидерите се очаква да вземат днес или утре решение за кандидатите за висшите постове в ЕС, в това число председател на ЕК, топдипломат, началник Европейския съвет, на Европейския парламент и на Европейската централна банка. \"Става ясно, че концепцията с водещия кандидат играе по-значима роля в края на краищата, отколкото някои казаха след последния Европейски съвет\", каза Меркел, имайки предвид срещата на върха отпреди седмица.", "date": "2019.06.29", "title": "Меркел: Все по-вероятно шеф на ЕК да е или Вебер, или Тимерманс"}
{"url": "https://www.24chasa.bg/novini/article/7533805", "text": "Дъжд като из ведро се лее над притъмнялата Странджа. На 500 метра в подножието на връх Градище, точно пред входа на пещера, стоят трима души - мъж и две жени. Часът е около 9 вечерта. До полунощ те наблюдават скалите около входа на пещерата - място, известно като гробницата на Бастет. Малко след 9 се появяват светлини, които започват да играят в краката на мъжа. На скалата се явява образ на малко дете. Не след дълго от небето към лявата част на скалата се спуска силна бяла светлина. Това вълнуващо преживяване няма да забрави, докато е жив, бургаският общественик и ветеринарен лекар д-р Петър Бодуров. То обаче е само малка част от разказите на очевидци и от легендите, обгърнали мистичната местност, известна като гробницата на Бастет - неразгаданата тайна на Странджа. За нея навремето говори пророчицата Ванга, а дъщерята на Тодор Живков - Людмила, предприема секретна експедиция до Градището, подобна на тази в Царичина, но и до ден днешен информацията какво се е случило в Странджа е твърде оскъдна. Шанс за открехване на завесата дава проучване с георадар, което предприемат младите археолози и страстни изследователи на Странджа Даниел Пантов, директор на музея в Приморско, и шефката на музея в Малко Търново Ивелина Иванова. В експедицията се включват експертът по георадарни проучвания инж. Атанас Русев и уредникът в музея в Малко Търново Горан Стефанов. Скъпата и модерна апаратура, с която разполага музеят в Приморско, засича метален предмет на 18 метра дълбочина. “Ясно се видя, че предметът е с правилна форма и размери приблизително 50/50 см. Намира се в една от кухините, които се спускат спираловидно надолу. Най-вероятно това са рудни галерии, свързани с траките и минното дело по тези земи”, казва Пантов. (Виж интервюто на 18-а стр. - б.а.) Мястото е в подножието на най-високия връх в българската част на Странджа - Градище. Намира се на около 6 км от Малко Търново и на 1,5 км от митническия пункт с Турция. Преди години влизането през кльона е било много по-трудно, но днес е необходимо да се направи заявка поне ден по-рано, разказват местни. Тъй като гробницата е част от туристическите маршрути в планината, служители на община Малко Търново договарят отварянето на портал от Гранична полиция. Преходът от най-близкия пункт до местността е около 30 минути пеша, казва директорът на туристическия информационен център Веска Тодорова.   “Никога в живота си не съм виждал толкова бяла светлина. Слизайки от небето към скалата, тя оформи космически портал. Гледах как светлини, идващи от Космоса, играеха върху мен. Издържахме така 3 часа, после започнахме да слизаме надолу към колите. Разстоянието не е малко - около километър. Дъждът не спираше, беше кално наоколо, но обувките ми останаха чисти, без петънце. Сякаш се носех във въздуха, през цялото време усещах голям бял облак зад себе си”, разказва д-р Бодуров. И бърза да допълни: “Заставам зад всяка своя дума. Това, което видях, никой не може да ми го отнеме.” В групата имало и човек с камера, но се оказало, че всички кадри са мистериозно изтрити Преживяването на бургаския ветеринарен лекар е от нощта срещу Гергьовден 2017 г. Според едно от преданията именно в нощта срещу 6 май енергията на мястото се усеща най-силно. Затова всяка година на тази дата общината организира поход до пещерата, а желаещите се записват предварително. Въпреки че е родом от Малко Търново, а гробницата на Бастет е близо до града, до онзи 6 май Петър Бодуров само е слушал легендите за жената котка и за секретната експедиция на Людмила Живкова, забулена в мистерия. Подбраният изследователски екип пристига в Малко Търново в началото на май 1981-а. В групата са племенницата на Ванга Красимира Стоянова и зам.-директорът на “Културно наследство” Кръстю Мутафчиев, приближен до Людмила Живкова. Само трима от Малко Търново, и то верни партийни другари, са допуснати отчасти до секретната експедиция. Това са местното партийно величие Илия Петков, зам.-председателят на Граничния отряд на заставата, разузнавачът Стоян Балкански и механикът на мина Странджа геодезистът Георги Пантов. Днес и тримата са покойници, но приживе Балкански, който персонално отговарял за сигурността на групата, разказвал как изследователите от София пристигнали с “Алфа Ромео” с австрийски номер, носели папка с чертежи на небесни тела и няколко дни чакали пълнолуние на определено място в землището на Градището, за да наблюдават мистериозно явление. Самият той станал свидетел на вълнуващо видение - появило се сияние, приличащо на човек с брада и дълга коса, фигурата била с размери 3-4 метра, за което години по-късно споделя пред камерата на местна телевизия. Едва след появата на фигурите екипът направил изчисление къде да се копае и разкопките започнали. Било около 20 май 1981 г. Копаело се със скрепер, който осигурил експертът по минно дело Георги Пантов. За пред местните пришълците се представяли за част от киноекип, дошъл да снима филм за границата. С внезапната смърт на Людмила Живкова обаче експедицията е прекратена. “След като бяха приключили разкопките, поискаха да направя скица на мястото. Повика ме Георги Пантов, който е мой братовчед. С него и с още един колега отидохме на Градището. Видях изкоп, мисля, че беше по северния склон на върха, беше копано със скрепер. Пещера обаче не видях. Тогава всичко беше много секретно, а братовчедът не говореше за експедицията, явно предупреден и подписал декларация”, разказва пред “24 часа” бившият главен маркшайдер (подземен геодезист - б.а.) в управлението на мината в Малко Търново Димитър Пантов. Според него изкопът не бил много голям - около 50-100 кв. метра, не бил и дълбок. Направило му обаче впечатление, че вкопаният материал бил еднороден. “Явно е запълвано с някакъв изкуствен материал, който е бил натрошен”, допълва Димитър Пантов. Геодезистът разказва, че в средата на XX век в района имало т.нар. участък Градище, в който били прокарани проучвателни галерии и за известно време се добивала руда. Миньорите обаче се натъквали и на много древни рудници още от траките на различни места в Странджа. “Някъде все още е останала много сгур, понеже траките са топили рудата на място. Намирали сме запазени цели хоризонти, галерии, крепежи, дори древни инструменти”, спомня си Димитър Пантов. Той не изключва локализираният с георадара метален предмет да е останка от добивните работи в рудниците. “За да се каже сериозно, трябва да се съвместят подземните работи с терена горе и да се види кое къде е. Има информация в геофонда на Министерството на икономиката Аз лично не вярвам на историите за погребана богиня и злато на Градището”, казва пенсионираният геодезист. И той обаче разказва, че участниците в експедицията на Людмила Живкова са копали при изключителна секретност, като са пазели в тайна проучването дори от археолога проф. Александър Фол. По същото време той проучвал най-старото трайкийско светилище в местността Мишкова нива, което се намира съвсем близо до Градището. В египетската митология Баст - по-късно наречена Бастет, е богиня на радостта, празниците, танците, музиката, плодородието, покровителка на бременните жени. В Древен Египет е бил разпространен култ, в чийто център е стояла Бастет - жертвоприношение на мумифицирани котки. Жреците на богинята събирали котки и ги предлагали на населението за жертвоприношения. Когато някой вярващ си изберял котка, обичайно след това тя била умъртвявана чрез извиване на врата . Ако поклонник искал да принесе на Бастет специална жертва, купувал много котки. Страховито египетско проклятие тегне над района на Странджа, гласят преданията сред местните повече от 40 години. Според легендата то застига всеки, който дръзне да наруши покоя на погребаната там богиня Бастет.  ", "date": "2019.06.29", "title": "Гробницата на Бастет - голямата мистерия на Странджа"}
{"url": "https://www.24chasa.bg/novini/article/7534622", "text": "Президентът на САЩ Доналд Тръмп пристигна днес в Южна Корея, след като покани по време на Г-20 севернокорейския лидер Ким Чен Ун да дойде да му \"стисне ръката\" в демилитаризираната зона, разделяща двете Кореи, предават Франс прес и БТА. Президентският самолет кацна във военновъздушната база Осан, намираща се южно от Сеул. Преди това докато беше в Осака на срещата на върха на Г-20, Тръмп написа в Туитър, че е готов да се срещне с Ким на границата просто да му стисне ръката и да му каже \"добър ден\". Тръмп се срещна с президента Мун Дже Ин в Синия дом - канцелария и официална резиденция на южнокорейския лидер, предаде Асошиейтед прес. Той се срещна и с известната кейпоп група EXO (изписване на латиница-бел ред.), чиито членове му подариха книга и разговаряха с дъщеря му Иванка и зет му Джаред Къшнър, които го придружават в пътуването му.", "date": "2019.06.29", "title": "Тръмп пристигна на визита в Южна Корея (Снимки)"}
{"url": "https://www.24chasa.bg/novini/article/7534631", "text": "Канцлерът на Германия Ангела Меркел се чувства добре. С тези думи тя увери журналисти от германския вестник „Билд”. В последно време в медиите се появиха информации за здравословен проблем на Меркел. На няколко официални събития се видя треперене в ръцете й. \"Сигурна съм, че ще отмине от само себе си. Не мога да кажа нищо конкретно. Чувствам се добре\". Това бе отговорът на Меркел, когато журналисти я запитаха на пресконференцията за здравето й след срещата на Г-20 в Осака. Меркел се срещна в кулоарите на Г-20 с руския президент Владимир Путин и тя изглеждаше весела. Но по-рано треморът й бе забелязан. На 18 юни, на среща с президента на Украйна Владимир Зеленски, канцлерът силно се разтрепери с тялото си. Това се видя особено осезаемо по време на изпълнението на националните химни. По-късно тя обясни, че се е дехидратирала. Друг подобен инцидент на приема в президентството в Берлин преди дни. Меркел обаче отказа предложената й чаша вода. След това германското правителство заяви, че канцлерът се чувства добре и планира да лети до Осака.", "date": "2019.06.29", "title": "Меркел пред Bild: Чувствам се добре (Видео)"}
{"url": "https://www.24chasa.bg/novini/article/7534653", "text": "МВР пусна видео от поредна успешна акция на ГДБОП срещу престъпна схема с ТЕЛК решения. Тя бе проведена под наблюдението на Специализираната прокуратура. Задържани са членовете на организирана престъпна група, действала от началото на 2019 г. На всички са повдигнати обвинения и наложени мерки за неотклонение до 72 часа.", "date": "2019.06.29", "title": "Вижте акцията на ГДБОП срещу престъпната схема с ТЕЛК (Видео, снимки)"}
{"url": "https://www.24chasa.bg/novini/article/7534868", "text": "Японският премиер Шиндзо Абе и руският президент Владимир Путин обявиха нови инициативи за по-нататъшно задълбочаване на икономическите връзки и туристическия обмен между двете страни, но не постигнаха видим напредък по продължаващия от десетилетия териториален диспут, предаде Асошиейтед прес, цитирана от БТА. Двамата лидери разговаряха в Осака, където се проведе срещата на върха на Г-20. Абе заяви, че разговорът му с Путин е потвърдил тяхното споделено намерение да разрешат териториалния проблем. Той каза, че двете държави са се доближили до постигане на споразумение по съвместни икономически проекти на оспорваните острови. Спорът между Русия и Япония касае островна група и заради него двете страни така и не са подписали договор за мир. Днес след срещата с Абе Путин изрази надежда, че съвместните проекти ще създадат условия за намиране на взаимоизгодни приемливи решения по най-трудните проблеми. Двамата лидери са обсъдили и въпроса за Северна Корея, допълва Ройтерс. Те акцентираха, че този проблем може да бъде разрешен с мирни средства. Путин е разказал на Абе какво е говорил с Ким Чен Ун, когато севернокорейският лидер беше на посещение във Владивосток в края на април, предаде ТАСС. По отношение на двустранното сътрудничество Путин каза, че японски технологии ще бъдат използвани за изпълнение на национални проекти в Русия и припомни, че сега на руския пазар има 270 японски компании, а японският бизнес продължава да проявява интерес към сътрудничество с Русия, предаде ТАСС. Абе пък каза, че Япония ще предложи опростяване на визовите процедури за руски бизнесмени и туристи. Япония и Русия ще започнат реализация на проекти в областта на туризма и пеработката на отпадъци, поясни японският премиер, предаде ТАСС. Това ще е в рамките на съвместните икономически дейности на Южните Курили. Путин пък съобщи за проект за създаване на скоростен канал за предаване на данни \"Япония-Европа\", предвиждащ полагането на подводен кабел от Находка до Ниигата. Путин също така съобщи, че японските инвестиции в енергийния проект \"Арктик СПГ-2\" възлизат почти на 3 милиарда долара. В края на срещата руският президент покани Абе на посещение във Владивосток. Там от 4 до 6 септември ще се проведе Източния икономически форум. Абе беше на него предишните три години.", "date": "2019.06.29", "title": "Путин и Абе ще задълбочават икономическите връзки и туристическия обмен"}
