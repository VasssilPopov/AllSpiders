{"url": "https://www.24chasa.bg/novini/article/7350585", "text": "Димитър Франтишек е единственият желаещ да оглави една от най-важните прокуратури у нас - Специализираната. Под нейното ръководство се разследват висшата корупция и тежката престъпност. Франтишек е подал документи за ръководното място на 15 март, когато изтече и крайният срок за участие в битката пред Висшия съдебен съвет (ВСС). Досега той бе зам.-ръководител на спецпрокурорите, но на 31 октомври м.г. ВСС го назначи за и.ф. шеф по предложение на зам. главния прокурор Иван Гешев. Франтишек започва работа в съдебната система през 2004 г. като следовател в Окръжната следствената служба в Силистра. 2 г. по-късно облича червената тога прокурор в Софийската районна прокуратура. Минава и през градска прокуратура. Един от най-основните проблеми, на които Франтишек спира вниманието си в концепцията е големият брой върнати дела от съда. Причините - неяснота на обвиненията, непълно описание на съставомерни признаци и други. За целта той предлага да се създаде комисия, която да анализира слабостите при изготвянето на обвинителни актове. Франтишек отбелязва още, че желаещите да работят в спецпрокуратурата са малко. В обявения през март м.г. конкурс за 14 места са били допуснати 31 прокурори. По-късно обаче 10 са се отказали. “Специализираната прокуратура се очертава като непривлекателно място за кариерно развитие за магистрати и служители. Възнаграждението не се различава от това на другите окръжни прокуратури в страната”, казва кандидатът за шеф. Предстои ВСС да насрочи дата за избора. Това ще е втората процедура за наследник на Иван Гешев. Първата се провали заради отказ на кандидат.", "date": "2019.03.16", "title": "Димитър Франтишек иска да е шеф на спецпрокуратурата, ще се бори срещу върнатите дела"}
{"url": "https://www.24chasa.bg/novini/article/7350701", "text": "„Отворих му паспорта. Освен името му, имаше и някаква виза от Пакистан, горе пишеше ислям”, казва пред   Йордан Качармазов, собственик на къща за гости в Плевен, в която през 2018 г. е отсядал Брентън Тарант отговорен за смъртта на 49 души при атаки в две джамии в Нова Зеландия. Така той запомнил госта си Брентън Тарант. Настанил се в къщата му на 10 ноември 2018 г. „Беше малко студен и резервиран. Човекът си е от Австралия и понеже не съм имал човек от Австралия ми беше интересен да го видя какъв е. Беше нормален човек, като всеки”, казва още Йордан. Тарант отседнал в къщата за гости за една нощ. Платил през интернет приложение. „Срещнахме се тук, обясних му къде е, какви са помещенията. С една чанта го посрещнах и с една чанта си замина”, казва още Качармазов. До Плевен Тарант стига с кола, която наема от фирма на летището в столицата. По информация на служител на фирмата за отдаване на автомобили австралиецът платил за използване на превозното средство за около седмица. Службите са категорични, че място за притеснение няма. „Посещавал е исторически обекти. Пак казвам - няма никакви данни за извършване на дейност, свързана с тероризъм на територията на страната ни”, заяви главният секретар на МВР Ивайло Иванов. У нас, освен София и Плевен, Тарант посетил и Габрово, Велико Търново, Казанлък, Пловдив, Асеновград, Бачково, Банско, Благоевград, Перник. „Няма данни да се е срещал с някого. Сега се проверяват местата, където е преспивал. Продължава работата, все пак е бил една седмица, да може да проверим дали се в срещал с български или с чужди граждани на територията на страната”, каза още Иванов. Сигурно е, че освен в Плевен, австралиецът е пренощувал и в София. Преди да отлети за Букурещ Брентън Тарант, отсяда в столичен хотел, който се намира на метри от сградата на ГДБОП. Какво е правил в румънската столица все още не е ясно. Но оттам отново наема кола и заминава за Унгария.", "date": "2019.03.16", "title": "Собственикът на хотела, приютил Брентън Тарант в Плевен: Беше нормален човек"}
{"url": "https://www.24chasa.bg/novini/article/7350707", "text": "Жесток побой над коне предизвика взрив от възмущение в интернет. В навечерието на Тодоровден русенец е заснел как пред дома му пребиват от бой коне, впрегнати в каруци. От полицията разследват случая, съобщи  . Жестокият побой е заснет вчера в квартал \"Селеметя\", на поляната пред някогашното, вече разрушено, училище. На кадрите се вижда как мъже бият впрегнатите в каруци коне. Чуват се гласове, които залагат кой кон е по-силен и ще издърпа другия. Русенецът, заснел видеото, отказа да застане пред камерата от страх за саморазправа, но пуснал кадрите в интернет, защото за пореден път ставал свидетел на подобни покъртителни сцени. Хората, които живеят в квартала, казват, че тук почти всеки ден идват търговци на коне с фургони, но не са чували да има залагания. Местните не са много наясно дали търговците са българи или румънци. Конете ги купували хора от селата. В много от къщите наоколо виждаме каруци. Техните собственици казват, че се грижат за конете си, защото на тях разчитали за прехраната си. Освен за насилие над животните обаче полицаите ще разследват случая и за незаконни залагания.", "date": "2019.03.16", "title": "Разследват жесток побой над коне в Русе"}
{"url": "https://www.24chasa.bg/novini/article/7350716", "text": "Много бутици на булевард \"Шанз-Елизе\" в центъра на Париж бяха разграбени и опожарени днес следобед на фона на новата събота на мобилизация на протестното движение на \"жълтите жилетки\" във Франция, предаде Франс прес, като се позова на свои кореспонденти на място. Тентата на шикозния ресторант \"Фуке\", който сутринта бе разграбен, бе подпалена за кратко. Луксозни бутици на \"Шанз-Елизе\" също пламнаха, докато демонстранти скандираха: \"Революция!\", предава БТА. На фона на разграбването на магазини на емблематичния парижки булевард, протестиращи призоваваха тълпата да се насочи към намиращия се наблизо Елисейския дворец - официалната резиденция на френския президент Еманюел Макрон. Самият Макрон обаче не е в столицата - този уикенд той е на ски в Пиренеите, за да \"презареди\", съобщиха от неговата канцелария. Органите на реда се опитаха да разпръснат тълпата със сълзотворен газ и част от \"Шанз-Елизе\" потъна в гъста мъгла. Премиерът Едуар Филип, който дойде на място, за да изрази \"своята най-голяма подкрепа\" за полицията, нарече актовете на насилие \"неприемливи\". \"Тези, които извиняват или насърчават\" подобни действия, са \"съучастници\", предупреди той. Министърът на вътрешните работи Кристоф Кастанер осъди действията на, по думите му, \"професионалните\" вандали и призова полицията да отговори \"с най-голяма твърдост\". Днешната, 18-а поред събота на мобилизация на \"жълтите жилетки\" бе белязана от нов подем на насилието след сравнителната загуба на инерция от протестното движение през последните седмици. Сцените на грабежи и сблъсъци напомниха за онези на 24 ноември и в началото на декември, отбелязва Франс прес. Тогава кадрите с опустошения булевард \"Шанз-Елизе\" и поругаването на Триумфалната арка обиколиха света. Над 100 души са били задържани при протеста на \"жълтите жилетки\" в Париж по последни полицейски данни, цитирани от Асошиейтед прес. Френският министър на вътрешните работи Кристоф Кастанер съобщи, че 10 000 демонстранти са се събрали в столицата и още 4500 - в останалата част от страната. Около 3000 души се включиха в протеста в Париж миналата седмица - значително по-малко, отбелязва АП.", "date": "2019.03.16", "title": "\"Жълтите жилетки\" разграбиха и опожариха бутици на \"Шанз-Елизе\" (Снимки)"}
{"url": "https://www.24chasa.bg/novini/article/7349682", "text": "Той е държавен глава на Словения вече 7 години. Българите обаче запомниха името му покрай един жест на президентшата Десислава Радева. По време на официалното посещение на президента Румен Радев в Словения тия дни първата ни дама разцелува колегата му Борут Пахор, а след това избърса следите от червилото от бузата му. Това стана пред очите на словенската първа дама Таня Печар. Пахор коментира случката с типичното си чувство за хумор, като публикува снимка в инстаграм, към която написа: “Въпрос от викторина: на официалния прием: а) Удари ми шамар; б) Благослови ме; в) Изтри следите от червило от целувката си; Очаквайте отговорa в следващия епизод”. Малко по-късно в коментар към видео словенският държавен глава разкри: “Правилният отговор на въпроса от предишната публикация е: съпругата на българския президент почиства следата от целувката си. Таня се опитва да се скрие от камерите.” Борут Пахор е един от съвременните европейски лидери, които отдавна са разбрали каква е силата на социалните мрежи и я използва много активно, за да гради имиджа си. Страстта му да публикува снимки в инстаграм още повече оправдава прякора му Барби, който датира от студентските му години, когато се издържа като модел. Влизайки в профила му, човек може да го види как кара камион за боклук или помага да асфалтират улица, как тича на маратони, плува, играе тенис и футбол, кара ски, прави лицеви опори на площада, как коси на полето и прегръща деца, възрастни и хора с увреждания, как си похапва геврек в кабинета или как върви по червения килим с развързана обувка. На една от снимките Пахор дори показва татуирания делфин на рамото си.  В профила му за момента има 1035 снимки. “Барби, а не лошо момче”, гласи коментарът под един от кадрите, на които се вижда как го гримират, преди да влезе в тв студиото. Със самоирония президентът публикува своя детска снимка на 2 годинки с рокля и огромна панделка в косите. Коментарът е: която ме е облякла така през 1965 г. Мамо, мамо.”  Истинска мода сред младежите в Словения стана да имитират различните му пози и образи с хаштага #boruting. “Начинът на комуникация между гражданите и политиците непрекъснато се променя - казва Борут Пахор. - Инстаграм обикновено се използва от младите хора. Във време, когато мнозина не вярват на политиците, това е начин да влезеш във връзка с тях.” Президентът обаче добавя, че най-важен си остава живият контакт. Заради директните срещи с хората по време на първата си президентска кампания през 2012 г. кръстосва надлъж и шир Словения. През 2015 г. пък си направи календар, в който за всеки месец от годината влизаше в образа на различни работници - шивач, касапин, автомонтьор, стругар, фермер, хлебар, фризьор и т.н. Критиците му го смятат за популист, но той отвръща, че е готов да поеме този риск. Поне до момента активността му в инстаграм му носи главно позитиви. Според проучване на общественото мнение 52% от словенците го одобряват и само 16% са настроени негативно. Политолози сочат, че често пъти подбраните от Пахор снимки са забавни и смешни и това привлича сънародниците му.  Пахор обаче има политически амбиции, които надхвърлят международните позиции на малката му държава. Той която в крайна сметка се проведе в Хелзинки. Независимо че Словения е членка на ЕС и подкрепя европейските санкции срещу Кремъл, тя поддържа добри връзки с Русия. Именно това поставя Пахор в позицията на посредник между Изтока и Запада в някои трудни ситуации, коментират европейски медии. Фактът, че Мелания Тръмп е словенка, обяснява защо лидерът от Любляна има сигурен контакт и с Белия дом. Зодия Скорпион, Борут Пахор е роден на 2 ноември 1963 г. в Постойна, но прекарва детството си в град Нова Горица. Баща му умира много рано и майка му, която оцелява в нацистки концлагер, го отглежда сама. Завършва политически науки и журналистика в университета в Любляна с награда “Прешерн” - най-високото студентско отличие в Словения. Като студент Пахор се изкушава и от политиката. Кандидатства за председател на университетската секция на Съюза на младите комунисти. Това са първите вътрешни избори в Югославия, организирани на напълно демократичен принцип. Екипът на Пахор ги губи. След като младежкият съюз се отцепва от компартията, Борут Пахор остава в редиците ѝ и оглавява реформаторското ѝ крило. През 1989 г. става най-младият член на ЦК на Съюза на словенските комунисти в историята на страната.  На първите свободни избори през 1990 г. младият политик влиза в парламента. Малко по-късно неговото реформаторско крило се преименува на Социални демократи. През 2000 г. Пахор става председател на долната камара на словенския парламент. Умерената му позиция му спечелва респекта и на останалите партии. Той е и сред малкото представители на левицата, които подкрепят влизането на страната в НАТО. През юни 2004 г. словенецът е избран за евродепутат. Три години по-късно обявява кандидатурата си за президент, но малко по-късно решава да подкрепи Данило Тюрк. Когато през 2008 г. социалдемократите печелят парламентарните избори, Пахор става премиер. Вътрешни конфликти в коалицията обаче водят до разпадането ѝ и до оставката на кабинета през 2011 г. През 2012 г. Борут Пахор убедително печели президентските избори, като е преизбран през 2017 г. Говори свободно английски, френски, италиански и сърбохърватски. Словенският държавен глава има син Лука, на 21 г., от юристката Таня Печар, с която няма брак. Двамата са заедно отдавна и тя играе ролята на първа дама винаги, когато е необходимо.", "date": "2019.03.16", "title": "Президентът с червилото на Радева си татуирал делфинче на рамото"}
{"url": "https://www.24chasa.bg/novini/article/7350789", "text": "Командосите от армията да подпомагат МВР в антитерористични операции и тежки криминални престъпления. Това предвижда предложение за промяната в Закона за отбраната, съобщава  . В промяната е заложено трансформирането на 68-ма бригада в Пловдив в Командване на силите за специални операции и дава нови задачи на командосите. Задачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени след случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър. Военният министър Красимир Каракачанов очаква от Комисията по отбрана в Народното събрание да се произнесе по предложението. \"Аз предлагам чисто законово да го регламентираме при тежки престъпления или масови убийства. Не става дума да вадим армията, самолети и танкове, а специализираната част от армията – специалните сили, които имат способности да извършват разузнаване, преследване и за засади\", каза той. По думите му, ако предложението бъде прието, окончателно решение ще бъде давано от министър-председателя. Министърът на отбраната се мотивира и с терористичните атаки в Европа, които наложиха военни формирования да бъдат включени в анитерористични дейности. Командирът на 68-ма бригада Специални сили в Пловдив бригаден генерал Явор Матеев подкрепя предлаганите промени, защото те регламентират включването на командосите в помощ на МВР при необходимост. Според командира на специалните сили \"Жандармерията\" има други функции, Специализираният отряд за борба с тероризма на МВР (СОБТ) е малко формирование и за да се реагира на едновременно възникнали ситуации в няколко града ще трябва да се разчита на командването на силите за специални операции, което също ще се създаде с поправките в закона. Новото командване ще има щаб в Пловдив и в пъти по-голям бюджет за капиталови разходи, модернизация и превъоръжаване. \"Ако досега сме разполагали с хиляди левове за модернизация, превъоръжаване и капиталови разходи, сега ще разполагаме с милиони. Тези промени се готвят от 2001 г. Надявам се съвсем скоро те да бъдат реалност\", каза генерал Матеев.", "date": "2019.03.16", "title": "Военното министерство предлага командосите от армията да подпомагат МВР"}
{"url": "https://www.24chasa.bg/novini/article/7350663", "text": "Найджъл Фараж, бивш лидер на Партията за независимост на Обединеното кралство (ЮКИП), изиграла ключова роля на референдума през 2016 г. за излизане на Великобритания от ЕС, сложи днес началото на двуседмичен поход до Лондон срещу, по думите му, \"предателството\" на Брекзит, предаде ДПА, като се позова на агенция Прес асосиейшън. \"Ако видите какво се случваше в парламента през тази седмица, ние може би изобщо няма да напуснем ЕС\", каза Фараж пред десетки привърженици, събрали се в северния английски град Съндърланд за началото на шествието, предава БТА. Предвидено е походът да завърши на площада пред парламента на 29 март - датата, на която бе планирано Великобритания да излезе от ЕС. \"Вотът за Брекзит е предаден\", заявява Фараж на видеозапис, поместен на уебсайта на инициативата \"Поход за напускане\" (March to Leave). \"Управляващата класа имаше повече от две години, за да осъществи Брекзит, но направи всичко по силите си, за да го предотврати. [. . .] И удължаването на (действието на) член 50, и лошата сделка, която е Брекзит само на думи, са напълно неприемливи. Просто ни оставете да напуснем\", пише на сайта. В британския парламент не се събра мнозинство нито за споразумението с Брюксел на Брекзит, нито за излизане на Великобритания от съюза без сделка. Това увеличи вероятността за отлагане на Брекзит, отбелязва ДПА.", "date": "2019.03.16", "title": "Фараж започна двуседмичен поход в знак на протест срещу Брекзит (Снимки)"}
{"url": "https://www.24chasa.bg/novini/article/7350675", "text": "Заради сигнал за поставено взривно устройство бяха направени проверки на Централната гара и на жп гарата в София, тъй като сигналът е бил за \"гарата\", без да се уточнява дали е за автогарата или за жп гарата. Това съобщиха за БТА от пресцентъра на МВР. Проверките приключиха и нищо съмнително не е открито. Предприети бяха рутинни действия на полицията, които се правят при такива случаи, обясниха от МВР. И съобщиха, че автогарата и жп гарата в София вече работят, след проверките за фалшивия сигнал за бомба.", "date": "2019.03.16", "title": "Фалшив сигнал за бомба евакуира авто и жп гарите в София"}
{"url": "https://www.24chasa.bg/novini/article/7350682", "text": "Специализиран екип от състава на Военновъздушните сили обезвреди боеприпаси, открити в гр. Луковит, област Ловеч Специализиран екип от военно формирование 52090 – Долна Митрополия унищожи днес, 16 март, три ръчни гранати тип „бухалка“. Боеприпасите са намерени при ремонтни дейности в частен имот в гр. Луковит, област Ловеч. До пристигането на военнослужещите от състава на Военновъздушните сили районът е бил охраняван от служители на МВР. Около 18.00 ч. днес след извършено разузнаване на боеприпасите специализираният екип от ВВС транспортира и унищожи гранатите в безопасен район на 3 км. от гр. Луковит.", "date": "2019.03.16", "title": "Обезвредиха боеприпаси, открити в Луковит"}
{"url": "https://www.24chasa.bg/novini/article/7350688", "text": "Хиляда души, по преценка на полицията, демонстрираха днес следобед в Атина против \"ислямофобията\" и \"крепостта Европа\" по призива на неправителствени организации за борба с фашизма и расизма, предаде агенция Франс прес. Демонстрациите, планирани преди няколко седмици, се състояха ден след кръвопролитното нападение на десния екстремист Брентън Тарант в две джамии в новозеландския град Крайстчърч, в което загинаха 49 души, предава БТА. Огромен бандерол с надпис \"Не на ислямофобията\" бе носен начело на шествието от около 700 души на площад Омония в центъра на Атина. \"Унищожете нацистите\", \"Безплатна социална сигурност за всички\", \"Нула толерантност за омразата\", пише на други бандероли. Още едно шествие, от около 300 души според полицията, бе организирано в мултиетническия квартал \"Агиос Пантелеймонас\", в което участваха много мигранти. Двете шествия стигнаха до представителството на ЕС в Гърция, близо до площад Синтагма, където се намира парламентът. Около 70 000 мигранти и бежанци живеят днес в Гърция, от мигрантската криза през 2015 г. Над 10 000 от тях са в лагери на егейските острови в тежки условия./", "date": "2019.03.16", "title": "Хиляда демонстрираха срещу ислямофобията в Атина"}
{"url": "https://www.24chasa.bg/novini/article/7347571", "text": "411 559 българи живеят с  пенсии до 207,60 лв., колкото е размерът на минималната от началото на тази година. Най-бедните пенсионери са в Разградско, където средният размер е 295,21 лв. Това показва справка на Националния осигурителен институт (НОИ) за 2018 г. В Кърджали пък средната пенсия е 296,15 лв. Под линията на бедност, която за тази година е 348 лв., пък са средните пенсии в още 12 области - Благоевград, Велико Търново, Видин, Ловеч, Монтана, Пазарджик, Плевен, Русе, Силистра, Сливен, Търговище и Шумен. Най-високите пенсии пък са в София - 438,98 лв. среден размер. Така Вторите най-богати пенсионери са от Перник, където средният размер е 415,24 лв. Третата област с пенсии над 400 лв. пък е Бургас. Общо за страната средната пенсия през миналата година е била 364,32 лв. Женската пенсия обаче догонва мъжката. През 2017 г. разликата между тях е била 121,57 лв., но една година по-късно тя вече е 102,57 лв. на жените. Средната пенсия на мъжете през миналата година е била 424,06 лв. на месец спрямо 321,49 лв. Причината е, че мъжете са получавали по-високи заплати, а и се пенсионират по-късно от жените, обясняват експерти. Общо 2 158 047 души са получавали пенсия през миналата година. За тях са изплатени над 9,45 млрд. лв. Всяка трета пенсия, която изплаща НОИ, е инвалидна. Броят на Половината от тях са с решение от ТЕЛК за инвалидност между 71 и 90%. При инвалидите средната пенсия е 267,79 лв., което е с 96,53 по-малко от тези за осигурителен стаж. Под минималната пенсия са личните пенсии на над 670 хил. българи. На другия полюс са 94 хил. пенсионери, които взимат между 800 и 910 лв. Близо 644 хил. българи взимат пенсии между 300 и 450 лв. Най-много са пенсионерите в столицата, където броят им стига 342 хил., докато във Видин те са близо 35 хил. като това е с 1294 по-малко спрямо 2017 г. Основната причина за по-малкия брой пенсионери е увеличението на изискуеми стаж и възраст. Именно заради това условие над 3 пъти се увеличава броят на хората, предпочели да се възползват от правото си на по-ранно пенсиониране до 1 година преди достигането на възрастта. От 2016 г. влезе в сила правото на работещите в третата категория да излязат в пенсия една година преди да навършат възрастта. Условието е да имат необходимия стаж. Те обаче ще получават пожизнено с по 0,4% по-ниска пенсия за всеки недостигащ месец стаж. През 2018 г. от тази възможност са се възползвали 3612 души, докато през по-миналата година са го направили с 1000 човека по-малко. Средно не са им достигали 10,66 месеца. Двойно по-малко са и пенсионираните полицаи и военни. Едва 811 човека под пагон са излезли в пенсия през миналата година, като през 2017 г. те са били 1861 човека. И тук причината са промените, които вдигнаха стажа и възрастта за хората от тази група. И при новоотпуснатите пенсии се наблюдава тенденцията всяка трета да е за инвалидност. Хората с увреждания през миналата година, които са получили пенсия, са 25 905 души, което е с едва 276 човека повече спрямо миналата година. Така минималната ще стане 219,43 лв. Средната пък ще достигне 386,27 лв., което е с 23,45 лв. повече от тази година. Социалната пенсия за старост от 1 юли ще се вдигне от 125,58 на 132,74 лева. Заради индексацията по швейцарското правило и вдигането на тежестта на стажа е предвидено двойно преизчисление на старите пенсии. Те първо ще бъдат сметнати с коефициент 1,2, а след това старият им размер ще се актуализира и с 5,7%. Пенсионерите обаче ще получат само по-голямото увеличение, не и двете. Таванът на пенсиите пък ще бъде 1200 лв. През тази година бе предвидено той да отпадне, но вместо това се реши максималният размер на пенсията да е 40% от максималния осигурителен доход. От тази година влезе в сила и друга новост - пенсиите вече се изчисляват само върху осигуровките, внасяни след 31 декември 1999 г. По-ранен стаж ще се ползва само ако кандидатът за пенсия няма 36 месеца стаж след началото на 2000 г. Въведе се и ограничение за размера на индивидуалния коефициент. Той вече не може да надхвърля средноаритметичната стойност на месечните съотношения между максималния месечен размер на осигурителния доход и средния за страната. От 2019 г. тежестта на стажа се заковава на 1,2% и няма да се променя. От НОИ вече ще преизчисляват служебно пенсиите на 289 хил. работещи пенсионери и така хората няма да носят всяка година молба и да се редят на гишетата. Те обаче ще трябва да подадат еднократно заявление. Правителството има амбицията да увеличи значително възнагражденията на пенсионерите, но трябва да бъдем много внимателни с какви стъпки го правим, казал председателят на парламентарната група на ГЕРБ Цветан Цветанов на среща възрастни хора от Згориград в парламента вчера. Той обаче уточни на страницата си във фейсбук, че: “трябва да бъдем много внимателни с какви стъпки го правим, защото всяко непремерено действие може да навреди сериозно на икономиката, която в момента е в подем”. По думите му правителството иска да запази високия икономически ръст и добрата събираемост на приходите, за да може в хазната да постъпват повече средства и държавата да ги разпределя в различни дефицитни сектори - какъвто е и пенсионният фонд. Българите са били в болнични 17 594 959 дни през 2018 г. Това показва справка на Националния осигурителен институт. За тях държавата е изплатила 549 240 556 лв. Средно болните българи са получавали 198,86 лв., като среднодневното обезщетение е 31,22 лв. През 2018 г. болничните са били с близо 500 хил. дни повече спрямо предходната година. С над 50 млн. лв. са повече и изплатените пари, показва справката. Броят на обезщетенията за общо заболяване са достигнали 2 748 173 през 2018г. Най-много са боледували хората над 65 г., като те са ползвали 941 хил. дни. Средно на ден техният болничен е излизал 27,17 лв. Най-високото обезщетение от 33,17 лв. пък взимат хората на 38 г. Те обаче са имали 363 хил. изплатени дни. Жените боледуват по-често от мъжете, но получават по-ниско обезщетение заради по-ниските доходи. 499 хил. души пък са ползвали първичен болничен лист, като близо половината от тях са го продължили. Най-болнави са били в София, като броят на обезщетенията стига близо 807 хил. Почти три пъти по-малко пък са болничните в Пловдив. А едва 23 088 са болничните в Силистра. Според експертите броят на болничните у нас се вдига заради застаряващото население и лошото здравословно състояние на нацията. Други фактори са обездвижването, прекомерната употреба на алкохол и цигари, но сред най-сериозните е стресът. Бизнесът обаче всяка година алармира за все повече фалшиви болнични. Шефовете отчитат, че около празниците болничните се вдигат с около 30%. ", "date": "2019.03.16", "title": "Най-ниска пенсията в Разград, най-висока в София"}
{"url": "https://www.24chasa.bg/novini/article/7350567", "text": "Албанската полиция използва сълзотворен газ срещу демонстранти, опитващи се да проникнат в парламента в Тирана, съобщи ДПА, като се позовава на косовската телевизия Клан ТВ. Множество привърженици на опозицията, водена от дясноцентристката Демократическа партия, се събраха днес на нов протест в Тирана с искане за оставка на премиера Еди Рама и за условия за честни избори, предава БТА. Демонстрацията прерасна в насилие, когато група демонстранти преминаха през металната бариера пред парламента и хвърляха камъни срещу полицаи, охраняващи сградата. Сценарият бе подобен на този при протест преди месец, когато демонстрантите нанесоха щети на няколко правителствени сгради и полицията отговори с изоплзване на водни струи и сълзотворен газ. Опозицията обвинява премиера Рама в корупция, изборни нарушения и връзки с организираната престъпност. САЩ и ЕС отправиха вчера предупреждение към опозицията срещу използване или подстрекаване към насилие и я призоваха да започне преговори.", "date": "2019.03.16", "title": "Албанци протестираха срещу премиера, полицията ползва газ (Снимки)"}
{"url": "https://www.24chasa.bg/novini/article/7350589", "text": "Циклон причини смъртта на над 140 души в Мозамбик, Зимбабве и Малави. Стотици хора са в неизвестност, а десетки хиляди, предимно в бедни селски райони, бяха лишени от достъп до пътища и телефон, предаде Асошиейтед прес. Представители на ООН и на правителствата на трите южноафрикански държави съобщиха, че циклонът Идай е засегнал общо над 1,5 милиона души, предава БТА. Най-тежко пострадал е пристанищният град Бейра в Централен Мозамбик, където летището е затворено, няма ток и много къщи са били разрушени. Циклонът връхлетя Бейра в четвъртък вечерта, след което се насочи на запад към Зимбабве и Малави. По пътя си стихията засегна още хиляди хора, в частност в източните райони на двете страни, граничещи с Мозамбик. Циклонът разруши жилищни сгради, училища, стопански обекти, болници и полицейски управления. Хиляди хора са откъснати от света заради наводненията.", "date": "2019.03.16", "title": "Циклон взе над 140 жертви в Мозамбик, Малави и Зимбабве"}
{"url": "https://www.24chasa.bg/novini/article/7350620", "text": "Италия ще засили мерките за наблюдение, за да не позволи да бъдат извършени нападения, вдъхновени от вчерашния атентат в новозеландския град Крайстчърч, заяви днес италианският министър на вътрешните работи Матео Салвини, цитиран от Франс прес. \"Комитетът за стратегически анализ за борба с тероризма проведе тази сутрин извънредна среща след атаката, извършена срещу две джамии в Нова Зеландия\", съобщи пресслужбата на италианския вътрешен министър и лидер на крайнодясната партия \"Лига\", предава БТА. \"Няма никаква установена връзка между извършителя на нападенията и Италия, но нашите служби за сигурност остават нащрек и следят ситуацията\", се отбелязва в комюникето. Дадени са разпореждания за засилено наблюдение, за да се избегне опасността извършителят да вдъхнови хора \"от радикализираните среди\" да прибягнат към насилие, пише още в текста. Брентън Тарант, 28-годишен австралиец, бе обвинен в убийството на 49 души в две джамии в Нова Зеландия.", "date": "2019.03.16", "title": "Италия засилва мерките за наблюдение заради атентата в Нова Зеландия"}
{"url": "https://www.24chasa.bg/novini/article/7350623", "text": "Създадохме 7 балнео- и СПА дестинации съвместно с Българския съюз по балнеология и СПА туризъм, които да популяризират страната ни като място с голям потенициал за лечение и профилактика на различни болести. От проучванията, които направихме, констатирахме, че с течение на времето специализираната база за тези услуги не се използва достатъчно и на места е дори занемарена. Това заяви министърът на туризма Николина Ангелкова при посещението си в Нареченски бани. Селото има статут на национален курорт и е известно с лековитите си минерални води. Министър Ангелкова се срещна с кмета Васил Куртев и обсъди с него възможностите за съвместни прояви, които да промотират местния туризъм. Това съобщиха от пресцентъра на Министерството на туризма.  Тази година сме се ангажирали да представяме по-малките населени места, които имат добри възможности в този подсектор, поясни министър Ангелкова. Работим основно в две посоки - да се акцентира върху изключителната важност на балнеологията и ние ще положим максимални усилия да я популяризираме. И второ, в партньорство с Министерството на здравеопазването подготвяме списък с възможни проекти, които да представим за публично-частно партньорство, каза още тя. Освен това в Закона за туризма са посочени приоритетни условия за курортите, и в частност за националните курорти, сред които в частта за балнеология е и Нареченски бани. Три години работихме усилено, за да направим националните курорти с особен статут, което ще важи и за Нареченски минерални бани (община Асеновград) като балнеолечебен курорт от национално значение, акцентира министър Ангелкова. В момента разработваме втория етап от Инвестиционната карта в туризма, която създадохме. В рамките на Международното туристическо изложение ITB в Берлин проведохме форум с представители на германските здравни каси и през този април предстои те да направят обиколка в България. Така ще могат на място да се запознаят с възможностите за висококачествени балнео-, СПА и уелнес услуги у нас, за да изпращат повече техни потребители в страната ни, стана ясно от думите й. Както в Наречен, така и в Сапарева баня водите са на едно от първите места по минерализация и лечебни качества. Ще съдействаме този ресурс да бъде използван пълноценно, каза още министърът. Кметът на Нареченски бани Васил Куртев благодари на министъра за вниманието към района и представи потенциала му като природни, културно-исторически и лечебни дадености, които могат да привличат по-голям брой туристи. Народният представител от ГЕРБ Христо Грудев, който също участва в срещата, поздрави министър Ангелкова и нейния екип за усилията да насърчат устойчивото развитие на туризма и в по-малките общини.", "date": "2019.03.16", "title": "Министър Ангелкова: Полагаме усилия да обновим базата за балнео- и СПА услуги в страната"}
{"url": "https://www.24chasa.bg/novini/article/7350637", "text": "\"Честит Тодоровден!\", написа председателят на БСП Корнелия Нинова във фейсбук. Соцлидерката яхна кон и публикува кадъра в социалната мрежа.                                                                                                                                                                                                                                                                                                                                                                                                                                                                                                                                                                                                                                               ", "date": "2019.03.16", "title": "Корнелия Нинова язди кон на Тодоровден (Снимки)"}
{"url": "https://www.24chasa.bg/novini/article/7349680", "text": "Все още има хора по света, които вярват, че д-р Ружа Игнатова е майката на новата финансова революция Onecoin. Поне според броячите на трите сайта с тази марка. Само за няколко часа в петък 48 “инвеститори” са закупили обучителни пакети за търговията с криптовалутата. Въпреки че миналата седмица светът научи за ареста на брат Константин в САЩ за измама в размер на $ 3,3 милиарда. В Германия срещу нея се води разследване за измама за над 300 млн. евро. Общо 3 534 523 души от цял свят са купили обучителни пакети от 110 до 55 555 евро, което, грубо сметнато, означава, че по сметките на Ружа и партньорите в пирамидата са влезли минимум 400 млн. евро. Ако повечето клиенти обаче са избрали най-масовия пакет Pro trader, сумата набъбва на над 4 млрд. Бизнес дамата с германски паспорт днес е жената, издирвана за най-грандиозната измама. Ружа напуска България на 10 г. Тогава живее в Плевен. Връща се през 2009 г. и за кратко работи в структурата на една от банките у нас. Няколко месеца по-късно я гонят от поста в Надзорния съвет.   Изненадващо за всички става Бизнес дама на годината само два месеца след старта на измамната схема, когато вече се хвали с милион последователи. Още тогава става ясно, че има нещо нередно - организатор на събитието е Евгени Минчев, който се титулува като “лорд”, също както Ружа Игнатова се представя за “криптокралица”.  Необяснимо и светкавично д-р Ружа открива офиси на Onecoin в 4 континента - Европа, Америка, Азия и Африка. Организира бляскави събития, на които има фойерверки, екзотични танцьорки, вдъхновяваща музика, ефектни светлини и пълни зали с мераклии за бързи печалби от новата криптовалута, която ще засенчи биткойна, както твърди основателката. На видеоклиповете, които се разпространяват като мълния в интернет, Ружа говори английски със силен акцент, но костюмираните мъже и елегантни жени с най-различен цвят на кожата бурно я аплодират, докато ги убеждава да си купят обучителни пакети. От май 2017 г. Германия издирва Ружа. По същото време в Китай са арестувани 4-ма души, свързани с пирамидата . През юни е обвинена и в Индия за измами в особено големи размери. Там са и най-много от клиентите на Onecoin - над 1,2 милиона души. В българския офис на Ружа прокуратурата и ГДБОП влязоха през януари 2018 г. по поръчка на властите в Германия. Разследвания има в още няколко държави. Ружа обаче отдавна не се е появявала публично. Официално - заради раждането на детето през 2017 г. След това по промоциите я замества брат Константин, арестуван на 6 март на летището в Лос Анджелис. В България Ружа Игнатова е известна с три скъпи имота, които купи през 2015 г., но бързо прехвърли, когато започнаха проблемите с правосъдието.", "date": "2019.03.16", "title": "“Криптокралицата” Ружа печели конкурс на \"лорд\" Минчев за Бизнес дама на годината"}
{"url": "https://www.24chasa.bg/novini/article/7350482", "text": "Германските власти са регистрирали миналата година близо 2000 престъпления срещу бежанци и центрове за настаняване на кандидати за убежище - от словесен тормоз през увреждане на имущество до телесни повреди и убийства, предаде ДПА. По данни на германското министерство на вътрешните работи повечето от нападенията, които са общо 1775 на брой, са били срещу бежанци. Регистрирани са били и 173 атаки срещу центрове за настаняване. При тези престъпления са били ранени 315 човека, предава БТА. Броят на нападенията е по-малък в сравнение с 2016 и 2017 г., въпреки че е възможно миналата година да са били регистрирани със закъснение атаки, извършени по-рано. \"Статистически погледнато, актове на насилие и заплахи с оръжие и експлозиви има всеки ден\", каза Ула Йелпке, говорител на парламентарната група на Лявата партия, отправила запитане, в отговор на което са били предоставени цитираните данни.", "date": "2019.03.16", "title": "2000 престъпления срещу бежанци за година в Германия"}
{"url": "https://www.24chasa.bg/novini/article/7350493", "text": "Ако КейФОР не вършат работата си в Косово, тоест ако не защитават сърбите, има кой да го прави вместо тях, заяви президентът на Сърбия Александър Вучич и каза на сърбите, че не трябва да се опасяват от нов погром, предаде Танюг. Вучич отговори така на журналисти, които го питаха може ли да има опасения от нов погром в Косово, както този над сърбите на 17 и 18 март 2004 г., и може ли да се вярва докрай на КейФОР, предава БТА. \"Имаме прилично сътрудничество с КейФОР, но то намаля след последните акции на Прищина, арестуването на Марко Джурич и нахлуването на езерото Газиводе. Но поддържаме комуникация и трябва отново да установяваме и да градим добри и още по-добри отношения с КейФОР. Вярваме, че са тук, за да защитят и запазят сръбската общност\", подчерта Вучич. Ако не си вършат работата, има кой да я върши, заяви той и добави, че сърбите не бива да се тревожат. На въпрос кой ще бъде отговорен, ако Сърбия изгуби всичко в Косово, президентът отгтовори кратко: \"Питайте онези, които се бият в гърдите и се правят на герои, а не могат да покажат Косово дори на картата.\" Повод за погромите през 2004 г. стана убийството на косовски сръбски младеж от етнически албанци, което предизвика протестни акции от страна на сърбите. Няколко дни по-късно двама албански младежи се удавиха в река Ибър. Етническите албанци обвиниха сърбите за гибелта им. На 17 март хиляди етнически албанци се стекоха на митинг в южната част на град Косовска Митровица в памет на починалите деца, а в северната част се събра група косовски сърби. Враждуващите страни се стекоха към моста на река Ибър, която разделя града. Мироопазващите сили трябваше да използват гумени куршуми, сълзотворен газ и шумови гранати, за да предотвратят стълкновение. В резултат на безредиците загинаха шестима етнически албанци и двама сърби, пострадаха около 300 души и бяха ранени 11 членове на мироопазващите сили. Започнаха погроми, които продължиха на следващия ден на много места в Косово, където живеят сърби. При безредиците, в които участваха около 50 000 етнически албанци, загинаха 28 души /11 албанци и осем сърби/, бяха ранени около 900 души, включително около 100 представители на мироопазващия контингент. Унищожени бяха 800 сръбски къщи, 35 църкви и манастири, около четири хиляди сърби бяха прогонени от домовете си и евакуирани от силите на НАТО в Косово КейФОР и полицията на ООН ЮНМИК.", "date": "2019.03.16", "title": "Вучич: Ако КейФОР не защитават сърбите в Косово, има кой да го прави вместо тях"}
{"url": "https://www.24chasa.bg/novini/article/7350500", "text": "Италианската прокуратура започна разследване за смъртта на мароканска манекенка, давала показания при едно от разследванията на т. нар. \"бунга-бунга\" партита на бившия премиер Силвио Берлускони, предаде Асошиейтед прес. 34-годишната Имане Фадил починала на 1 март в болница в Милано, където се лекувала, откакто на 29 януари показала \"симптоми на отравяне\", съобщи прокурор Франческо Греко, цитиран от италианската информационна агенция АНСА. През 2012 г. Фадил заявила пред репортери, че се страхува за своята сигурност, след като разказала на прокурорите, разследващи евентуалното подкупване на свидетели по делото, че са й били предлагани пари, за да не разкрие какво е ставало на тези партита, предава БТА. През 2015 г. Върховният съд на Италия оправда Берлускони по обвиненията, че е платил за секс с непълнолетна. Прокурор Греко изрази съжаление, че докато Фадил е била лекувана в болницата \"Хуманитас\" в Роцано, от здравното заведение не са съобщили за нейните оплаквания и симптоми, които загатвали за възможно отравяне. Прокуратурата е била уведомена за смъртта на манекенката едва от нейния адвокат. В цитирано от АНСА изявление на болницата се казва, че тя е предоставила на прокуратурата резултатите от токсикологичните изследвания, когато те са приключили на 6 март. Според неназовани официални източници пробите са показали \"комбинация от радиоактивни вещества\". Очакват се резултатите от аутопсията. Засега болница \"Хуманитас\" и прокурор Греко не са отговорили на отправените днес от Асошиейтед прес запитвания по имейла и телефона за коментар.", "date": "2019.03.16", "title": "Разследват смъртта на свидетелката по делата за \"бунга-бунга\" партитата на Берлускони"}
{"url": "https://www.24chasa.bg/novini/article/7350515", "text": "Бурни страсти белязаха градската конференция на БСП в Пловдив, която трябва да одобри номинациите за евродепутати. В началото на форума бившият градски лидер Захари Георгиев поиска смяната на настоящия председател Красимир Трифонов, защото  организацията била на самотек. Областният шеф на социалистите Георги Гергов взе думата и защити Трифонов. \"Не правете щуротии, Краси е умно момче\", заяви той и заплаши да подаде и своята оставка, ако бъде сменен градският лидер. Той разказа, че Трифонов претърпял смяна в семейството. \"Не пропускайте, че съм областен председател. Вотът за Красимир е и вот за мен. Сваляте него, значи имате и моята оставка. Не ви заплашвам, но ви казвам\", заяви Гергов. Той допълни, че не може да работи за следващите избори при една такава промяна. \"Имаме 8 месеца до края на мандата, ще го изкараме. След това като е смяна, ще е смяна\", отсече Гергов. И определи исканата оставка на градския лидер като пуч. При гласуването 60 делегати бяха \"за\" оставката на Трифонов, 68 гласуваха \"против\", а 4-има се въздържаха.  Предстои пловдивските социалисти да утвърдят номинациите за евродепутати. Сергей Станишев води, след него е Елена Йончева, а след тях - Иво Христов.", "date": "2019.03.16", "title": "Страсти при пловдивските социалисти, Гергов заплаши с оставка и надделя"}
{"url": "https://www.24chasa.bg/novini/article/7350526", "text": "Най-малко шестима пакистанци са загинали при вчерашното нападение срещу джамии в новозеландския град Крайстчърч, съобщи днес външният министър на Пакистан, цитиран от Асошиейтед прес. Шах Махмуд Куреши каза, че властите в Крайстчърч опитват да разберат дали още трима пакистанци, които са в неизвестност от петък, не са сред жертвите. Шестима палестинци са загинали при атентата по данни на палестинското външно министерство, цитирано от ТАСС. Египетското посолство в Нова Зеландия информира за гибелта на четирима египтяни. Бангладеш потвърди за смъртта на двама свои граждани при терористичната атака. Още трима са в неизвестност, предаде ДПА. Най-малко 49 души загинаха и десетки бяха ранени при нападенията срещу две джамии, извършени от 28-годишен австралиец.", "date": "2019.03.16", "title": "Жертвите в Крайстчърч - от Пакистан, Палестина, Египет и Бангладеш"}
{"url": "https://www.24chasa.bg/novini/article/7350529", "text": "Няколко хиляди хървати демонстрираха днес в Загреб с искане за по-твърди мерки срещу довашното насилие и за повече подготовка на служителите в държавните институции, за да бъдат подпомогнати да се заемат с този проблем, съобщава Ройтерс. Демонстрацията бе провокирана от неотдавнашен случай на адриатическия остров Паг, при който баща хвърли четирите си деца от терасата на дома си. Децата, които са на три, пет, седем и осем години, получиха тежки наранявания, предава БТА. Протестът бе организиран от движението в социалните мрежи # Spasime /Спаси ме/, което само за две седмици събра 45 000 последователи. \"Ние искаме домашното насилие да се третира като престъпен акт, не само като нарушение\", посочи една от участничките в кампанията. Протестиращите искат по-добро възпитание в училищата и по-голяма подготовка на служителите в държавните институции, за да се борят с прояви на домашно насилие. Те призовават също за 24-часова телефонна линия, на която потърпевши да могат да съобщават за случаи на домашно насилие. \"Очевидно е, че институциите не се справят с работата си\", каза Желена Отасевич Бабич, една от организаторките на протеста, пред държавната телевизия. Статистическите данни са унищожителни за нашето общество, добави тя. Между 2012 г. и 2017 г. 90 жени са били убити от техните партньори, бивши партньори или други техни близки. Само през 2017 г. на полицията е било съобщено за 11 506 случая на домашно насилие. Премиерът Андрей Пленкович бе сред участниците в днешната демонстрация и каза, че е готов да се заеме с проблема. Аз съм тук по-малко като премиер и повече като загрижен гражданин, посочи той. Един от водачите на кампанията каза, че те ще занесат исканията си на властите в понеделник и добави, че очакват диалог. ", "date": "2019.03.16", "title": "Хървати демонстрираха в Загреб срещу\nдомашното насилие (Снимки)"}
{"url": "https://www.24chasa.bg/novini/article/7350536", "text": "Швеция регистрира печалба от 53,4 милиона евро (60,4 милиона долара) от лотарията ЕвроДжакпот, предаде ДПА. Това е най-голямата печалба, която някога е печелена в страната, съобщава лотарийната компания \"Свенска спел\". Представител на компанията е потвърдил печалбата, без да посочва дали джакпотът е спечелен от един късметлия или се поделя от няколко души, предава БТА. Лотарията ЕвроДжакпот се разиграва от 2012 г. и е достъпна в 18 страни - от Исландия до Словения, припомня агенцията.", "date": "2019.03.16", "title": "Джакпот от 53,4 милиона евро падна в Швеция"}
{"url": "https://www.24chasa.bg/novini/article/7350551", "text": "Евродепутатът от групата на ЕНП/ГЕРБ Ева Майдел направи оглед на инфраструктурни обекти на територията на град Русе по време на посещението си в Русенска област днес. Заедно с народните представители от ГЕРБ – Русе Пламен Нунев и Светлана Ангелова тя видя активната работа по мащабни инфраструктурни проекти в града. Това съобщиха от пресцентъра на ГЕРБ. Заместник – кметът на Община Русе Димитър Наков показа напредъка по улиците „Чипровци“ и „Шипка“ в обновените участъци, които са изцяло реконструирани по проект „Интегрирана система за градски транспорт на гр. Русе – 2 етап“. Пешеходната зона по ул. „Чипровци“ е цялостно преасфалтирана в частта между улиците „Шипка“ и „Тича“, като прилежащите тротоари са ремонтирани и са обособени зони за пешеходно и велосипедно движение. Стълбовете на уличното осветление са подменени с нови LED осветителни тела. Изградено е и повдигнато кръстовище при Основно училище „Олимпи Панов“. В кварталните пространства до блок „Фридрих Енгелс“ са осигурени нови места за паркиране. Рехабилитацията по ул. „Шипка“ в участъка от ул. „Чипровци“ до бул. „България“ - между ул. „Чипровци“ и ул. „Шипка“ включваше изграждането на ново кръгово кръстовище, положена е нова настилка на тротоарите и велоалеите. Изпълнено е ново улично осветление с LED осветителни тела. „Завърши благоустрояването на прилежащите пространства, като освен озеленяване приключва изграждането на зони за отдих. Става дума за цялостен ремонт на пет съществуващи детски площадки, изграждане на две нови, както и на две площадки за фитнес на открито. Обособени са нови кътове за отдих с пейки“, обясни Димитър Наков. Дейностите са извършени в рамките на проект „Интегрирана система за градски транспорт на гр. Русе – 2 етап“ и се осъществяват с финансовата подкрепа на Оперативна програма „Региони в растеж“ 2014-2020 г., съфинансирана от Европейския съюз чрез Европейския фонд за регионално развитие. Ева Майдел и депутатите инспектираха и довършителните дейности по реконструкцията на бул. „Придунавски“, който също е част от големия проект „Интегрирана система за градски транспорт на гр. Русе – 2 етап“. Димитър Наков показа на евродепутата и народните представители как се случва рехабилитацията на кейовите стени на пътнически терминал Русе – център и подобряването на навигационните условия на 3 корабни места. „Тук напредъкът е значителен благодарение на ниското ниво на река Дунав“, коментира зам. – кметът. Обектът се изпълнява в рамките на проект „Развитие на поречието на река Дунав за по-добра свързаност на Еврорегион Русе-Гюргево с Паневропейски транспортен коридор №7“ по Програма Интеррег Румъния-България 2014-2020 г. Посещението продължи на улица „Славянска“, където Ева Майдел видя една от най – важните улици на Русе в миналото в завършен вид. Тя придоби новия си облик благодарение на проекта „Реконструкция и рехабилитация на пешеходна среда и изграждане на зони за обществен отдих“, изпълняван по Оперативна програма „Региони в растеж“ 2014-2020 г. Отделено бе време и за основния ремонт на СУ „Христо Ботев“ в Русе. В заключение Ева Майдел изтъкна, че това са нагледни примери как България за последните 11 години се е научила да управлява много добре европейските пари, като построеното и ремонтираното е от полза за всички граждани и гости на Русенска област. В този контекст евродепутатът акцентира върху важността на продължаването на кохезионната политика в Европейския съюз. Тази тема е особено важна за регионите на България, които трябва да продължават да надграждат постигнатото в сферата на инфраструктурата, транспорта и пр.", "date": "2019.03.16", "title": "Евродепутатът Ева Майдел направи оглед на инфраструктурни обекти в Русе"}
{"url": "https://www.24chasa.bg/novini/article/7350559", "text": "Пред парламента се проведе протест с искания за оставка на правителството и пряко участие на гражданите във властта, съобщава  . Обявеният като мега протест се оказа недоволство на стотина души, облечени в жълти жилетки, които обаче успяха за кратко да блокират движението пред Народното събрание и дори заплашиха да щурмуват парламента. Полицията ги призова да освободят пътното платно, те обаче отказаха да го направят и бяха изтласкани към паметника на Цар Освободител. Така в крайна сметка движението около парламента беше пуснато. Оказа се, че полицаите са повече от протестиращите и в един момент те решиха да променят и мотото на протеста си от \"Оставка на правителството\" към \"По високи заплати за полицаите\".", "date": "2019.03.16", "title": "Стотина протестираха в центъра на София"}
{"url": "https://www.24chasa.bg/novini/article/7349661", "text": "Дни преди за пореден път да се разшуми за измамния уанкойн на д-р Ружа Игнатова, България пак бе замесена във високотехнологична мошеническа схема. От София израелецът Гал Барак и бандата му успяха да измамят европейци, най-вече граждани на Австрия и Германия, с обещания за бързи пари с рискови инвестиции и да спечелят около 100 млн. евро. Барак бе задържан на 29 януари на границата със Сърбия, а за ареста му австрийските власти съобщиха 2 седмици по-късно. Ролята на България в схемата е основна. Тук са двата колцентъра, инфраструктурата, сайтовете, които се използваха за набиране на жертвите. Целта била да се намерят хора, които да инвестират парите си в бинарни опции. Те не са обвинени, тъй като не са знаели, че извършват престъпление, а са били подведени от шефовете си. Българите са се обаждали на инвеститорите чрез интернет телефония или вайбър. На когото се върже, е казвано, че печели. Приходите се отразявали и в акаунтите им в сайтовете. “Докато са имали средства, те са били карани да повишават инвестициите, да внасят още пари, за да повишат печалбата си”, обясни в интервю за “24 часа” комисар Явор Колев, началник на отдел “Киберпрестъпност” в ГДБОП. “В момента, в който човек поиска да изтегли средствата си или няма повече, изведнъж всичко се е занулявало и се е обаждал супервайзерът. Казвал му, че брокерът, който е водил комуникацията, не е бил коректен, но има опция да си върне парите. Така се е влизало в една спирала на перманентно изнудване, докато човек не изчерпа всички възможности”, обясни комисарят. Той и отделът, който ръководи, са провели акцията в София. При нея са иззети няколко терабайта данни, бизнес информация и шестцифрена сума пари. Претърсени са 21 фирмени и 4 частни адреса. Парите от измамите били разпределени в 14 банкови сметки. От бандата на Барак само той е задържан тук. В момента мъжът, наричан и Вълка от София, и чака процедура по екстрадиция в Австрия, където са повечето измамени. При опит на “24 часа” да се свърже с него от екипа му обясниха, че няма какво да коментират в настоящия момент. Част от платформите, които са ползвани от Барак, бяха осветени от австрийските власти. В тях влизат XTraderFX, Optionstars, Optionstars Global, Goldenmarkets, SafeMarkets, Cryptopoint и някои други. Предполага се обаче, че тези суми ще се увеличават многократно след точен анализ на иззетите данни, пише в съобщението на австрийската полиция. Групата на Барак е само звено от по-голяма организация, зад която стои израелецът Гери Шалон. Той е излежавал присъда за киберпрестъпления в САЩ, а днес е на свобода, пише пък fintelegram.news. ", "date": "2019.03.16", "title": "От София израелецът Гал Барак завлече европейци със 100 млн. евро"}
{"url": "https://www.24chasa.bg/novini/article/7350660", "text": "Австралийският десен екстремист, който извърши кръвопролитно нападение срещу две джамии с 49 жертви в Крайстчърч в Нова Зеландия, е бил и в Хърватия, съобщи говорителка на хърватската полиция, цитирана от агенция Хина. Полицията в Хърватия има информации за пребиваването в страната на този човек през декември 2016 и януари 2017 г., каза тя. Хърватският печат съобщава днес, че Брентън Тарант е посетил тогава Загреб и няколко градове на адриатическото крайбрежие - Задар, Шибеник и Дубровник, предава БТА. Хърватските власти работят за установяване на причините за посещението му, каза премиерът Андрей Пленкович по националната телевизия ХРТ. \"До вчера този човек не бе в центъра на нашия интерес\", каза той.", "date": "2019.03.16", "title": "Убиецът от Крайстчърч е бил и в Хърватия"}
{"url": "https://www.24chasa.bg/novini/article/7350468", "text": "Турският президент Реджеп Тайип Ердоган каза, че турските власти разследват евентуални връзки на нападателя от Нова Зеландия в Турция, съобщава Анадолската агенция. Той е дошъл в Истанбул веднъж за три дни и втори път - за 40 дни. Какви са неговите връзки? Ние ще открием, заяви Ердоган на митинг днес в Текирдаг /Северозападна Турция/, информира БТА. Той е говорил глупости, заявявайки \"ще дойдем в Истанбул и ще разрушим всички джамии и минарета\". Къде е Нова Зеландия и къде е Турция?, каза Ердоган, визирайки заплахи на терориста от Крайстчърч, огласени в неговия манифест. Ердоган призова също Нова Зеландия да накаже виновниците за нападението. Четиридесет и девет души бяха убити, а 48 бяха ранени при нападенията, извършени от австралиеца Брентън Тарант срещу две джамии в Крайстчърч в Нова Зеландия. Сред ранените има трима турски граждани. Турската държавна телевизия ТРТ съобщи, че Тарант е посетил два пъти Турция през 2016 г. - от 17 до 20 март и от 13 септември до 25 октомври, предаде Асошиейтед прес. Телевизията показа кадри от запис на охранителна камера, на които се вижда как Тарант пристига на международното летище \"Ататюрк\" в Истанбул.", "date": "2019.03.16", "title": "Ердоган: Терористът от Крайстчърч е говорил, че ще разрушат джамиите в Истанбул"}
{"url": "https://www.24chasa.bg/novini/article/7350439", "text": "Американски учени демонстрираха, че Меркурий, а не Венера, е най-близката планета до Земята, ако се вземе средното разстояние по орбитата, съобщи Гизмодо. Том Стокман от университета на Алабама, Гейбриъл Монро от инженерен развоен център и Самюъл Корднър от НАСА са публикували теорията си в сп. \"Физикс тудей\". Те твърдят, че възприетият начин за определяне на най-близката ни планета е опростенчески, информира БТА. \"Освен че взето средно е най-близкият ни съсед, Меркурий е най-близък и до другите седем планети от Слънчевата система\" - пишат те. Погрешното ни схващане за отдалечеността на планетите се дължи на начина, по който изчисляваме разстоянието. Обикновено определяме средното разстояние от планетата до Слънцето. За Земята то е 1 астрономическа единица, а за Венера - около 0,72 астрономически единици. Ако извадим второто от първото, излиза, че средното разстояние от Земята до Венера е 0,28 астрономически единици - най-малкото за която и да е двойка планети. Тримата учени обаче твърдят, че този начин на изчисляване не е правилен. Земята прекарва на срещуположната страна на орбитата си от Венера също толкова време, което прави 1,72 астрономически единици. Вместо това те предлагат да бъде усреднено разстоянието между всички точки по орбитата на планетата ни и всяка точка по орбитата на другата планета. Специалистите са направили симулации въз основа на две хипотези - че орбитите са приблизително кръгли и че те не са под ъгъл една спрямо друга. Така те са установили, че Меркурий е планетата, която най-дълго време е усреднено най-близо до Земята, както и до всяка друга планета в Слънчевата система.", "date": "2019.03.16", "title": "Учени: Меркурий е по-близо до Земята от Венера"}
{"url": "https://www.24chasa.bg/novini/article/7350448", "text": "Министърът на вътрешните работи на Сърбия Небойша Стефанович заяви днес за държавната телевизия РТС, че нападателят в Нова Зеландия няма никаква връзка със Сърбия. Министърът каза това след изявленията на някои анализатори, че Сърбия е заплашена от терористично нападение поради връзките на нападателя с нея, информира БТА. Масовият убиец, който извърши клане в една от джамиите в Нова Зеландия, бил вдъхновен от сръбските нападения срещу мюсюлмани. Той предавал на живо нападението чрез Фейсбук и на записа се чува и как слуша сръбска музика, съобщи вчера белградският вестник \"Блиц\". Внимание привлякоха и надписите на неговото оръжие - на сръбски, български, руски, немски и други езици, които се отнасят за исторически личности, които са се борили против нашествията на Османската империя. \"Държим сметка за сигурността на нашата територия. Това е безумен акт и голяма трагедия, която всеки трябва да осъди. Това показва необходимостта от сериозно сътрудничество между държавите, за да бъдат предотвратени подобни актове където и да е по света\", каза Стефанович. Сръбският външен министър Ивица Дачич заяви вчера, че Сърбия най-остро осъжда терористичните нападения в Нова Зеландия и също изтъкна, че въпреки някои съобщения нападателят няма нищо общо със Сърбия и злоупотребата с нейното име трябва да бъде осъдено. Министърът съобщи, че при нападенията в Нова Зеландия няма пострадали сръбски граждани.", "date": "2019.03.16", "title": "Сръбски министър: Атентаторът от Нова Зеландия няма нищо общо с нашата страна"}
{"url": "https://www.24chasa.bg/novini/article/7350446", "text": "Националното антикорупционно бюро на Украйна и Специализираната антикорупционна прокуратура прекратиха делото срещу главния прокурор на страната Юрий Луценко по обвинение в незаконно обогатяване, предаде ТАСС. Разследването започна още през ноември 2017 година. Тогава двете институции получиха достъп до банковите и други финансови документи на Луценко, информира БТА. Изданието \"Украински новости\" цитира източник от правоохранителните органи, според когото делото е било прекратено, тъй като не са констатирани престъпни действия. По думите му решението е било прието още преди отмяната на текст от наказателния кодекс за отговорността на държавни служители за незаконно обогатяване. На 26 февруари Конституционният съд на Украйна постанови, че текстовете в члена от наказателния кодекс за незаконно обогатяване на държавни служители не отговарят на принципите на върховенството на правото. Съдът мотивира решението си с това, че текстовете нарушават презумпцията за невинност, защото задължават самия заподозрян да докаже законността на състоянието си. По-късно антикорупционното бюро потвърди, че във връзка с решението на съда то е започнало да закрива наказателни дела, които към момента са 65.", "date": "2019.03.16", "title": "Прекратиха делото за срещу бившия прокурор на Украйна Юрий Луценко"}
{"url": "https://www.24chasa.bg/novini/article/7350232", "text": "Участниците в движението \"дължи жилетки\" започнаха да се събират в центъра на френската столица от 8 часа местно време, часове преди началото на 18-ата седмична протестна акция. Десетки протестиращи са блокирали движението в горната част на авеню \"Шан-з-Елизе\". Според данни на телевизионния канал Бе Еф Ем на площад \"Шарл дьо Гол\" са се събрали вече над 300 души. Полицейски отряди са поставили железни заграждения в долната част на парижкия булевард. Мобилни щитове са поставени и пред близките правителствени сгради. В социалните мрежи предстоящата акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Eрик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души, припомня ТАСС.", "date": "2019.03.16", "title": "\"Жълтите жилетки\" блокираха \"Шан-з-Елизе\" (Снимки, видео)"}
{"url": "https://www.24chasa.bg/novini/article/7350239", "text": "34-годишната бивша манекенка Имане Фадил, ключова свидетелка във втория процес „Руби” срещу Силвио Берлускони , почина след дълга агония в болницата на Роцано. Според италианските медии версията е, че е отровена с микс от радиоактивни вещества, който е погълнала с храна или коктейл. В.”Република” говори за отравяне с кобалт. Младата жена от марокански произход беше една от основните свидетелки за “бунга-бунга” вечеринките в имението на бившия премиер, където участваше и непълнолетната тогава Карима ел Махруг, известна като Руби. Прокуратурата на Милано откри дело за умишлено убийство и разпореди аутопсия на трупа. Фадил е била приета в болница на 29 януари и е починала на 1 март след едномесечна агония, но за нейната смърт беше съобщено едва сега. Жената се почувствала зле в дома на свой приятел. Започнал да я боли коремът и почувствала слабост. Лекарите били затруднени да разберат какво точно й има, тъй като отравянето й било от особен тип, свързано с радиоактивни вещества, водещи до прогресивно влошаване на вътрешните органи. “Страхувам се, че ще умра, отровиха ме”, споделила Имане с брат си и с адвоката си. Според прокурора на Милано Франческо Греко в клиничната документация на Имане имало ”серия от аномалии”. От токсикологичното изследване, разпоредено на 26 февруари от лекарите, ставало ясно, че в тялото на момичето имало смес от радиоактивни вещества. За последно Имане е говорила с медиите месец и половина преди смъртта си. Тя беше основна свидетелка срещу премиера във втория процес. “През всички тези години съм казвала винаги истината, за разлика от други, и съм отблъснала много опити за корупция от страна на Берлускони и антуража му”, каза момичето пред в “Република”. Фадил написа и книга (все още непубликувана) за собствената си история и за участието си в “бунга-бунга” вечеринките. Tя призна, че го е направила от нужда за пари и защото искала да влезе в средите на шоубизнеса. През август 2011 г. обаче решила да скъса с всичко това и да свидетелства пред магистратите. Пред тях тя разказа подробности за вечеринките и за ролята на участничките в тях. Фадил разказа обаче и за ”сатанински елементи” в бунга-бунга вечеринките. “Чувстваше се присъствието на дявола, в една съблекалня до залата имаше десетки туники, които напомняха за сатанински ритуали”. През 2018 г. в интервю за в.”Фато куотидиано” Фадил каза, че било изключително трудно да свидетелства срещу Берлускони. “В началото бях сама срещу всички, никой не вярваше на версията ми”.", "date": "2019.03.16", "title": "Почина свидетелка в процеса срещу Берлускони, подозират радиоактивно отравяне"}
{"url": "https://www.24chasa.bg/novini/article/7350242", "text": "Главният прокурор на щата Ню Йорк Летиша Джеймс заяви, че президентът на САЩ Доналд Тръмп трябва да бъде глобен с 5,6 милиона долара. Мотивът й е, че Тръмп е използвал благотворителната си фондация, за да подпомогне предизборната си кампания, предаде Асошиейтед прес. Джеймс, която е представител на Демократическата партия, твърди в подадения в четвъртък иск, че щатското законодателство позволява да бъде наложена глоба, равна на двойния размер на сумата от 2,8 млн. долара за безплатно медийно отразяване, получено от Тръмп според нея за събитие, в което се размивали границите между благотворителност и политика, предава БТА. През 2016 г. републиканецът Тръмп не отиде на предизборен диспут в Айова, а вместо това по същото време организира среща за събиране на дарения, които после фондацията му да предостави на благотворителни организации, занимаващи се с подпомагане на военни ветерани. Според Джеймс има предостатъчно доказателства съдът веднага да отсъди в полза на щата. Адвокатите на фондацията заявиха, че всякакви нарушения, които биха могли да са допуснати, са незначителни и че искът е политически мотивиран.", "date": "2019.03.16", "title": "Главният прокурор на Ню Йорк иска Тръмп да бъде глобен с 5,6 млн. долара заради фондация"}
{"url": "https://www.24chasa.bg/novini/article/7350262", "text": "Извършителят на нападенията срещу две джамии в Нова Зеландия австралиецът Брентън Тарант, който уби 49 души и рани десетки хора, е пребивавал известно време в Турция. Това съобщи турският телевизионен канал НТВ, като се позова на източници от турското разузнаване.Терористът от Крайстчърч на два пъти - общо 47 дни, е бил в Турция в периода между март 2016 г. и септември-октомври същата година, информира БТА. Тарант е бил засечен на телевизионните камери на истанбулското летище \"Ататюрк\". Първото посещение на терориста в Истанбул е между 17-20 март 2016 г., посочват източниците.Точно по това време - на 19 март 2016 г., на централния булевард \"Истиклял\" в Истанбул бе извършено нападение срещу група израелски туристи. Убити бяха петима души и бяха ранени 39 души. На 20 март нападателят от Крайстчърч си е заминал от Истанбул. Във връзка с атентата на 19 март 2016 г. бяха разпратени предупреждения до всички валийства в Турция за повишена бдителност поради риск от терористични атаки. Турското разузнаване разследва пребиваването на атентатора в Турция - къде е ходил, с кого се е срещал. Съществуват съмнения, че терористът вероятно е планирал нападение срещу джамии или молитвени домове в Турция. През периода, в който Тарант е пребивавал в Турция, турският президент Реджеп Тайип Ердоган е имал интензивна програма в различни градове. Турското разузнаване разследвало и хипотезата, че е възможно терористът да е подготвял нападение срещу Ердоган. Турското разузнаване чрез Интерпол се е свързало с полицията в Нова Зеландия, с която обменяло информация. Трима турски граждани са били ранени при терористичната атака в Нова Зеландия. Ердоган е разговарял по телефона снощи с единия от ранените - Мустафа Бозташ, спонсор на турския национален отбор по хокей на лед. Съобщено бе, че състоянието на тримата ранени турски граждани е добро. Междувременно турският визепрезидент Фуат Актай и външният министър Мевлют Чавушоглу заминаха за Нова Зеландия. След терористичния акт в Нова Зеландия протести срещу нападението заливат Турция. Президентският говорител Ибрахим Калън в отговор на заплахите на убиеца от Крайстчърч, огласени в неговия манифест - \"Ще дойдем в Константинопол и ще съборим всички джамии и минарета\", заяви: \"Ние сме тук. Нека дойдат, ако им стигат силите\".", "date": "2019.03.16", "title": "Нападателят от Крайстчърч бил в Турция по време на атентат в Истанбул през 2016 г."}
{"url": "https://www.24chasa.bg/novini/article/7350268", "text": "Русия задължително ще отговори на новите антируски санкции, наложени от ЕС срещу руски граждани заради инцидента в Керченския пролив. Това се посочва в публикувано днес комюнике на руското външно министерство, цитирано от ТАСС и БТА. \"Мотивът за включването на наши сънародници в незаконните санкционни списъци на ЕС поразява с лицемерието си и цинизма. По същество става дума за сътрудници на граничната служба на Федералната служба за сигурност на Руската федерация, които мъжествено изпълняват своя дълг за защита на държавната граница на нашата страна. \"Вината\" на нашите граничари е в това, че със своите решителни действия те са се противопоставили на грубата провокация в района на Керченския пролив, организирана от киевските власти на 25 ноември 2018 година. Руската страна няма да остави без отговор враждебната акция на ЕС\", се посочва в комюникето на руското външно министерство.", "date": "2019.03.16", "title": "Русия: Задължително ще отговорим на новите санкции на САЩ"}
{"url": "https://www.24chasa.bg/novini/article/7350271", "text": "Рицарите тамплиери от Северна Македония подготвят дървен трон за подарък на Папа Франциск. Очаква се Светият Отец да седне в него, докато е на площада в центъра на Скопие. Това съобщи в Стара Загора Румен Ралчев, Велик приор на Ордена на рицарите тамплиери в България. Той допълни, че тронът ще бъде позлатен от българин – художника-реставратор Климент Атанасов от Бургас, информира  Българските рицари, които са привърженици на икуменизма – движението за сливане на всички християнски църкви в една, готвят за папата свой подарък – дървена икона, която се изработва в Пловдив, съобщи още Ралчев. По предварителна информация папата ще дойде на Балканите тъкмо с послание за икуменизъм. Папа Франциск ще направи посещение в България и Северна Македония през първата седмица на месец май. У нас той ще кацне на 5 май, а в Скопие ще бъде на 7 май. По време на посещението му у нас, в аулата на Софийския университет ще се проведе хоров фестивал на Ордена, но денят съвпада случайно с първия ден от папската визита в София. Вчера в Стара Загора Орденът на рицарите тамплиери, които са около 500 души в цялата страна, проведе своя 11 поред Духовен събор.", "date": "2019.03.16", "title": "Рицарите тамплиери от Северна Македония ще подарят на папа Франциск дървен трон"}
{"url": "https://www.24chasa.bg/novini/article/7350281", "text": "Американският поет и двукратен носител на награда \"Пулицър\" Уилям Стенли Мъруин е починал вчера на 91-годишна възраст, предадоха Асошиейтед прес и ТАСС, позовавайки се на в. \"Ню Йорк таймс\" и издателите му. От \"Copper Canyon Press\" съобщават, че Мъруин е починал в съня си в дома си на хавайския остров Мауи. Творчеството на Уилям Стенли Мъруин еволюира през редица стилове, отдавайки почит към природата, осъждайки войната и индустриализацията и търсейки неуловимото минало, информира БТА. Мъруин е автор на повече от 20 книги - от ранни творби, вдъхновени от митове и легенди, през яростни протести срещу унищожаването на околната среда и войната във Виетнам, до късни размишления върху възрастта и времето. Превеждал е стихове на Данте Алигиери и Пабло Неруда. Уилям Стенли Мъруин е роден на 30 септември 1927 г. в Ню Йорк. Завършил е Принстънския университет. Носител е на многобройни отличия. През 1971 и 2009 г. е удостоен с награда \"Пулицър\". През 2010 г. е обявен за поет-лауреат на САЩ - официален поет на Библиотеката на Конгреса, който се избира за срок от една година.", "date": "2019.03.16", "title": "Почина двукратният носител на \"Пулицър\" Уилям Стенли Мъруин"}
{"url": "https://www.24chasa.bg/novini/article/7349728", "text": "Елеонора Димитрова, новоназначеният български посланик в Индия, връчи онзиден акредитивните си писма на президента Рам Натх Ковинд, облечена в национална носия, и тутакси предизвика вниманието на българските медии. “Радвам се, че създадох положителна новина с един от най-красивите образци на нашите национални облекла. Получих много топли отзиви от приятели, познати и напълно непознати за мен хора и поздравления от индийските домакини и останалите петима колеги посланици, с които връчихме заедно писмата си”, коментира посланик Димитрова в един от телевизионните сутрешни блокове. Последваха и дискусии Противно на обичайните негативни обществени настроения към външния вид на известни хора в политиката, бизнеса и дипломацията тук, огромна част от мненията се оказаха в полза на Нейно Превъзходителство. Освен всичко друго оказва се, че установената протоколна практика в много държави, включително в България и Индия, дава възможност за такъв избор на облекло. Всъщност това се смята за един от невербалните инструменти на дипломацията, на който се гледа като израз на уважение както към домакините в приемащата страна, така и към собствената държава. Като човек, обичащ българската култура, традиции и фолклор, Елеонора Димитрова имала вътрешно чувство, че ако се появи в национална носия в президентския дворец в Делхи, това би било най-доброто възможно решение пред В окончателното си решение тя била окуражена не само от установената протоколна практика, а и от факта, че е първата жена - посланик на България в Индия - прекрасна възможност да представи вековните традиции на своята родина в друга древна държава, в която националните одежди, както всички знаем, са на изключителна почит. Затова и получила специални поздравления за идеята от посланичката на Индия в София г-жа Пуджа Капур.  Пред приятели Елеонора споделя, че много лесно решила да се спре на народен костюм за официалната церемония в Делхи. Но след това дълго избирала сред огромното разнообразие на носии от всички кътчета на България. Накрая се спряла на традиционна женска дреха от Кюстендилския край, макар нищо да не я свързва с района, защото е родом от Варна. Поради тази причина, ако на някого посланик Димитрова е изглеждала на снимките от Делхи като модел на Владимир Димитров - Майстора, то е защото всички мадони в картините на великия художник са облечени именно в кюстендилски народни носии. Както по принцип е възприето, в българските народни шевици и носии може да се търси втъкан дълбок символизъм. Това се отнася и за облеклото на дипломатката. В този случай жените от варненската кооперация, която е изработила костюма, са се постарали В едно от интервютата си посланик Димитрова специално им благодари за любовта и търпението, с което са извезали и ушили носията, както и на специалистите, с които били консултирани материите, гайтаните и дантелите. Напоследък все повече малки фирми в България са заети с производство на такива костюми. Облеклата стават предпочитан избор за сватбени тържества, фирмени и родови събирания и всевъзможни други поводи. Въобще наблюдава се патриотичен тренд повсеместно. “Хубаво е, че все повече млади хора в България се завръщат към националната носия. Надявам се да насърча и много от колегите, особено по-младите, които са имали колебания досега, все по-често да избират да представят по този начин страната ни, там където е възможно, разбира се, и където това ще бъде добре прието”, коментира посланик Димитрова. Макар че преди време в такава носия се появи и посланик Меглена Плугчиева, засега е рано да се каже дали тези отделни примери ще бъдат възприети като широка и трайна практика сред дамите посланици. В момента около 20% от ръководителите на българските дипломатически мисии в чужбина са жени. Което ще рече, че всеки пети български посланик или генерален консул е жена. Точната бройка всъщност е 18. Гордея се с това и съм признателна на министър Захариева, на правителството и президента за доверието, каза дипломатката.  Тя заминава на мандат след усилена и напрегната работа като шеф на информационната дирекция в Министерството на външните работи по време на българското европредседателство. Елеонора вече е била шеф на тази дирекция през 2001 г., когато е едва на 29 г., а министър на външните работи е Соломон Паси. След което заминава на първия си задграничен мандат - в Либия на полк. Кадафи, докато там се развива драмата с българските медицински сестри. Тогава след една шега на Паси в Либия Медицинските сестри, които тя многократно посещава в затвора, обаче имат за нея друго име. На една коледна картичка, която са й изпратили през 2002 г., петте българки са написали: “Ти си нашият добър ангел”. Работата в Либия в тежките условия на СПИН казуса с медицинските сестри е всъщност задграничното бойно кръщение на г-ца Димитрова. По-късно през годините тя получава и по-спокойни назначения, в които обаче работата съвсем не е по-малко. След Триполи машината на дипломатическите ротации в Министерството на външните работи я изпраща на мисия в посолството ни в Берлин. След това тя работи и в българските посолства в Чехия и Бразилия. Сега в Делхи Елеонора Димитрова смята да съхрани всички постигнати положителни резултати от предшественика си Петко Дойков и да ги надгради. Миналия септември индийският президент Ковинд бе в България и това бе първото посещение на индийски държавен глава в София след 15 години. Преди месец у нас по покана на Екатерина Захариева бе и министърът на външните работи на Индия. Елеонора Димитрова смята, че тези визити, както и следващите, които предстои тя да организира, ще направят България по-видима за Индия и нейния бизнес. “Казах в разговора си с индийския президент след церемонията, че се надявам до края на моя мандат Индия да бъде сред най-значимите икономически партньори на страната ни”, коментира посланик Димитрова. Доколкото нейните приятели и колеги познават хъса и характера й, всички вярват, че това е напълно възможно.", "date": "2019.03.16", "title": "Посланик Димитрова като мадона на Майстора"}
{"url": "https://www.24chasa.bg/novini/article/7350285", "text": "Австралийският премиер Скот Морисън обяви днес, че правителството му ще порицае сенатор заради ислямофобски коментар за стрелбите в джамиите в Крайстчърч, предаде ДПА. Морисън заяви, че коалиционното му правителство и опозиционната Австралийска лейбъристка партия планират да внесат предложение в парламента, когато той се събере отново през април, сенаторът да бъде порицан, информира БТА. \"По принцип не бих искал да подхранвам това, но искам категорично и напълно да осъдя думите на сенатор Анинг при неговите нападки срещу ислямското вероизповедание\", каза премиерът, който е християнин евангелист. \"Това изказване е ужасно и грозно и то няма никакво място в Австралия. Честно казано, той трябва да се засрами\", добави Морисън. Сенатор Фрейзър Анинг от Куинсланд, крайнодесен независим политик, написа вчера в Туитър: \"Има ли все още някой, който да оспорва връзката между мюсюлманската имиграция и насилието?\" \"Чудя се ще има ли такова възмущение отляво при следващия мюсюлмански терористичен акт? Най-вероятно ще има мълчание и приказки за \"нападения на вълци единаци, психични разстройства и че няма никаква връзка с исляма\", добави той. След това сенаторът разпространи изявление, в което осъди терористичния акт в Нова Зеландия, но настоя, че той е израз на \"растящия страх от засилващото се мюсюлманско присъствие\". Морисън направи изказването си след посещение на джамията \"Лакемба\" в Сидни. Сенаторът трябваше да бъде укротен днес, след като удари един младеж, който пък го замери с яйце в знак на протест срещу ислямофобското му изказване след убийствените нападения срещу две джамии в новозеландския град Крайстчърч, информира Франс прес.", "date": "2019.03.16", "title": "Австралийският премиер осъди \"ужасен\" коментар на сенатор за атаката в Нова Зеландия"}
{"url": "https://www.24chasa.bg/novini/article/7350292", "text": "Новаторско пластмасово приспособление, наподобяващо женски гърди, позволява на японските бащи да кърмят своите бебета, пише в. \"Дейли мейл\". Новият продукт се предлага от японската фирма Дентсу и е кръстен \"Дойка-помощник за бащи\", информира БТА. Освен че предоставя кърма на отрочето, артикулът регистрира часовете на хранене и предава информацията на смартфона на бащата. Устройството помага на кърмачетата и по-лесно да заспят. Бебетата обикновено докосват с ръце майчината гръд и това ги приспива. На същия принцип е и новото кърмещо устройство, изработено от мека и приятна на допир материя.", "date": "2019.03.16", "title": "Японци измислиха как бащите могат да кърмят бебетата си (Снимки, видео)"}
{"url": "https://www.24chasa.bg/novini/article/7350305", "text": "Tригодишно дете е загинало в ръцете на баща си по време на терористичната атака в джамията в Крайстчърч. 3-годишният Мюкад Ибрахим бил на петъчната молитва с баща си и по-големия си брат Абди Ибрахим, когато стрелецът нахлул в джамията Ал-Нур в Крайстчърч и започнал да стреля по хората, пише \"Дейли мейл\". Според \"Дейли мейл\" детенцето е опитало да избяга от стрелеца, а баща му и брат му се спасили само защото се престорили на умрели.  Семейството на Мюкад се надявало да открие сина си, но се смята, че детето е една от 49-те жертви на атентата в Крайстчърч. \"Ние принадлежим на Господ и трябва да се върнем при Него. Ще ни липсваш много\", написа братът на Мюкад във фейсбук. „Mюкад Ибрахим е починал в ръцете на баща си. Почивай в мир, приятелю. Ти беше лъч светлина, който ще ни липсва\", сподели приятел на семейството.", "date": "2019.03.16", "title": "3-годишно загина в ръцете на баща си в Крайстчърч, брат му се спасил, защото се направил на умрял"}
{"url": "https://www.24chasa.bg/novini/article/7350318", "text": "Турският вицепрезидент Фуат Октай заяви, че терористичното нападение срещу две джамии в Нова Зеландия, отнело живота на 49 души, е показало \"още веднъж, че ислямофобията няма граници\", съобщава в.\"Миллиет\". Октай посочи това на истанбулското летище \"Ататюрк\" днес преди да отпътува заедно с външния министър Мевлют Чавушоглу за Нова Зеландия, информира БТА. Ислямофобията, ксенофобията, расизмът и подхранваният от тях тероризмъм, са едно от най-големите изпитания, пред които е изправено съвременното човечество, каза Октай. Оттук ние приканване целия свят да се вдигне на крак срещу радикализма и расизма, призова Октай. Той добави, че Турция очаква международната общност да поеме отговорност и да направи, това, което зависи от нея. Октай посочи, че той и турският външен министър по инструкция на президента Реджеп Тайип Ердоган заминават за Нова Зеландия, за да покажат, че Турция подкрепя народа на приятелската страна Нова Зеландия и да изразят директно съболезнования за жертвите на нападението. По думите му това посещение ще отрази солидарността на Турция с близките на жертвите, с ранените, с мюсюлманската общност в Нова Зеландия, с народа и правителството на страната и ще бъде конкретен знак за позицията на Анкара срещу надигащата се в света ислямобфобия и ксенофобия. Турция, като страна, която в продължение на много години е дала големи жертви на тероризма и се обявява срещу всякакъв вид тероризъм, ще бъде редом с Нова Зеландия в борбата й срещу тероризма и в стъпките, които тя ще предприеме, увери Октай.", "date": "2019.03.16", "title": "Турският вицепрезидент: Ислямофобията няма граници"}
{"url": "https://www.24chasa.bg/novini/article/7350327", "text": "Месеци след като беше уволнен заради скандални туитове в миналото, Джеймс Гън отново е нает от компания \"Дисни\" като режисьор и сценарист на \"Пазители на галактиката 3\", предаде Асошиейтед прес. Новината, разпространена първо от сайта Дедлайн, е потвърдена от представители на \"Дисни\" и Гън, който беше режисьор и сценарист на първите два филма от поредицата \"Пазители на галактиката\", информира БТА. Джеймс Гън беше уволнен от \"Дисни\" през юли 2018 г. заради туитове в миналото, в които се шегува на теми като педофилия и изнасилване. Президентът на компанията Алън Хорн тогава заяви, че изказванията на режисьора са в разрез с ценностите на \"Дисни\". Гън впоследствие се извини за скандалните си туитове, наричайки ги \"неуместен опит да бъда провокативен\". Мнозина протестираха пламенно срещу уволнението на Джеймс Гън. Звездите на \"Пазители на галактиката\", сред които Крис Прат, Брадли Купър, Зоуи Салдана, Вин Дизел, написаха отворено писмо в защита на режисьора, припомня агенцията. \"Въпреки че не подкрепям неуместните му шеги отпреди години, той е добър човек\", заяви Прат. В изявление Джеймс Гън благодари за засвидетелстваната му през последните месеци подкрепа и за предоставената му от \"Дисни\" възможност отново да работи над поредицата. От компанията не посочват кога ще започнат снимките за \"Пазители на галактиката 3\". Първите два филма от поредицата реализираха над 1,5 милиарда долара в международния бокс-офис. ", "date": "2019.03.16", "title": "\"Дисни\" отново нае уволнения заради скандални туитове режисьор Джеймс Гън"}
{"url": "https://www.24chasa.bg/novini/article/7350329", "text": "Неизвестни застреляха радиоводещия Сантяго Баросо Алфаро в дома му в района Сан Луис Рио Колорадо в щата Сонора, в северната част на Мексико, съобщи на сайта си в. \"Универсал\". Полицията не е успяла да залови убиеца по горещите следи. Засега не са известни вероятните мотиви за покушението, предава БТА. В началото на февруари в мексиканския щат Табаско бе убит радиожурналистът Хесус Рамос Родригес. Той бе застрелян в ресторант в община Емилиано Сапата, припомня ТАСС. Според организацията \"Репортери без граници\" през 2018 година в Мексико са били убити деветима журналисти. По данни на прокуратурата, която разследва престъпления срещу свободата на словото, 99,5 процента от закононарушенията, извършени срещу журналисти в Мексико, остават ненаказани.", "date": "2019.03.16", "title": "Застреляха пред дома му радиоводещ в Мексико"}
{"url": "https://www.24chasa.bg/novini/article/7350333", "text": "Етиопските авиолинии съобщиха днес, че анализирането на ДНК-пробите на 157-те пътници от полет 302 на авиокомпанията може да отнеме до шест месеца. Авиокомпанията предложи на опечалените семейства да им предоставят овъглена пръст от мястото на катастрофата за погребение, предаде Ройтерс, цитирана от БТА. Екип следователи в Париж е започнал да изследва записите от черната кутия, която беше открита на мястото, където миналата неделя катастрофира самолет Боинг 737 МАКС 8. Машината се разби в поле, след като беше излетяла от етиопската столица Адис Абеба. На борда й имаше пътници от над 30 страни. Докато роднините чакат резултатите от разследването за причината за катастрофата, Етиопските авиолинии възнамеряват утре да организират служба в Адис Абеба в Кидист Селасие (катедрален храм \"Света Троица\"), където са погребани много от управниците на Етиопия. \"Компанията ни каза, че в църквата \"Селасие\" ще получим по килограм (пръст) за погребална церемония, която те ще организират\", каза представител на роднините на жертвите, пожелал анонимност.", "date": "2019.03.16", "title": "Анализът на ДНК-пробите на жертвите от падналия Боинг в Етиопия готов до 6 месеца"}
{"url": "https://www.24chasa.bg/novini/article/7349664", "text": "Винаги е имало будали, които стават жертви на измама от жажда за лесни печалби. В началото на 90-те с бума на пазарната икономика десетки хиляди българи изгоряха във финансовите пирамиди. И досега се помнят “Лайф Чойс”, “Ийс Уест Интернешънъл”, “Югоагент” и много други, които взеха милиони от наивници, свикнали да живеят в планова икономика. Пирамидите яхнаха вълната на банковия сектор и тогава имаше предупреждения, че са измамници, но вложителите го разбраха, когато пирамидите се срутиха. В края на 90-те и началото на новия век дойде модата на мултилевъл пирамидите, които имитират т.нар. мрежов маркетинг. Той работи навсякъде по света и правилата са ясни - продажба на продукти от човек на човек чрез жива реклама. Там няма такса включване за разлика от структурите, които са пирамиди и имитират легалния мултилевъл. Измамниците искат пари и дават обещания, за да привлекат още хора да се включат още преди да започнат да продават. Легалните фирми продават пакет продукти, които да продадеш и да убедиш закупилия също да започне да продава, като печелиш от неговите продажби. Нещо като франчайз, където даваш бизнес модел за експлоатация от друг, контролираш и печелиш, но не съвсем. С развитието на новите технологии и особено с навлизането на криптовалутите измамниците се адаптираха към съвременните условия. Направиха схеми и структури, които все повече ще “гърмят”. България както винаги е сред пионерите в новотехнологичните измами, а д-р Ружа, известна като криптокралицата, вече е известна в цял свят. Д-р Ружа или хората зад нея успешно съчетават финансова, мултилевъл и криптопирамида. Хора от цял свят, над 3,5 милиона души, дават пари за обучителни пакети, търсят други балами, които да се включат в Onecoin обществото, вярват, че криптовалутата на Ружа ще стане хит №1 на финансовите пазари и мечтаят за милиони. И всичко това на вълната на доказалата се като ефективна криптовалута биткойн.   Ружа отново нашумя с ареста на брат ѝ Константин в САЩ миналата седмица. Малко преди това обаче България отново влезе в световните новини като мястото, откъдето евреинът Гал Барак е лъгал хиляди европейци. Той стои зад два колцентъра в столицата. Негови служители се свързвали по телефон и по интернет с жертвите си. Убеждавали ги да им поверят парите си, които да бъдат инвестирани в биткойни, с обещания за бъдещи печалби, както и да играят в т.нар. бинарни опции  . Ружа и Гал Барак, известен като Вълка от София, не са вършили престъпления на територията на България Разследванията срещу тях са в чужбина. И на двамата офисите са претърсвани и са иззети компютри и документи по поръчка на чужди служби за сигурност. Гал Барак е в България, арестуван е и чака екстрадиция, за разлика от Ружа, която изчезва през май 2017 г. Тогава Германия започва разследване срещу нея и схемата ѝ. Това обаче съвсем не са единствените мошеници с корени от България, или чужденци, действали тук. В края на 2018 г. ГДБОП задържа българката Мария Велчева, сърбина Михайло Манчич и евреина Менахем Давид. Тримата са действали по добре позната в Европа схема - същата като на Гал Барак. Нашенецът и съдружниците му от Сърбия и Израел действали с две фирми, които изградили колцентрове като тези на Гал Барак. Домейните обаче били в Естония. Наемали българи, обучавали ги за работа с клиенти, след което работниците започвали да звънят по телефона на потенциални “инвеститори” в България. Позвъняването се отразявало с код от Великобритания. Обратното обаждане е невъзможно, защото е по метода на т.нар. интернет телефония. Служителите от колцентъра убеждавали българите да търгуват с платежни инструменти. Чрез интернет платформата хората превеждали пари, минимум 300 евро. После получават съобщения за срив на борсата и призив за инвестиране на още пари, докато жертвата свърши спестяванията. Схемата е действала от май 2017 до юни 2018 г. Завлечени са стотици, но едва 17 стават свидетели по разследването. Само от тях мошениците успяват да измъкнат над 300 хил. евро, 61 хил. лв. и 87 хил. щатски долара. Сърбинът Манчич и евреинът Менахем са в ареста, а мениджърката на офиса им Мария Велчева е пусната вкъщи, за да се грижи за детето си.  Финансови анализатори предричат бум на измамите с криптовалути, които не се регулират от държавните институции. Тези “платежни инструменти” са стотици и има огромен риск да действат като финансова пирамида. При тях парите на измамените се прибират и се разпределят между хората, които са на върха на пирамидата, както е в случая с д-р Ружа Игнатова и нейния Onecoin. Схемата работи, докато към нея се присъединяват нови хора. Най-характерното за финансовата пирамида, рекламираща се като криптовалута, е, че се появява изобретател, който твърди, че ще засенчи биткойн и обещава тя да поскъпне до месеци, обещава се, че скоро банките и търговците ще я приемат за разплащания. Жертвите се убеждават, че трябва да изчакат, докато криптовалутата започне да се копае, но това никога не се случва и вложителите губят парите си. Фалшива борса за криптовалути е другият капан, който дебне в интернет. Създават се сайтове за покупка и продажба на виртуални пари, започва агресивна рекламна кампания, обещания за изгодни обменни курсове. Клиентите си правят профили, купуват криптовалути, но така и не ги получават. Обикновено фалшивите борси за криптовалути действат за кратко време, защото във форумите из интернет бързо биват изобличавани. Но и легални борси за търговия с криптовалути стават жертва на измамници, които правят копия на сайтовете им. Дилъри измамници също дебнат във виртуалното пространство. Те търсят директно купувач, за разлика от борсите менте, които се представят за посредници. Схемите работят все по-успешно, а ужилените са с добро образование, доходи и социално положение, показват статистиките за този вид измами по света. Хайтек измамите с платежни документи и криптовалути едва ли ще секнат и трудно се разкриват, също както телефонните измами в България, при които баби и дядовци мятат торби с пари през балкона, убедени, че помагат на полицията. Световни финансисти например предупреждават от години, че дори биткойнът е балон и скоро ще се спука. Това обаче още не се е случило с първата криптовалута в света. Един от тях е Джордан Белфолт, лежал в затвора за борсови измами, но вдъхновил филма “Вълкът от Уолстрийт”. Според него биткойнът още не се е сринал, защото по-младите инвеститори са “промити мозъци”. “Това нещо ще се изпари като мираж. Има много наистина честни хора, които ще бъдат заклани”, казва той в документален филм, посветен на криптовалутата преди три месеца. През 2017 г. той беше още по-остър, като напрече криптовалутата “най-голямата измама” и предупреди за предстоящ спад. Прогнозата му обаче не се сбъдна. “Уморих се да казвам “Внимавай, това е спекулация”. След това - “Внимавай, това е хазарт”. След това “Внимавай, това е балон”. Окей, ще го кажа окончателно - биткойн е измама. Това е огромна схема, каквато светът досега не е виждал” Твърдението е на Бил Харис, съосновател и първият главен изпълнителен директор на PayPal. През 2018 г. изпълнителният директор на американската инвестиционна банка JPMorgan Джейми Дaймън също нарича биткойна измама. И преди това е говорил в този дух: “Ако сте достатъчно глупави, за да го купите, ще си платите цената един ден”. Няколко месеца по-късно обаче се разкайва и се извинява за думите си. Мнението му за биткойна било за това как ще реагират правителствата и дали ще го забранят, защото заплашва традиционните валути. Криптоаналитик и ентусиаст пък се изказа доста смело в последните дни. Той е познат и като permabear (финансов скептик, който винаги смята, че пазарите ще тръгнат надолу - б.а.) заради точната прогноза на спада на цената на биткойна от $ 10 000 до 3000 долара. “Според мен биткойнът ще се тъгува за 150 хил. долара, приблизително през август 2023 г. Осъзнавам, че това е изключително конкретна дата и много хора ще се подиграват, но това са моите изчисления и имам основателна причина да вярвам, че моите изчисления ще продължат да се оказват точни”, коментира той. Дали ще му се подиграват заради прогнозата, или тези, които не са го послушали, ще съжаляват, предстои да видим. Думи като блокчейн, биткойн, етер и етериум будят недоумение у мнозина. Те са сравнително нови - биткойнът, който повлече крак, е едва на 10 години, но към днешна дата вече има над 1600 виртуални пари, които са колкото подобни на първообраза си, толкова и различни. А някои - като уанкойна на д-р Ружа Игнатова, са откровено измамни. Затова ви предлагаме кратък речник с основни думички, които биха ви помогнали да се ориентирате малко по-добре. Разбира се, нужни са още месеци четене, преди да сте сигурни, че сте направили информиран избор. Блокчейн е начин за съхранение на информация в компютърната мрежа. Данните се записват в блок, в който е информацията за предходния запис. Тя е криптирана. Цялата верига се пази в интернет с копия върху отделни компютри, без да съществува главно копие. В самия блокчейн има комбинация от цифри и букви, наречена хеш. В нея се съдържат всички данни за всяка една трансакция или умен договор. Ползват го всички криптовалути. Биткойн - той е първата криптовалута. Използва блокчейн. Пуснат е през 2009 г. от Сатоши Накатомо. И до днес се спори дали това е един човек или група ентусиасти. Идеята е следната - човек предоставя изчислителните възможности за компютъра си за решаване на сложни математически уравнения. Като награда на всеки 10 минути получава биткойни. Звучи привлекателно, но в днешни дни човек няма да получи нищо освен висока сметка за ток. Причината е, че всяка една задача се решава от група копачи и те си поделят награда. Всеки, колкото е допринесъл. А за да имате добър доход в наше време, ви трябва и добра машина за добив на биткойни, наречена копачка. Тя пък харчи много ток, отделя голямо количество топлина. Трябва и охлаждане, което също е скъпо. А и при днешния брой ентусиасти, една копачка няма да ви стигне, а ще се нуждаете от много повече. Има българи с цели халета с такива машини. Самите изкопани биткойни се съхраняват във виртуалния ви портфейл. Представете си го като мейла си - давате адреса му, за да ви пратят писмо. Само вие обаче имате паролата, за да влезете в него и да изпращате такива. Етериум и етер Тук вече става доста сложно. Етер е валутата, а етериум е платформа с отворен код. Именно в нея се ползват етерите. Защо? Интересна е технологията. Етериум е проектирана да поддържа така наречените smart contract (умен договор - б.а.) приложения. Апликациите са компютърна програма, която може автоматично да изпълнява условията по даден договор, когато той отговаря на определени условия. Тоест, ако има закъснение на полета, човек ще получи компенсация. Тя няма да минава през цялата бюрократична процедура, а умният договор сам засича, че има закъснение и превежда парите по банковата сметка на човек. Самите приложения са разположени в етериум мрежата, а за да са там, се плаща с валутата етер. Бинарни опции Подобни са на хазарта. Залагаш 100 долара, че курсът на еврото ще се повиши. Ако това стане, печелиш още 70. Падне ли, губиш. Заради високия им риск в Европейския съюз е забранено да се предлагат на физически лица. В САЩ обаче засега не е.", "date": "2019.03.16", "title": "Будалите по света не свършват"}
{"url": "https://www.24chasa.bg/novini/article/7350003", "text": "“Нападението в Крайстчърч е удар срещу цялата нация, а не срещу една етническа общност”, това каза българката Маргарита Дойчинова, която живее в града. Според сънародниците ни, ситуацията там към момента е спокойна, информира  „Хората са в шок, никой не може да повярва какво е станало. Тук няма расизъм”, казва сънародничката ни Маргарита Дойчинова. Според нея в Нова Зеландия расизъм няма. „Чувство на страх няма – чувството е на тъга. Всички се молим за загиналите”, добави Маргарита.", "date": "2019.03.16", "title": "Българка в Крайстчърч: Хората са в шок. Няма чувство на страх, а на тъга"}
{"url": "https://www.24chasa.bg/novini/article/7350006", "text": "Голямата авария във венецуелската електрическа мрежа преди седмица, която остави без ток столицата и повечето райони на страната, може да е била предизвикана от пожари, съобщава Асошиейтед прес. Двама венецуелци, специалисти в инженерните науки и геопространствените технологии, са анализирали изображения от сателити на НАСА, които показват, че в деня на прекъсването на електроснабдяването е имало три пожара в близост до 765-киловолтови електропреносни линии от големия ВЕЦ \"Гури\", които може да са извадили от строя електрическата мрежа на Венецуела, информира БТА. Скоро след прекъсването на електрозахранването във Венецуела на 7 март президентът Николас Мадуро обвини САЩ в кибератака, чрез която са изключили ВЕЦ \"Гури\" (официално \"Симон Боливар\" - б.р.), след което са нанесли няколко \"електромагнитни\" удара. Инженери поставиха под съмнение това твърдение, защото ВЕЦ \"Гури\" разполага със затворена мрежа без връзка с интернет. От своя страна Мадуро вчера повтори обвиненията си срещу САЩ, като заяви, че атаката срещу електрическата система на страната е била ръководена от правителството на САЩ от американските градове Хюстън, Тексас, и Чикаго, Илинойс, съобщи ТАСС. Мадуро обяви създаването на специално военно командване, съставено от четири военни корпуса, за защита на основните стратегически обекти на страната.", "date": "2019.03.16", "title": "Електрическата авария във Венецуела може да е била предизвикана от пожари"}
{"url": "https://www.24chasa.bg/novini/article/7350008", "text": "Премиерът на Нова Зеландия Джасинда Ардърн обеща днес да бъде извършена реформа в законодателството на страната по отношение на правото за притежаване на огнестрелно оръжие, съобщи Ройтерс. Ардърн направи това изявление един ден след като поне един нападател застреля 49 души в две джамии в град Крайстчърч, предава БТА. Премиерът каза, че основният извършител е използвал пет огнестрелни оръжия по време на нападението, включително две полуавтоматични оръжия и две гладкоцевни пушки, за които той е имал разрешително. \"Едно нещо мога да ви кажа веднага - нашите закони за оръжията ще се променят\", каза Ардърн пред журналисти. Директорът на болницата в Крайстчърч каза, че седем от хоспитализираните 48 ранени след стрелбата са изписани, а 12 се намират в критично състояние, съобщи Асошиейтед прес. Сред пациентите в критично състояние е и 4-годишно момиченце", "date": "2019.03.16", "title": "Премиерката на Нова Зеландия: Ще променим законите си за оръжията"}
{"url": "https://www.24chasa.bg/novini/article/7350010", "text": "Словакия може да се сдобие за пръв път с жена на президентския пост на днешните избори за държавен глава, предаде Асошиейтед прес. Водещите претенденти в централноевропейската държава с население от 5,4 милиона са Зузана Чапутова - екоактивистка, която се обявява за защита на правата на гей общността и се противопоставя на забрана на абортите в тази консервативна католическа държава, и Марош Шефчович - вицепрезидент на Европейската комисия и фигура от статуквото, информира БТА. Общо 13 кандидати участват в петата поредна надпревара за президентския пост откакто през 1993 г. Словакия получи независимост след разделянето на Чехословакия. Настоящият президент Андрей Киска - успешен бизнесмен, превърнал се във филантроп, не се кандидатира за втори мандат на до голяма степен церемониалния пост. Неговият мандат беше белязан от сблъсъци с бившия премиер Роберт Фицо, смятан за популистки лидер. Киска подкрепи масовите улични протести, довели до падането на коалиционния кабинет на Фицо на фона на политическа криза, предизвикана от убийствата миналата година на разследващия журналист Ян Куциак и годеницата му. Куциак проучваше предполагаема широко разпространена правителствена корупция и влияние на италианската мафия. Ако никой от кандидатите не получи днес мнозинство, на 30 март ще има балотаж.  - 45-годишна адвокатка, която е изгряваща звезда в словашката политика. Тя стана известна с успешната си борба срещу хранилището за токсични отпадъци в родния си град Пезинок край столицата Братислава, за която през 2016 г. получи международна награда. Тя участваше също в кампанията през 2017 г., довела до отмяна на амнистията, дадена на бившия авторитарен министър-председател Владимир Мечиар. Чапутова е заместник-председател на \"Прогресивна Словакия\" - извънпарламентарна партия, подкрепила масовите улични протести след смъртта на Куциак.  - 52-годишен дипломат от кариерата, който е бил член на комунистическата партия до антикомунистическата Нежна революция през 1989 г. Той прие предложение да се кандидатира от името на лявата \"Смер-социална демокрация\" - доминираща политически сила в Словакия през последните години, чиято репутация беше опетнена от корупционни скандали. 61-годишният   - бивш министър на правосъдието и председател на Върховния съд, близък съратник на Мечиар, чието управление през 90-те години беше помрачено от незачитане на закона. Популистът Харабин се възползва от страха от миграцията и се представя като пазител на традиционните консервативни ценности. Като гласовит опонент на санкциите, наложени на Русия заради действията й срещу Украйна, Харабин е фаворит на проруските медии. 42-годишният   е начело на неонацистката Народна партия-Наша Словакия, която има 14 депутати в 150-местния словашки парламент. Котлеба и партията му говорят с възхищение за периода, когато Словакия е била нацистка марионетна държава през Втората световна война. Партийните членове използват нацистки поздрави и смятат НАТО за терористична група. Те искат Словакия да напусне алианса и Европейския съюз. Според последните анкети, публикувани две седмици преди изборите, Чапутова и Шефчович ще отидат на балотаж. Анализатори не изключват изненадващ резултат, особено за Харабин, който се нарежда трети в допитванията.", "date": "2019.03.16", "title": "За първи път жена може да стане президент на Словакия"}
{"url": "https://www.24chasa.bg/novini/article/7349966", "text": "Първият център за реставрация на Великата китайска стена ще бъде създаден в Пекин, където ще се извършват академични изследвания, реставрация и защита на древното съоръжение, информира  В центъра ще работят археолози, проектанти и специалисти, които заедно ще начертаят планове за реставрацията на участъка Дзиенкоу от стената, който се намира в северния пекински район Хуайжоу, пише в-к Бейджин Дейли. Друго задължение на центъра ще бъде редовната проверка на условията на Великата стена, с цел по-доброто ѝ опазване. С обща дължина от 7952 м, участъкът Дзиенкоу е построен по времето на династия Мин (1368-1644).", "date": "2019.03.16", "title": "Китай създава първия център за реставрация на Великата стена"}
{"url": "https://www.24chasa.bg/novini/article/7350014", "text": "Очевидно е, че Тарант е идвал, за да се запознае с историческите места на Балканския полуостров. В неговото съзнание като лента се извъртяват съдбоносните битки, които Османската империя губи. Един неевропеец говори като европеец. Той очевидно е един от най-големите симпатизанти на Радован Караджич. Това коментира арабистът Владимир Чуков в сутрешния блок на Градът е притихнал днес. В парка днес нямаше никакви хора. Днес е ден на съчувствие, състрадание и любов. Ако вчера беше ден на омраза, днес хората от Нова Зеландия показаха, че омразата може да бъде победена. Не зная каква е общността на мюсюлманите тук, но би трябвало да е голяма. Те живеят абсолютно мирно, Нова Зеландия е страна, която е отворена към различията и ценностите тук са човешки. Тук живеят над 200 различни общности и се говорят над 160 езика. До преди 1 час са събрани 2 милиона долара в помощ на семействата на загиналите в Крайстчърч, каза по телефона от Крайстчърч българката Валерия Делчева. Терористът е човек с някакви отклонения, очевидно е расист, който живее в миналото. Няма значение къде е мястото, расовата сегрегация е неговата философия. Тарант е ходил и в Турция, но не по време на Балканската обиколка, а през 2016 година. Той е видял с очите си това, което е изписал, коментира проф. Чуков. Тъй нареченият електронен джихад е въведен още от Ал Кайда. Тарант иска да докаже, че е по-силният човек. Виждате, че \"Ислямска държава\" и идеологията й е необорима. Не се знае кой, кога и къде може да се вдъхнови от нея, завърши проф. Владимир Чуков.", "date": "2019.03.16", "title": "Проф. Чуков: Терористът от Крайстчърч е расист, който живее в миналото"}
{"url": "https://www.24chasa.bg/novini/article/7350022", "text": "Случаите с пострадали бременни жени при пътни инциденти зачестяват и са необходими законови промени, за да може те да се ограничат и да не се превърнат в тенденция. Това каза в предаването „Тази събота” по  акушер-гинекологът от „Майчин дом” д-р Юрий Хранов, оперирал 21-годишната бременна жена, която едва не загуби своя и живота на детето си в тежка катастрофа преди няколко дни. Днес тя и бебето и са живи, благодарение на лекарите от \"Пирогов\" и „Майчин дом”. Той е на мнение, че е добре евентуално да бъде ограничено пътуването на жени в напреднала бременност в автомобили или да бъде обмислено по-доброто им обезопасяване. „Имахме един случай преди два месеца, след това втори. Ако имаме трети и четвърти, това става тенденция. В един момент нашите студенти ще трябва да учат акушерско поведение при ПТП на бременни с недоносени бебета”, коментира д-р Юрий Хранов. Майката е в добро състояние и се намира в реанимацията на „Пирогов”. След като се възстанови напълно и бъде изписана, ще може да види бебето си. Лекарите изразиха надежда това да се случи по-скоро. „Жената беше с травма на глава, гръден кош, таз и счупена дясна ръка. След обсъждане с травматолозите преценихме, че е необходима операция в интерес на майката. Трябва да се прецезират много важно всички детайли и евентуални добри или лоши последици след едно такова преждевременно оперативно раждане”, обясни д-р Хранов. Детето се намира в интензивното в неонатологията на „Майчин дом”. Момченцето се роди с тегло 1300 г. „Теглото на бебето е спаднало малко, което е нормално, след като е на апаратна вентилация. В първите дни килограмите не са критерий за състоянието на едно дете. Важното е, че жизнените показатели са стабилни. Бебето ще остане при нас два-три месеца”, поясни неонатологът д-р Таня Праматарова.", "date": "2019.03.16", "title": "Лекар: Случаите с пострадали бременни жени при катастрофи зачестяват"}
{"url": "https://www.24chasa.bg/novini/article/7350024", "text": "Президентите на САЩ и на Китай Доналд Тръмп и Си Цзинпин може да отложат срещата си за подписването на търговско споразумение за юни, пише вестник \"Саут Чайна морнинг поуст\", цитиран от ТАСС и БТА. Американският министър на финансите Стивън Мнучин вече каза, че среща между Тръмп и Си няма да има в края на март, както се обсъждаше по-рано, защото е необходима още работа в преговорите. Източници на китайското издание коментират, че среща през април е малко вероятна, защото за това време двете страни няма да успеят да постигнат окончателни договорености, доколкото имат различия по редица въпроси.", "date": "2019.03.16", "title": "Тръмп и Цзинпин може да отложат за юни срещата си за търговското споразумения"}
{"url": "https://www.24chasa.bg/novini/article/7350033", "text": "В авиацията безопасността е на първо място. За момента не е ясно каква е причината за тези фатални инциденти с Боинг 737 Макс. Никога не трябва да предполагаме какво се е случило, а да изчакаме финалните резултати. В момента има само догадки и предположения. Това каза генералният директор на РВД - Георги Пеев в сутрешния блок на Без сериозни техники няма как да се справим с това интензивно движение в момента. Аз съм от тези, които с лека носталгия, следи това, което се случва. Самолетът, който излетя, трябваше да кацне в Холандия. Решението да кацне в София беше, защото му оставаше толкова гориво, че София беше най-безопасното място. Самолетът все още е на Летище София. Пълна забрана няма за полети с такъв самолет, той може да излети от София без пътници, коментира Пеев. Авиацията е безопасна, защото е консервативна. Бъдете спокойни и летете, въздушният транспорт е най-безопасният, каза още Георги Пеев.", "date": "2019.03.16", "title": "Експерт: Самолетът, кацнал аварийно в София,още е тук, може да излети без пътници"}
{"url": "https://www.24chasa.bg/novini/article/7350038", "text": "Няма проблем, ако не съм водач на листата на БСП за европейските избори. Важно е какъв дебат за Европа ще предложи БСП. Това каза лидерът на ПЕС Сергей Станишев пред  В неделя социалистите ще изберат на тежък пленум кой ще е начело на листата – бившият премиер или депутатката Елена Йончева. БСП е демократична партия. Повече от месец върви номинация на кандидати. Над 200 са минали. Нямам точна информация, но имам 85% от общините. С Елена Йончева сме с най-много номинации. За мен това е лично доверие и аз го оценявам като голяма отговорност, каза Станишев. Важно е БСП да се яви с ясна европейска политическа физиономия и да защитава европейския интерес. С дебатите трябва да покажем, че БСП е не само опозиция, а и алтернатива. Евроизборите са възможност социалистите да вдигнат червен картон на ГЕРБ. Залогът е не само коя партия ще има повече депутати, а може ли да се предизвикат предсрочни избори и как БСП ще отиде на местните избори, обясни бившият соцлидер. Станишев обясни, че никога не води войни в партията и не преследва цел да е лидер на вътрешната опозиция срещу Корнелия Нинова. В БСП винаги е имало спорове аз ще направя всичко, което зависи от мен, и утре БСП да излезе единна. Не е ключово кой ще е първи, втори и трети в листата, а да приключи този процес на номинации и да започнем да правим истинска кампания, за да знаят хората какво БСП предлага и може ли да е алтернативата на ГЕРБ.", "date": "2019.03.16", "title": "Станишев: Не е важно кой ще е водач, а БСП да се яви с ясна политическа физиономия"}
{"url": "https://www.24chasa.bg/novini/article/7350065", "text": "Франция се готви днес за пореден протест на движението на \"жълтите жилетки\", зародило се преди четири месеца, но отслабващо в последните няколко съботи, предаде Франс прес. От началото на протестите загинаха 11 души, основно в инциденти при пътни блокади на протестиращите. През четирите месеца на протести бяха ранени 1500 членове на силите на реда и 2200 протестиращи, информира БТА. Осемнайсетата събота на протести съвпада с края на първия етап от големия национален дебат, подет преди два месеца от френския президент Еманюел Макрон в опит да успокои гнева на сънародниците си. През двата месеца от първия етап от този дебат, Макрон обиколи Франция и събра много предложения на гражданите за реформи. Сега управляващите ще трябва да ги обсъдят и да вземат решения по тях. Правителството определи националния дебат като успех и като невиждан епизод в историята на френската демокрация. Дебатът протече в над 10 000 населени места, а сайтът му регистрира 1,4 милиона предложения. През двата месеца на дебата бяха обсъдени теми като образование, здравеопазване, култура, тоест дебатът се разпростря отвъд първоначално предложените теми като данъчна политика, покупателна способност, пенсии и екологичен преход. Част от френската политическа класа и много представители на \"жълтите жилетки\" критикуват обаче дебата и го наричат \"маскарад\", отбелязва агенцията.", "date": "2019.03.16", "title": "Франция се готви за 18-и протест на \"жълтите жилетки\""}
{"url": "https://www.24chasa.bg/novini/article/7350067", "text": "Генералният секретар на ООН Антониу Гутериш изрази безпокойство от изострянето на обстановката в сирийската провинция Идлиб и призова всички страни в конфликта да спазват примирието, съобщи ТАСС, като се позова на изявление на Гутериш, публикувано на сайта на ООН. В сряда руски бойни самолети извършиха координиран с Турция въздушен удар срещу оръжеен склад в контролираната от сирийските бунтовници северозападна провинция Идлиб, информира БТА. Според руското министерство на отбраната в склада на екстремистката групировка \"Хаят Тахрир аш Шам\" (бившата \"Джебхат ан Нусра\") в е имало голям брой безпилотни самолети и други оръжия, предназначени за атаки срещу руската ВВС база в Хмеймим в Западна Сирия. Гутериш се обръща към международната общност с призив да продължи да поддържа търсенето на политическо решение на конфликта. Той благодари на участниците в третата международна донорска конференция в Брюксел, на която беше решено да бъдат предоставени значителни средства за хуманитарна помощ за жителите на Сирия и за сирийските бежанци през 2019 г.", "date": "2019.03.16", "title": "Гутериш призова за спазване на примирието в Идлиб"}
{"url": "https://www.24chasa.bg/novini/article/7350070", "text": "Шестнайсет души бяха арестувани по време на снощния протест в защита на климата пред Американския музей на естествената история в Ню Йорк, съобщи Асошиейтед прес. Арестите са за нарушаване на реда по време на акцията, при която протестиращи легнаха пред музея и блокираха трафика, информира БТА. Хиляди ученици в Ню Йорк се включиха в световния ученически протест в петък, вдъхновен от примера на 16-годишната шведка Грета Тунберг, която започна еднолична акция в защита на климата преди година и я продължи всеки петък пред парламента на Швеция. Стотици ученици и малки деца заедно с родителите си протестираха и в Сан Франциско. Преди шествието си те се събраха пред местния офис на председателката на Камарата на представителите в американския Конгрес Нанси Пелоси и настояха тя да подкрепи така наречения \"Зелен Нов курс\". Това е законопроект, внесен от конгресмен и сенатор от Демократическата партия, който има за цел да трансформира американската икономика с цел борба с изменението на климата и създаване на хиляди работни места в областта на възобновяемите енергийни източници. Генералният секретар на ООН Антониу Гутериш заяви, че те бил вдъхновен от ученическата стачка в защита на климата да свика специална среща през септември, посветена на спешната нужда от мерки срещу промените в климата. \"Моето поколение не успя да отговори правилно на драматичното предизвикателство на климатичните промени\", пише Гутериш в позиция, публикувана в \"Гардиън\". Стотици ученици се събраха и пред Капитолия във Вашингтон с лозунги \"Искаме да се паникьосате\", \"Времето изтича\", \"Това е нашето бъдеще\". Около хиляда души протестираха и в Сейнт Пол, Минесота.", "date": "2019.03.16", "title": "Хиляди протестираха в САЩ \nв защита на климата, 16 са арестувани (Снимки, видео)"}
{"url": "https://www.24chasa.bg/novini/article/7349968", "text": "Китай ще съкрати финансовите разходи за малките и микро предприятия с допълнителен 1% тази година, заяви премиерът Ли Къцян в петък. Обслужването на реалната икономика е задължение на финансовия сектор, каза Ли на пресконференция в края на годишната сесия на ОСНП, върховния законодателен орган на Китай, информира  „Трябва да насърчим финансовите институции да подобрят вътрешната си система за управление и предоставят повече услуги на частните компании, малките и микро предприятия, за да се намалят разходите им\", подчерта Ли. Китай също ще обърне внимание на предотвратяването на системните финансови рискове. Няма да бъдат отпускани кредити на „зомби\" компании, които не са платежоспособни, а към незаконните и нерегламентирани дейности ще бъде подхождано строго, категоричен бе премиерът.", "date": "2019.03.16", "title": "Ли Къцян: Китай ще продължи да намалява финансовите разходи за малките и микро предприятия"}
{"url": "https://www.24chasa.bg/novini/article/7350084", "text": "Венецуелската полиция е нанесла побой над полски журналист в четвъртък вечер в столицата Каракас, съобщи журналистическият синдикат на страната в Туитър в петък, предаде Ройтерс. Томаш Сурдел от варшавския вестник \"Газета Виборча\" е бил спрян от служители на специален полицейски екип, които са поискали документите му. След това те са покрили лицето му, ударили са го в главата и са го заплашили с оръжие, цитирана от БТА. Президентът Николас Мадуро обвинява чуждестранните медии, че преувеличават проблемите на страната, за да очернят образа на правителството в чужбина. През тази седмица силите за сигурност арестуваха известния радиожурналист Луис Карлос Диас, след като държавни медии го обвиниха в съпричастност със срива на електрическата система на страната на 7 март. По-късно Диас беше освободен със съдебна заповед да не прави публични изявления. Миналата седмица агенти на военното разузнаване арестуваха американския журналист на свободна практика Коди Уедъл и по-късно го депортираха, след като са го разпитвали за кореспонденциите му за дезертиране на военнослужещи. Американският телевизионен журналист Хорхе Рамос беше задържан по време на интервю с Мадуро и по-късно депортиран заедно с екипа си. Според информация от адвоката по човешките права Карлос Кореа германският журналист Били Зикс, затворен във Венецуела от ноември, е бил освободен, съобщи Асошиейтед прес. Той е обвинен в шпионаж - обвинение, което неговите роднини отхвърлят като нагласено. Кореа и Зикс трябва да се явяват в съда всеки 15 дни. Адвокатът уточни, че на журналиста му е забранено да говори пред медиите, но не е в процес на депортация и може да напусне Венецуела, ако поиска.", "date": "2019.03.16", "title": "Полски журналист е бит от полицията във Венецуела"}
{"url": "https://www.24chasa.bg/novini/article/7350098", "text": "Проектната компания ICGB завърши успешно обществената поръчка за избор на инженер-консултант за изграждане на междусистемната газова връзка Гърция - България, съобщиха от компанията. След открита процедура, комисията, сформирана от възложителя, консорциум \"ТИБЕИ\" е избран за изпълнител на проекта, допълниха от ICGB. Ролята на инженер-консултанта е ключова за управлението и контрола на реализацията на проекта във фазата на подготовката и изпълнението на строителния процес, припомня БТА. Ангажиментът е за оказване на съдействие на възложителя за реализацията на проекта по време на строителството до момента на пускане на газопровода в експлоатация, както и управление на всички свързани с проекта основни договори - включително договора за доставка на линейни тръби и договора за възлагане на работното проектиране, строителството и доставки, уточниха от ICGB. Предложението на \"ТИБЕИ\" е за най-икономичната цена за основния пакет услуги - 5 670 000,00 евро, посочиха от ICGB. Консорциумът е обединение от чуждестранни и български компании. Откритата процедура беше обявена още в края на 2017 г., но поради обжалвания беше спряна за период от около 10 месеца. През септември 2018 г. дванадесет фирми и обединения подадоха оферти за участие в процедурата, се припомня в съобщението.", "date": "2019.03.16", "title": "Завърши успешно обществената поръчка за избор на инженер-консултант за газовата връзка с Гърция"}
{"url": "https://www.24chasa.bg/novini/article/7349455", "text": "През февруари ръстът на продажбите на нови коли в България е почти 10 на сто на годишна база - 9,8%. Това се вижда от данните, които разпространи в петък Асоциацията на производителите на автомобили в Европа (ACEA). През втория месец на годината у нас са продадени 2809 нови автомобила и заедно с продадените през януари са достигнали 5153, което прави 2,6% ръст на годишна база и за двата месеца. Данните поставят страната ни на шесто място по ръста на продажбите на нови автомобили за февруари, като по-висок е той в Гърция, Унгария, Литва, Люксембург и Румъния. На повечето големи автомобилни пазари на ЕС обаче продажбите на нови коли в началото на годината са в застой. Ръстът на продажбите в Германия и Франция за първите два месеца на годината например е съответно 0,5 и 0,6%. В Италия има 4,9% спад на продажбите. Средният показател за ЕС е спад от 2,9% на годишна база за първите два месеца и спад от 1% само за февруари. Продадените през първите два месеца нови коли в ЕС са 2,3 млн. броя. Данните на родната Пътна полиция показват, че през първите два месеца у нас са дерегистрирани 564 автомобила на възраст под 6 месеца, т.е. приблизително около една десета от закупените нови автомобили са напуснали страната. Част от тях вероятно са т.н. реекспорт, т.е. нови коли, които само по документи са били продадени в България, но купувачите им са чужди граждани, които само са се възползвали от по-ниските цени. ", "date": "2019.03.16", "title": "10 на сто ръст на продажбите на нови коли у нас през февруари"}
{"url": "https://www.24chasa.bg/novini/article/7349957", "text": "Продължава да се разплитат имената и символите върху оръжията на австралиецът Брентън Тарънт, който атакува джамия в Крайстчърч, Нова Зеландия. При атентата загинаха 49 човека. В последните разшифровки се появява и името на генерал Йосиф Гурко. Ето и пълният списък на исторически имена, събития и символи, които са били върху пълнителите на Тарънт, който преди няколко месеца е бил в България: Давид Сослан - грузински крал от XII и XIII век. Известен с победите си над съседни мюсюлмански държави. Давид IV - грузински крал, известен като Давид Строителя. Смятан за най-великия в историята на Грузия. Прогонва турците след битката при Дидгори през 1121 година, след което подчинява целия Кавказ. Дмитрий Сенявин - руски адмирал, участвал в две войни срещу Турция. Шербан Чантачуцино - румънски принц, който планирал атака срещу Константинопол с която да прогони турците от Европа. Марко Милянов - черногорски генерал, водил няколко битки срещу турците. Стефан Лазаревич - сръбски принц, който първо е васал на отоманците, но след това предвожда въстанието, което води до независимост. Едуард Кодрингтън - британски адмирал и главнокомандващ от войните срещу Наполеон. Той се бие срещу турци и египтяни във войната за независимостта на Гърция. Марко Антонио Брагадин - офицер на Република Венеция. Води съпротивата срещу турците в Кипър. Убит от турски генерал, когато се предава сам. Ернст Рюдигер фон Щархемберг - военен комендант на Виена, който защитава града от отоманците през 1683 г. Битката за Виена е отбелязана на няколко места по пълнителите. За Ротердам - отнася се за скандала, който избухна, след като бе разкрито, че полицията прикрива банда пакистански мюсюлмани с английски паспорти, които се гаврят с британски девойки за десетилетия. Александър Бисонет - убива шестима и ранява 19 при стрелба в джамия в Квебек Сити през януари 2017 г. В момента излежава доживотна присъда. Лука Траини - италиански екстремист, който разстрелва шестима мигранти от Африка в Мачерата през февруари 2017 г. Той бе арестуван с хитлеристки салют и италианското знаме около врата. Осъден на 12 години затвор, след което се извини за действията си. Битката при Кагул 1770 г. - най-важната битка в руско-турската война (1768-1774 г.). 40 000 руснаци се изправят срещу 75 000. Побеждават, като дават 1000 жертви срещу 20 000 на противника. Днес е на територията на Молдова. Баю Пивлянин - най-известният хайдутин в Херцеговина и Далмация. Бие се в петата война между Венеция срещу отоманците и загива в нея. Битката при Булаир 1913 г. - една от най-великите военни победи на България. Генерал-майор Георги Тодоров унищожава половината от авангарда на турската армия. Фружин - синът на цар Иван Шишман, който до последно се бие срещу турците. Себастиано Вание - дожд на Венеция, който води четвъртата война срещу тях. Постига победата край Лепанто като част от Християнската лига. Проходът Шипка - през август 1877 г. 5000 опълченци и 2500 руснаци надвиват 40-хилядната армия на Сюлейман паша. Новак Вуйошевич - героят от битката при Фундина. Убива 28 турци и след това получава награда от руския император. Константин II Асен - български болярин и престолонаследник, съюзник на Стефан Лазаревич. Предвожда въстание срещу турците, което е потушено в кърви след 5-годишна война. Михали Силаги - унгарски генерал, който е бил командир на белградската крепост. Разбива турците през 1456 г. Бохемонд I - основател на нормандското княжество Антиох. По заповед на папа Урбан II предвожда Първия кръстоносен поход от 1095 до 1099 г. Превзема Йерусалим и основава кралство и там. Гастон IV - княз на Беарн, първият, който влиза в Йерусалим. Пелагиус - вестготски благородник, който основава кралство Астурия. Той повежда битката срещу арабите, която продължава от 711 до 1491 г., но завършва с прогонването им от Иберийския полуостров. Шарл Мартел - надвива арабите в битката при Тур през 732 г. и спира арабското настъпление към Франция. 14 - препратка към \"14-те думи\", расистки лозунг, взаимстван от \"Моята борба\" на Адолф Хитлер. Жосуе Естебанес - испански неонацист, който наръга фатално 16-годишният участник в антифашистки протест Карлос Паломино през 2007 г. Той излежава 26-годишна присъда. Милош Обилич - легендарен сръбски рицар, който е служил на принц Лазар. Убива султан Мурад I в битката при Косово през 1389 г. Сизигмунд Люксембургски - император на Рим, предводител на похода срещу Никопол през 1396 г. Той завършва с провал и спомага България да падне под турско робство. Феликс Казимерж Потоцки - полски пълководец, който води няколко войни срещу турци и татари, включително и във Великата турска война. През 1698 г. с 6000 човека надвива 14 000 татари в битката при Подхайце. Йосиф Гурко - руски фелдмаршал, водил войските на Шипка. Името му се споменава на няколко места. Виена 1683 г. - битката в което Свещената Римска империя надвива отоманците и спира настъплението им към Европа. Акр 1189 г. - битката, която води крал Ги Йерусалимски срещу отоманския владетел Саладин. Завършва с победа на Ги, който оглавява Третия кръстоносен поход. Черно слънце - символ на чистата бяла раса при нацистит и неонацистите. Стар келтски и нордически символ. Келтски кръст - един от най-разпространените расистки символи. Викингско слънчево колело - символ на чистата бяла раса. Маркантонио Колоня - адмирал на папския флот в битката за Лепанто през 1571 г. Тогава Свещената лига надвива отоманците. Here’s your migration compact! – отнася се към пакта за миграция на ООН, приет през 2016 г. Йозеф Хуняди - легендарен унгарски военен от XV век. Предпазва южната граница от отоманците. Тур 732 г. - решителната битка, която спира арабите към Франция. Туркофагос - гръцка фраза, която означава ядящ турци. Прякор на Никитас Стамателопулос, революционер от войната за независимост от 1784 до 1849 г.", "date": "2019.03.16", "title": "И генерал Гурко върху оръжията на австралийския психар"}
{"url": "https://www.24chasa.bg/novini/article/7349817", "text": "Над 87% - 187 от 214 конференции на БСП, проведени до момента, са номинирали Сергей Станишев за евролистата на партията. Повечето от тях излъчват президента на ПЕС за водач или го класират първи по брой номинации. Веднага след него в предпочитанията на червените се нарежда депутатката Елена Йончева, която е фаворитка на соцлидерката Корнелия Нинова и \"Позитано\" 20. В неделя Националният съвет на партията ще се събере, за да избере с таен вот водача и да определи местата за гражданската квота и коалиционните партньори. До последния момент обаче по места ще се провеждат конференции за номиниране. Над 60 от червените структури се събират днес и дори утре - в деня на пленума, за да изразят предпочитанията си. Днес ще заседават социалистите във Велико Търново, Габрово, Русе, Враца и др., а утре - в Созопол, Левски, Септември, Севлиево, Трявна, Пирдоп. Станишев е безспорен фаворит на основните партийни организации. На общинските конференции обаче емисарите на \"Позитано\" 20 се опитват да обърнат вота на структурите в полза на Йончева, разказват червени от много региони. Депутатите, които Корнелия Нинова изкара от парламента, са пратени да обикалят из страната и да обясняват, че експремиерът няма място в евролистата. Преди дни например на конференцията в Тунджа, Ямболско, местен депутат лично се противопоставил на желанието на структурата да издигне Станишев за водач и обяснил, че до соццентралата трябва да бъде подадено името на Йончева. След бурни дебати се стигнало до гласуване, в което нито един от двамата не събрал нужните 50+1 гласа и така структурата изпратила и двете имена за листата, но не излъчила никого за водач. Подобна е ситуацията и в много от другите общини, където социалистите не желаят да вземат страна в битката на лагерите в БСП и не излъчват водач, като записват това в протоколите си. Тези, които са номинирали водач обаче предпочитат Станишев. Собствената му организация в столичния район \"Възраждане\" го издигна в негово присъствие преди ден. За първи в листата са го номинирали структурите в още няколко столични района \"Красно село\", \"Връбница\", \"Триадица\". За водач го искат и от Лом, Варна, Кърджали, Плевен, Пловдив, в областите Монтана, Шумен, Кюстендил, Перник, Видин. В Белоградчик преди ден са избрали Станишев, а Елена въобще не била включена в списъка. В град Шумен и в Казанлък обаче Йончева има повече номинации от бившия си приятел. За водач са я издигнали и в столичния район \"Оборище\", в който членува и самата Нинова. Според източници от \"Позитано\" 20 ръководството ще направи всичко възможно да обърне вота в нейна полза на оставащите 60 конференции днес и утре, за да може да я представи пред пленума с най-много номинации. \"Изваждането на Станишев от листата и налагането на Елена насила на партията, не й прави добра услуга. Хората я харесват, но повече като острие на БСП тук, на национален терен, отколкото за водач на евролистата\", коментира социалист ветеран. С изненадващо много номинации на челните места се класира и депутатът Румен Гечев. Той например води по предпочитания в район \"Студентски\" в столицата. Там за него са гласували 27 социалиста, за Станишев - 18, а Йончева е трета с 11 гласа. Номинации за листата имат още Деница Златева, проф. Иво Христов, Антон Кутев, Валери Жаблянов, Александър Корнезов, Петър Курумбашев, Момчил Неков, Боян Чуков, Петър Витанов, Димитър Данчев. Както при всеки вид избори, структурите дежурно номинират и местните си депутати.", "date": "2019.03.16", "title": "Над 87% от червените конференции номинират Станишев, веднага след него е Елена"}
{"url": "https://www.24chasa.bg/novini/article/7349960", "text": "Изпълнителният директор на Tesla каза в четвъртък, че компанията му ще произвежда новия модел Model Y SUV и в новия си завод в китайския град Шанхай, информира Представяйки новия SUV от среден клас на презентация, Мъск добави, че моделът не само ще се произвежда в Щатите, но и в огромния шанхайски завод. „Имаме страхотен екип в Китай. Новият завод ще бъде изключително важен за производството на достъпни версии на Model 3 и Model Y за китайския пазар\", добави той. Мъск потвърди още, че строежът на новия завод, който компанията му започна по-рано тази година, тече по план и ще бъде завършен до края на годината. Model Y е проектиран да изминава разстояние от 300 мили (482.8 км) с едно зареждане, достига скорост от 60 мили в час (96.6 км/ч) за 5.5 секунди и максималната му скорост ще е 130 мили в час (209 км/ч). Предвидената му цена е 47 000 долара.", "date": "2019.03.16", "title": "Моделът Model Y SUV на Tesla ще бъде произвеждан в Шанхай"}
{"url": "https://www.24chasa.bg/novini/article/7349972", "text": "Лидерът на парламентарната група на ГЕРБ Цветан Цветанов поздрави хората за днешния празник - Тодоров ден с публикация в профила си във фейсбук. \"Тодоровден е! На първата събота от Великия пост почитаме паметта на Св. Теодор Тирон. На този празник обикновено се организират надбягвания с коне - кушии. Честит имен ден на всички празнуващи. Желая на вас и вашите семейства здраве и късмет!\", написа Цветанов във фейсбук.", "date": "2019.03.16", "title": "Цветанов: Тодоровден е! Здраве и късмет на всички празнуващи!"}
{"url": "https://www.24chasa.bg/novini/article/7349983", "text": "Има деца сред жертвите и ранените от терористичните нападения, извършени в две джамии в новозеландския град Крайстчърч вчера, каза министър-председателката на страната Джасинда Ардърн, предаде ДПА. \"Ясно е, че малки деца са се озовали в това ужасяващо нападение\", каза Ардърн пред журналисти в Крайстчърч, информира БТА. \"Ранените са от малки деца до възрастни хора. Те включват мъже, жени и деца и те са както сред убитите, така и сред ранените\", съобщи премиерът на Нова Зеландия. Тя похвали смелостта на двамата полицаи, задържали нападателя, който, както съобщи Ардърн, е имал намерение да продължи атаката. Джасинда Ардърн пристигна в Крайстчърч, където се срещна с оцелели и със семейства на жертвите. \"Нова Зеландия е единна в скръбта\", каза тя. Според новозеландското радио 28-годишният заподозрян, на когото беше повдигнато обвинение в убийство, е бил спокоен в съдебната зала и е направил пред медиите жеста за \"окей\". Той ще остане в ареста до април, когато делото ще бъде внесено във Висшия съд на Крайстчърч. В. \"The New Zealand Herald\" съобщава, че Тарант не е показал разкаяние. Докато са го снимали той е демонстрирал нацистки жестове. След прочитането на обвинителния акт той е бил изведен от залата, без пледоария на адвоката му. Заседанието е продължило около минута. Следващото изслушване е планирано за 5 април, информира  Явяването на обвиняемия пред областният съд в Крайстчърч стана при затворени врати поради засиления риск за сигурността. \"Въпреки че заподозреният е изправен само пред едно обвинение, ще бъдат повдигнати и още обвинения\", каза полицейският комисар Майк Буш, който обеща подробности за тях да бъдат оповестени възможно най-скоро. Вчера австралийската телевизия Ей Би Си идентифицира нападателя като Брентън Тарант. Преди нападенията той е публикувал в социалните мрежи манифест със заглавие \"Голямата замяна\", в който казва, че е искал да атакува мюсюлмани. Фейсбук, Инстаграм, Туитър, ЮТюб и Редит взеха спешни мерки, за да премахнат каченото от извършителя видео от стрелбата в джамиите, съобщи Асошиейтед прес. Министър-председателят на Нова Зеландия Джасинда Ардърн каза, че заподозреният е пътувал спорадично до страната и не би го определила като дългосрочен жител, предаде Ройтерс. Съветът за сигурност на ООН вчера осъди стрелбата като \"отвратителна и страхлива\". Позицията на Съвета за сигурност, който почете с минута мълчание паметта на жертвите, беше приета по предложение на Кувейт и Индонезия. От четиримата арестувани в петък един е бил гражданин, който се е опитвал да помогне на полицията с огнестрелно оръжие. Полицията се опитва да установи каква е връзката на останалите двама с нападението. \"Никой от задържаните няма предишно криминално досие нито тук, нито в Австралия. Те не са били в никой списък на подозрителни лица тук или в Австралия\", каза Джасинда Ардърн. Новозеландската полиция съобщи, че според данните от следствието отговорност и за двете нападения носи един човек - задържаният по решение на съда Брентън Тарант.", "date": "2019.03.16", "title": "Има деца сред загиналите в атентата в Нова Зеландия, Брентън Тарант се изправи пред съда (Снимки)"}
{"url": "https://www.24chasa.bg/novini/article/7349988", "text": "С 250 000 евро, инвестирани в недвижим имот, руснаци, китайци и турци си купуват \"златна виза\" за Гърция и свободата да живеят в Европейския съюз. За пет години гръцкият бюджет набъбна с близо милиард, информира Би Ти Ви. Мечтаете за нов живот в Гърция или в ЕС? Рекламата за неевропейски граждани е разположена на видно място пред парламента в Атина. Много китайци, руснаци и турци се възползват от нея. ЕС е в нозете на всеки, който инвестира в Гърция поне 250 000 евро в недвижим имот. Никъде другаде европейският паспорт не е толкова евтин, колкото в южната ни съседка. Шефът на \"Enterprise Greece\", който рекламира т.нар. \"златна виза\", твърди обаче, че нещата не са толкова лесни. „Има строг контрол от страна на посолствата и банките, които проверяват произхода на парите и биографиите на хората. Има случаи, в които проверките траят по две години. Бих се изненадал, ако има дори един случай на нарушаване на закона, при който въпреки това да е издадена „златна виза”, обясни Стеригулис. Бизнесът със „златните визи” обаче бележи бум и търсенето расте постоянно. Всъщност китайците имат право да изнасят от страната само по 50 000 евро на човек. Брокерите не крият, че винаги има начини за заобикаляне на правилата. Нито китайското консулство, нито гръцката служба, която разследва прането на пари, пожелаха да отговорят на въпросите ни. „Гърция отново получава инвестиции. И то не само от китайци, а и от руснаци, и турци по програмата \"златна виза\". Но произходът на тези пари и репутацията на онези, които купуват недвижими имоти, трябва да бъдат по-сериозно проверявани. А често това не се случва”, коментира Йенс Бастиан - икономически консултант в богатия квартал на Атина „Колонaки”.  Там китайците инвестират с удоволствие, но жилищата често стоят празни. През последните пет години са издадени почти 10 000 гръцки паспорта и в гръцката хазна са се влели около 1 милиард евро. Корупция, пране на пари, отлив на капитали, укриване на данъци. Така звучат обвиненията във връзка с продажбата на паспорти. Въпреки това бизнесът с гражданството се превърна в сериозен източник на приходи в много страни-членки на ЕС.", "date": "2019.03.16", "title": "„Златна виза” за Гърция срещу 250 000 евро инвестиция в имот"}
{"url": "https://www.24chasa.bg/novini/article/7347826", "text": "Севернокорейският лидер Ким Чен-ун скоро ще реши дали да продължи дипломатическите преговори и да запази мораториума си върху ракетните изстрелвания и ядрените тестове, заяви днес високопоставена служителка на КНДР. Тя добави, че на неотдавнашната среща на върха между двете държави САЩ са пропилели златна възможност, предаде Асошиейтед прес. Зам.-министърката на външните работи Цой Сон-хи се изказа на среща на дипломати и чуждестранни журналисти в Пхенян. Тя изтъкна, че Северна Корея е дълбоко разочарована от неуспеха на двете страни да постигнат каквито и да било споразумения на срещата на върха в Ханой между Ким и президента на САЩ Доналд Тръмп, информира БТА. Цой каза, че сега Пхенян няма намерение да прави компромис или да продължава преговорите, освен ако САЩ не вземат мерки, пропорционални на настъпилите промени - 15-месечният мораториум върху изстрелвания и тестове, и не променят своите \"политически изчисления\". Зам.-министърката, която присъстваше на срещата на върха в Ханой на 27 и 28 февруари, каза, че Ким бил объркан от \"ексцентричната\" позиция на САЩ на преговорите. Тя предположи, че докато Тръмп е бил по-склонен да преговоря, безкомпромисните настоявания на държавния секретар Майк Помпейо и съветника по националната сигурност Джон Болтън създали атмосфера на враждебност и недоверие. Цой посочи, че изявленията на високопоставени съветници на Тръмп след преговорите допълнително са влошили нещата. Помпейо и Болтън оспориха тези твърдения във Вашингтон. \"Те грешат за това. Бях там\", каза днес Помпейо. Болтън заяви, че при всеки случай Тръмп \"е нашият човек, който взима решения\". Помпейо каза, че американски експерти очакват Ким да спази обещанието, дадено на Тръмп, да запази мораториума върху изстрелванията на ракети и ядрените изпитания.", "date": "2019.03.16", "title": "Пхенян: Ким преосмисля преговорите със САЩ и ще реши за ядрените опити (Обновена)"}
{"url": "https://www.24chasa.bg/novini/article/7349994", "text": "Американският президент Доналд Тръмп е разговарял днес по телефона с новозеландската министър-председателка Джасинда Ардърн, за да изрази своята \"солидарност\" след убийствата на 49 души в две джамии в град Крайстчърч, предаде Франс прес. \"Току-що говорих с новозеландската министър-председателка за ужасните събития от последните 24 часа. Казах й за нашата солидарност с Нова Зеландия и че САЩ са готови да предоставят всякаква необходима помощ\", написа Тръмп в Туитър. \"Обичаме те, Нова Зеландия!\", добави президентът на САЩ. Цитиран от Ройтерс, Тръмп каза днес още, че не вижда възход на белия национализъм, но това може да е проблем в Нова Зеландия. На въпрос на репортер дали забелязва надигане на белия национализъм, американският президент отговори: \"Не бих казал. Мисля, че това е малка група от хора\". Той каза още, че не е виждал манифест, в който заподозреният извършител на нападението го е възхвалявал като \"символ на възродената бяла идентичност и обща цел\".", "date": "2019.03.16", "title": "Тръмп: Обичаме те, Нова Зеландия! Готови сме да помогнем с каквото можем!"}
{"url": "https://www.24chasa.bg/novini/article/7349997", "text": "Към 1 януари 2018 г. у нас са пребивавали около 71 000 граждани на страни извън ЕС, което е около 1 процент от българското население, наброяващо 7 050 000 жители към въпросната дата. Това показват данни от анализ на Евростат за миграционните процеси в страните на общността към 1 януари 2018 г., информира БТА. В същото време в страната ни са пребивавали и около 13 хиляди граждани на страни от ЕС-28, което съставлява едва 0,2 процента от българското население. Регистрирани са и 1 870 чужденци, които са пребивавали без поданство у нас, показва европейската статистика. Според анализа в Топ 5 на страните, които са имали най-много жители пребиваващи у нас - най-многочислена е била групата у нас с произход Русия - около 22 000 души. Следващите по численост групи са представители на Турция и Сирия - по около 12 800 души, на Украйна - около 6 000 души и на други страни. В същото време страната ни е била сред държавите в общността със сравнително нисък миграционен натиск през последните една-две години - през 2018 г. общо 2 536 лица са потърсили закрила у нас, като само на 317 е бил предоставен статут на бежанец, а отказ са получили 1 362 лица. За първия месец на тази година у нас са потърсили закрила само 147 души, като на 26 от тях е бил предоставен статут на бежанец. Общо 4,4 милиона души са емигрирали в една от държавите-членки на ЕС-28 през 2017 г. показват данните на Евростат. Сред тези 4,4 милиона мигранти през 2017 г. е имало приблизително 2,1 милиона граждани на страни извън ЕС. Други 2,3 милиона души с гражданство от държава-членка на ЕС са предприели вътрешна миграция към някоя от страните на общността. Германия отчита най-голям брой емигранти през 2017 г. - 560 хиляди, следвана от Испания - 369 хиляди, Великобритания - 359 хиляди и Франция - 312 хиляди. В абсолютно изражение най-голям брой чужденци, живеещи в някоя от държавите-членки на ЕС на 1 януари 2018 г., са установени в Германия - 9,7 милиона души, Обединеното кралство - 6,3 милиона, Италия - 5,1 милиона, Франция - 4,7 милиона и Испания - 4,6 милиона. Броят на лицата, придобили гражданство в държава-членка на ЕС през 2017 г., е бил приблизително 825 хиляди, което със 17 процента намаление спрямо 2016 г. Италия е имала най-голям брой лица, придобили гражданство през 2017 г. - близо 147 хиляди или 18 процента от Общо за ЕС-28. Следващите най-високи нива на придобиване на гражданство са регистрирани в Обединеното кралство - 123 хиляди, Германия - 115 хиляди, Франция - 114 хиляди и Швеция - 69 хиляди. В относително изражение, държавата-членка на ЕС с най-висок дял на чужди граждани е бил Люксембург, тъй като чужденците там представляват около 48 на сто от общото население. На другия полюс са няколко страни, в които чужденците представляват около един или повече процента от населението в тях - Полша и Румъния - 0,6 на сто в двете страни, в Литва - 0,9 на сто, в България - около 1,2 процента. Свободното движение на хора в ЕС потенциално увеличава социалните и културните взаимодействия в рамките на общността и по-тесните връзки между гражданите на ЕС. Освен това се създават взаимни икономически ползи за предприятията и потребителите, а възможност на бежанците да достигнат до Европа чрез легални и безопасни пътища гарантира, че отговорността за преместването е справедливо споделена между държавите-членки, отчита Евростат.", "date": "2019.03.16", "title": "Евростат: 1 % от българите са граждани на страни извън ЕС"}
{"url": "https://www.24chasa.bg/novini/article/7350001", "text": "Бивш служител на американското военно разузнаване се призна за виновен в опит за шпионаж в полза на Китай, съобщи вчера американското министерство на правосъдието, цитирано от Ройтерс. Служителят Рон Рокуел Хансън беше обвинен, че се е опитал да предаде класифицирана информация за американската национална отбрана на Китай и е получил \"стотици хиляди долари\", докато незаконно е действал за сметка на китайското правителство, информира БТА. Хансън започнал да работи за разузнавателното управление на американското министерство на отбраната (DIA) през 2006 г. след уволнението си от армията и е имал достъп до строго секретна информация в продължение на много години. Според министерството на правосъдието той е бил вербуван от китайското разузнаване през 2014 г. Хансън беше задържан от агенти на ФБР миналия юни на път за летището в Сиатъл, откъдето е трябвало да вземе полет за Китай. Хансън може да бъде осъден на до 15 години затвор. Присъдата ще бъде произнесена на 24 септември.", "date": "2019.03.16", "title": "Бивш военен разузнавач на САЩ се призна за виновен в опит за шпионаж за Китай"}
{"url": "https://www.24chasa.bg/novini/article/7350096", "text": "Лидерът на венецуелската опозиция Хуан Гуайдо заяви в петък, че вече контролира петролната корпорация Ситго (Citgo), основен акционер в която е венецуелската държавна петролна компания \"Петролеос де Венесуела\" (PDVSA), съобщи ТАСС. Властите \"искаха да откраднат всичко, но ние вече получихме контрол над Ситго и лиценз за продължаване на работата на компанията, като така спасихме важен национален актив\", написа Гуайдо в Туитър, информира БТА. Гуайдо се обяви на 23 януари за временен президент на Венецуела и беше признат от САЩ и редица други страни. На 28 януари САЩ въведоха санкции срещу PDVSA. В резултат доставките на петрол от Венецуела за САЩ спаднаха рязко. На Ситго, американския филиал на PDVSA, обаче беше позволено да продължи да работи в САЩ, стига да не превежда получените средства по сметките на компанията-майка.", "date": "2019.03.16", "title": "Гуайдо: Властите искат да откраднат всичко, но получих контрол над петролната фирма Ситго"}
{"url": "https://www.24chasa.bg/novini/article/7349393", "text": "Герой зад волана. Така в Кюстендил и съседните села наричат починалия шофьор на ученически автобус Румен Архипов. Докато вози деца от училище към домовете им в с. Слокощица, получи инфаркт, но успя да овладее рейса и да спаси 12 живота. За тази постъпка вестник “24 часа” номинира Румен Архипов посмъртно в инициативата си “Достойните българи”. На церемонията, състояла се на 12 март в зала 6 на НДК, дъщерята на Румен - Оля, разплака присъстващите с емоционалната си изповед за своя баща. 54-годишният Румен Архипов на обяд се готви за поредния курс от Кюстендил до близкото село Слокощица. Изчакал децата от началното училище “Св. Климент Охридски” и Природо-математическата гимназия в града да приключат часовете от първа смяна и да ги извози с ученическия бус до домовете им. Качват се 12 ученици на възраст от 9 до 14 г. и потеглят, разстоянието до селото е само 5 км. Малко преди Слокощица пътят прави остър завой, а от едната страна е скат. Точно в този момент шофьорът усеща, че му прилошава. Проявява истинско геройство. Успява да премине опасния участък и със сетни сили, докато бусът навлиза в селото, дръпнал ръчната спирачка.  С двата си крака той натиснал и педала на спирачката. Успял и да изключи двигателя. Отклонява автомобила към здрава бетонна ограда на къща, пред която има и кофа за боклук. Следва удар в оградата, омекотен преди това от варела. Бусът е спрял, а шофьорът е паднал зад волана бездиханен. “Бяхме на двора със съпругата ми. Чух удар и шум от ламарини. Излизайки отвън, видях, че училищният автобус се е ударил в нашата ограда. В микробуса бе и дъщеря ми. Видях шофьора, наклонен на едната страна. Вътре децата бяха в шок”, разказа полицаят от РПУ в Кюстендил Румен Костадинов. Буквално прескочил оградата и започнал да изважда децата едно по едно от автобуса. Съпругата му през това време позвънила на тел. 112.  Костадинов започнал и да оказва първа помощ на шофьора. Правил му изкуствено дишане, поливал го с вода, докато пристигне линейката. Нямало пострадали ученици, но всички били изплашени. благодарни са родителите. Румен Архипов бе обявен посмъртно за почетен гражданин на Кюстендил. За децата той завинаги остава като чичо Румен, който докато ги возел, им разказвал смешни истории и ги развеселявал. От всички водачи на училищни бусове той им беше любимият, казват и учителите. Винаги, когато вали и е много студено, той не ги оставял на спирката в селото, а ги возел до домовете им. Имало и случай, когато взел дете у дома си, защото никой не го чакал на спирката в уречения час. През зимата винаги пристигал по-рано пред училището, за да стопли автобуса и да е приятно пътуването на учениците. с дълъг стаж зад волана. Добронамерен, приятел, който винаги е готов да помогне и веселякът в компанията. “Тате беше стожер на мен и мама във всякакъв аспект. Ведър, позитивен, лъчезарен, самоотвержен. Във всяка трудна ситуация намираше начин да ни окрили, да ни даде верния път”, казва дъщеря му Оля Архипова, която е журналистка. Казва, че нейното семейство е било не просто място, където всеки се прибира след работа, а е било изпълнено със смисъл.  “Бяхме неразделни. Мама имаше самочувствието на силна жена благодарение на внушението, което тате ѝ даваше. Нейната сила всъщност беше неговата. Сега с майка се учим да живеем и вървим по светлата диря, която тате ни остави. допълва развълнувано Оля. С много любов продължава да се грижи за голямата градина с цветя в двора им, която баща ѝ обожавал. Радвал се на всяко стръкче и цветенце в райския кът, който си направил в двора. Пет месеца след смъртта му, тя все още не може да повярва, че го е загубила завинаги. “Вечер лягам с надеждата, че ще дойде да поговорим в съня ми. Благодаря му за ценните съвети, които ми е давал, за важните уроци, на които ме е учил. Тате беше невероятен Човек. Прекалено добър за този свят. Нито за миг не съм допускала, че този силен мъж, който бе стожер на семейството ни, ще си отиде”, допълва дъщерята.", "date": "2019.03.16", "title": "Оля Архипова: Вечер лягам с надежда, че тате ще дойде да поговорим в съня ми"}
{"url": "https://www.24chasa.bg/novini/article/7350122", "text": "Руският бизнесмен Олег Дерипаска подаде жалба в съда на окръг Колумбия срещу финансовото министерство на САЩ, съобщиха Ройтерс и Блумбърг. В жалбата си Дерипаска пише, че е станал жертва на \"политическата борба и продължаващите реакции на предполагаемата намеса на Русия\" в изборите за президент в САЩ през 2016 година, информира БТА. Според бизнесмена той е бил включен в санкционния списък несправедливо, а поради тази причина активите му са намалели със 7,5 милиарда долара. Освен това в жалбата си Дерипаска оспорва определянето му като олигарх. Санкциите срещу Дерипаска бяха въведени през април 2018 година. След това той намали дела си в главния си актив - групата Ен+ (En+), в която влиза производителят на алуминий Русал.", "date": "2019.03.16", "title": "Руският бизнесмен Олег Дерипаска съди САЩ заради санкциите"}
{"url": "https://www.24chasa.bg/novini/article/7350129", "text": "11-годишно момче от Асеновград стана най-младият студент в България. Петокласникът Димитър Самаров наскоро взе първия си изпит с резултат - 250 от 300 възможни точки. Учебното заведение го поздрави специално в официалната си страница, където буквално за една вечер хиляди лайкове превърнаха Димитър в едно от най-известните млади лица в IT сферата. Въпреки крехката си възраст, момчето с лекота създава сложни софтуерни програми, с които могат да работят големи икономически компании, информира  „Не е лесно да направиш игра или програма. Изисква усилие и време. За първи път използвах компютър на 3 години. Беше ми интересно да разучавам всички функции”, сподели Димитър Самаров. Когато навършил 7 години, момчето редовно започнало да посещава градския клуб по компютри.", "date": "2019.03.16", "title": "11-годишно момче стана най-младият студент в България"}
{"url": "https://www.24chasa.bg/novini/article/7350126", "text": "Търговската война на президента Доналд Тръмп е струвала на американската икономика 7,8 милиарда долара или 0,04 процента загуби за брутния вътрешен продукт на страната през 2018 година. Това сочат резултатите от изследване на екип от икономисти от водещи американски университети, публикувано снощи, предаде Ройтерс, цитирана от БТА. Авторите на проучването посочват, че са анализирали краткосрочното отражение на действията на Тръмп и са заключили, че вносът от страните, срещу които са били взети ограничителни мерки, е намалял с 31,5 на сто. В същото време американският износ, станал обект на ответните санкции, се е свил с 11 процента. Освен това икономистите са пресметнали, че годишните загуби за потребителите и за производителите от увеличилите им се разходи за вноса са общо 68,8 милиарда долара. След като се нарече \"човека на митата\", Тръмп се ангажира да намали търговския дефицит като премахне несправедливия внос и предоговори търговски споразумения, припомня Ройтерс.", "date": "2019.03.16", "title": "Експерти: Търговската война на Тръмп е струвала на икономиката на САЩ 7,8 млрд. долара"}
{"url": "https://www.24chasa.bg/novini/article/7350135", "text": "Доброволен фонд, създаден за набиране на пожертвования в подкрепа на пострадалите от терористичните нападения срещу две джамии в новозеландския град Крайстчърч, е събрал над 2,7 милиона новозеландски долара (1,84 милиона щатски долара). Това съобщи днес в. \"Ню Зиланд херълд\", позовавайки се на организаторите на фонда. Новозеландска група за подкрепа на жертвите на насилие е създала страници в мрежата и на тях за по-малко от едно денонощие са събрани 1,6 и 1,1 милиона новозеландски долара, информира БТА. \"Нашият фонд дава възможност на хората да изразят солидарността си с пострадалите от терористичните нападения и техните семейства. Всички събрани средства ще бъдат разпределени между семействата на жертвите на нападението срещу джамиите\", се посочва в съобщението на фонда, цитирано от всекидневника. В петък, 15 март, въоръжени лица са нахлули в джамиите Ан Нур и Линууд в Крайстчърч, когато там е имало стотици хора, и открили стрелба. Според най-нови данни 49 души са били убити при нападенията, а десетки ранени са откарани в болници. По обвинение за нападенията са арестувани двама мъже и една жена. Единият от тях е 28-годишен австралиец, който вече бе изправен пред съда и задържан под стража до 5 април. Другите двама засега са в следствения изолатор. Полицията съобщи, че се изяснява тяхното съучастничество в нападенията, припомня ТАСС.", "date": "2019.03.16", "title": "За по-малко от 24 часа доброволци събраха близо 3 милиона за близките на загиналите в Крайстчърч"}
{"url": "https://www.24chasa.bg/novini/article/7350151", "text": "Холандски прокурори съобщиха, че полицията е арестувала двама души в Амстердам по подозрение в съучастничество в доставянето на оръжия, използвани в терористичните нападения в Париж през ноември 2015 г., съобщи Асошиейтед прес. Двамата мъже на възраст 29 и 31 години са били арестувани в четвъртък след разследване на френски, белгийски и холандски следователи. От домовете им са били иззети компютри, носители на данни, документи и мобилни телефони, информира БТА. В съобщение на прокуратурата се посочва, че те са заподозрени в участие в доставката на оръжията, използвани от ислямските екстремисти, които убиха 130 души в концертната зала \"Батаклан\" и други места в Париж на 13 ноември 2015 година. Съдът е разпоредил 29-годишният заподозрян да остане в предварителния арест за две седмици. Другият заподозрян е бил освободен по здравословни причини. Самоличността им не беше разкрита. ", "date": "2019.03.16", "title": "Арестуваха двама в Холандия, подозират, че доставяли оръжия за атентатите в Париж през 2015 г."}
{"url": "https://www.24chasa.bg/novini/article/7350163", "text": "Заместник-министърът на външните работи и национален координатор за борбата с антисемитизма Георг Георгиев се срещна във Вашингтон с Томас Яздегерди, специален пратеник на Държавния департамент по въпросите на Холокоста. Това съобщиха от пресцентъра на МВнР. Двамата обсъдиха мерките за противодействие на нарастващия антисемитизъм в световен план, важността от изучаване и възпоменаване на историята на Холокоста. Дискутирана бе и ролята на България за спасяването на българските евреи по време на Холокоста. Томас Яздегерди поздрави страната ни за приемането й за пълноправен член на Международния алианс за възпоменание на Холокоста (МАВХ). Заместник-министър Георгиев заяви, че българското правителство има твърд ангажимент за противодействие на всякакви прояви с антисемитски характер. „България ще продължи да работи в рамките на международните организации и в сътрудничество със своите партньори от международната общност за спазването на правата на човека, борба с насилието и разпространение на културата на мира“, допълни Георг Георгиев. Заместник-министър Георгиев се срещна и с представители на водещи американски еврейски организации. Той ги запозна с мерките на България за противодействие на антисемитизма, ксенофобията и езика на омраза и усилията, свързани с изучаване и възпоменание на Холокоста. „Българското общество е изключително толерантно, а страната ни е с доказан модел на етническа и религиозна толерантност. България ще продължи да бъде в „първите редици“ на борбата срещу тероризма и всички прояви на нетолерантност, ксенофобия, екстремизъм и омраза“, заяви Георг Георгиев. Представителите на еврейските организации изразиха висока оценка от ползотворния диалог с българското правителство, който допринася за задълбочаване на българо-американското стратегическо партньорство и за практическото сътрудничество на България със САЩ и Израел. „България е модел за подражание за начина, по който практически прилага приетата от МАВХ работна дефиниция за антисемитизъм. Високо оценяване силната ангажираност на българските власти за борба с всички съвременни форми на дискриминация“, посочиха домакините. В дискусията участваха представители на Американския еврейски комитет, Б’най Б‘рит, Лигата срещу поругаването, Националната коалиция в подкрепа на евразийското еврейство и Световния еврейски конгрес.", "date": "2019.03.16", "title": "Георг Георгиев обсъди борбата с антисемитизма с представители на еврейски организации в САЩ"}
{"url": "https://www.24chasa.bg/novini/article/7350167", "text": "Кръвопропролитната стрелба в новозеландския град Крайстчърч е била спряна само благодарение на намесата на двама полицаи от съседно селище половин час след смъртоносните атаки. Това заявиха днес новозеландските власти, изразявайки благодарност към двама за тяхната смелост, предаде Франс прес. Премиерът г-жа Джасинда Ардърн подчерта, че австралиецът Брентън Тарант вероятно е щял да убие повече хора, ако двамата полицаи не са се намесили , предава БТА. При атаките срещу две джамии в новозеландския град загинаха 49 души. Стрелецът се движел с кола, в която е имало още огнестрелни оръжия, използвани от него. Изяснено е, че той е имал намерение да продължи нападението си, заяви Ардърн пред журналисти в Крайстчърч. На видео, заснето от преминаващ автомобил по пътя, където нападателят е бил арестуван, може да се види колата на стрелеца, засечена от полицейска кола и спряла срещу тротоара, след като се е сблъскала с патрулката. За всеки, който е видял тези картини, е ясно, че Нова Зеландия за тях е приоритет, допълни премиерката, имайки предвид двата полицаи. \"Аз съм изключително горда със стореното от тях\", каза още Ардърн. Нова Зеландия е сред страните, в които полицаите не носят оръжия в нормално време, но при специални обстоятелства могат да бъдат изпратени въоръжени агенти.", "date": "2019.03.16", "title": "Двама полицаи успели да спрат терориста от Крайстчърч да убие повече хора (Снимки, видео)"}
{"url": "https://www.24chasa.bg/novini/article/7350102", "text": "Тежка катастрофа взе жертва на главния път Е-79. Инцидентът е станал тази сутрин около 8.00 ч. между Ботевград и село Скравена, информира  Ударили са се тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия тир. Загинал е на място. Шофьорът на камиона е с отрицателна проба за алкохол. Движението в участъка е затворено. Откъм Ботевград се е образувала колона от камиони.", "date": "2019.03.16", "title": "Тир и кола се блъснаха на пътя Ботевград-Мездра, има загинал (Обновена)"}
{"url": "https://www.24chasa.bg/novini/article/7350210", "text": "Терористът, който стреля в две джамии в Нова Зеландия и уби 49 души, е спал в Плевен. Това потвърди днес главният секретар на МВР Ивайло Иванов, информира  Брентън Тарант е бил в България през 2018 г. Според събраната от службите информация до момента, мъжът е пребивавал на няколко места, докато е обикалял страната ни. „През нощта колегите не са спрели да работят. Искам да успокоя всички, че до този момент няма никакви данни за дейност, свързана с тероризъм на територията на България”, заяви Ивайло Иванов. „Засега данните, които имаме е, че той е бил в България като турист. Няма данни да се е срещал с някого. Сега се проверяват местата, където е преспивал. Продължава работата, все пак е бил една седмица. Да, може да проверим дали се е срещал с български граждани или с чужди граждани на територията на страната”, обясни Иванов. По думите му обаче данните засега сочат, че през цялото време е пътувал сам. „Исторически обекти е посещавал. Пак казвам няма никакви данни за извършване на някаква дейност, свързана с тероризъм на територията на страната”, заяви главният секретар на МВР. Той отказа да даде повече информация за това, къде точно е спал Тарант в Плевен.", "date": "2019.03.16", "title": "Главният секретар на МВР: Терористът от Нова Зеландия е спал в Плевен"}
{"url": "https://www.24chasa.bg/novini/article/7350230", "text": "Не мога да давам оценка на службите, защото не съм навътре в дейността им и се надявам, че си вършат добре работата. Това коментира Цвета Караянчева пред   във връзка с терористичната атака в Нова Зеландия, извършена от човек, който е бил миналата година в България. По повод опрощаването, а после решението за отлагане до 10 години на плащанията на дълговете и лихвите на мюсюлманското вероизповедание, председателят на НС заяви, че то е в тежко финансово състояние и заради това се е пристъпило към подобно решение - защото духовните лица не са взимали заплати с месеци. Караянчева посочи, че специалисти са изказали мнение, че българските мюсюлмани трябва да бъдат подкрепени, защото са възможна защита от проникването на ислямски фундаменталистки идеи. Лихвите по натрупаните дългове ще се разглеждат по общо основание, обясни шефът на Народното събрание. Няма ортаклък с ДПС, категорична бе Караянчева, отговоряйки на онези, които внушават, че има съглашателство между ГЕРБ и ДПС. Никола Чанев ще е кандидат на ГЕРБ за кмет на Кърджали, обяви Караянчева, коментирайки ситуацията в този регион на страната, откъдето тя е и депутат. Идеите за промените в законодателството идват от министерствата, от неправителствените организации, и според нея, те се правят, за да се отговори на нуждите и промените в обществото. Караянчева призова да не се критикуват така остро народните представители, защото те са избрани от хората по места и познават проблемите на хората там, работят тези хора да живеят по-добре. Според председателят на НС има закони, които трябва да се приемат бързо, но има и закони, които могат да изчакват и с месеци.", "date": "2019.03.16", "title": "Караянчева: Българските мюсюлмани трябва да бъдат подкрепени"}
{"url": "https://www.24chasa.bg/novini/article/7350354", "text": "Открити за първи път в Колумбия голокраки паяци бяха кръстени на щурмоваците от \"Междузвездни войни\" заради изключителната прилика между представителите на различните видове, пише в. \"Дейли мирър\". Въпреки че насекомите са широко разпространени в северната и централната част на Южна Америка, наличие на голокраки паяци досега не е документирано на колумбийска територия, предава БТА. Специалистите описват шест неизвестни досега вида голокраки паяци, обитаващи страната. Четири от тях не се вписват в никой вече съществуващ род, поради което учените ги причисляват към нов, наречен Stormtropis на имперските бойци от \"Междузвездни войни\". Изследователите обясняват, че голокраките паяци съставляват семейство от едва 11 вида еднакво изглеждащи насекоми с дребни до средни размери, чието място в Дървото на живота отдавна е предмет на разисквания. Причината да бъдат кръстени на имперските щурмоваци е именно почти идентичната им външност и камуфлажната им способност - една от техните най-поразителни характеристики. Голокраките паяци са способни да прикрепват почвени частици към кутикулата си, което им позволява да се сливат със заобикалящата ги среда. \"Имперските щурмоваци си приличат много и имат камуфлажни способности, а с тромавите си движения доста напомнят за новите видове паяци, поради което решихме да кръстим насекомите на тях\", казва Карлос Перафан, съавтор на изследването от Университета на републиката в Уругвай.", "date": "2019.03.16", "title": "Кръстиха нов вид голокраки паяци на щурмоваците от \"Междузвездни войни\""}
{"url": "https://www.24chasa.bg/novini/article/7350359", "text": "С традиционните състезания полицаите от група „Конна полиция“ от столичната дирекция на МВР почетоха Тодоровден. Пред много гости и колеги участниците в празничното честване, организирано от СДВР с подкрепата на Столична община, бяха поздравени от главния секретар на МВР Ивайло Иванов, директора на СДВР старши комисар Георги Хаджиев и кмета на район Сердика Тодор Кръстев, информират от пресцентъра на МВР. Тържественото откриване на надпреварата започна на площада в квартал „Бенковски“ с празничен ритуал и водосвет. В състезанията и демонстрациите служителите от група „Конна полиция“ премериха майсторство в ездата и надскачането на препятствия. След оспорвана надпревара бяха отличени най-добрите ездачи. Главния секретар на МВР Ивайло Иванов връчи отличието на първенеца Светлана Търнева с кобила Аида. Второто място зае Димитър Милушев с кон Аркан, който получи наградата си от директора на ГД „Национална полиция“ главен комисар Христо Терзийски. На трето място се класира Любомир Златанов с кобила Дагда. Наградата му бе връчена от кмета на община Сердика Тодор Кръстев. След края на състезанията и демонстрациите деца имаха възможност да се запознаят с полицаите, да пояздят служебните коне, да се снимат с тях и да им се порадват.", "date": "2019.03.16", "title": "На Тодоровден конни полицаи от СДВР показаха майсторска езда (Снимки)"}
{"url": "https://www.24chasa.bg/novini/article/7350376", "text": "Политическата криза няма решение с модела: Стани да седна, а с ясна визия за развитие на страната, заяви председателят на ДПС Мустафа Карадайъ на възпоменателния митинг посветен на 47-годишнината в памет на жертвите от Възродителния процес в доспатското село Барутин. Той призова час по-скоро национално отговорните партии да седнат на масата за дефиниране на националните приоритети на държавата. \"Политиката явно е една такава дейност, която събира на едно и миналото, и настоящето, и бъдещето. Ние се събираме тук да почетем паметта на нашите герои, борците за човешките права, за достойнство. Борците, които докараха демокрацията в нашата Родина. По думите му левите и десните партии в страната са идеолозите и изпълнителите на грозните процеси от възродителния процес. \"И това същото го виждаме днес и в Народното събрание. Едни европейци в Брюксел, с обратни действия в България. Защо не могат да гласуват и да подкрепят в България гласуваните и подкрепени от тях резолюции на Европейския парламент в Брюксел? Защото за тях в България по-голяма ценност е национализма и националистите, а не демокрацията, не европейските ценности. Затова те защитават националистите, а не Европа и европейските ценности. Затова е тази шизофренна политика в нашата страна. Идват тези уж европейци - говоря за ГЕРБ, говорят за европейско развитие на страната да ни лъжат, за да ни вземат гласът тук, за да може на база на нашите гласове в Народното събрание да работят против нас. А другите, вместо да влязат в сериозната политика за развитието на страната, за да покажат, че не са онези същите от онова време, те днес дори се опитват да пречат за постигането на целите на Консултативен съвет по национална сигурност. Те дори вредят на тези цели, на тези процеси, и се опитват пак да ни противопоставят. Няма да им позволим - нито на едните, нито на другите. ДПС е партия, която гради 30 години Родината\", заяви Карадайъ. Той подчерта, че страната е в състояние на парламентарна криза и е на ръба на политическа криза и призова национално отговорните партии да седнат на масата за дефиниране на националните приоритети на държавата. \"Ние имаме и нашата партийната програма за развитие на страната. Нашите партийни приоритети са ясни - чисти храни, чиста вода, чист въздух, чиста и зелена енергия, високи технологии и включване и активните граждани в процеса на взимане на решения и тяхната реализация. На база тези приоритети е разработена нашата програма, която има основната идея всеки един от нас със своя почтен труд да има достоен живот там, където се е родил, в нашите родни места. И затова ние сме длъжни да очертаем и посоката на развитие на страната. Но без приоритети за развитие на страната как ще се реши тази политическа криза. Тази политическа криза няма решение от модела: Стани да седна! Тя има решение от ясна визия за ускореното и догонващо развитие на страната\", заяви Карадайъ. Той обвини в популизъм и двуличие ГЕРБ, тъй като вместо да следват политиката на ЕНП да се борят срещу популизма и национализма в Европа, включват националисти във властта. За атентата в Нова Зеландия председателят на ДПС коментира: \"Тероризмът няма народност, няма религия, няма етнос. Няма оправдание с актовете си против човечеството и против мира. И затова осъждаме тероризма във всичките му форми, и пожелаваме скорошно възстановяване на ранените\".        ", "date": "2019.03.16", "title": "Мустафа Карадайъ: Политическата криза няма да се реши със \"Стани да седна\" (Снимки)"}
{"url": "https://www.24chasa.bg/novini/article/7350384", "text": "Много жени вероятно се ужасяват при мисълта, че могат да заприличат на майките си. Някои дори са се надявали, че това никога няма да им се случи. Ново британско проучване обаче разкрива, че трансформацията е неизбежна и настъпва на 33 години, пише в. \"Дейли стар\". Над половината от участничките в допитването (52 процента) споделят, че след като са прехвърлили 30-те, са спрели да се бунтуват срещу майките си и вместо това са започнали да ги имитират. Повечето от тях посочват, че възрастта, на която са станали копия на жените, които са ги родили, е 33 години, предава БТА. Тридесет и шест процента от анкетираните дами казват, че са забелязали сходствата с майките си, когато самите те са сдобили с първото си дете. Признак, че са започнали да се превръщат в родителките си за 16 процента от участничките в допитването е харесването на едни и същи телевизионни програми и сапунени сериали. Единадесет процента от жените не крият, че се ужасяват, чувайки се да повтарят като папагали поговорките, които навремето са слушали от майките си. Картинката при мъжете е сходна. Представителите на силния пол заприличват на бащите си на 34-годишна възраст. Подобно на жените, при повечето представители на силния пол трансформацията настъпва, когато станат родители. Допитването е направено от д-р Джулиан де Силва от клиника за лицева козметика и пластична хирургия в Хамърсмит, Лондон, сред 2000 жени и мъже.", "date": "2019.03.16", "title": "Жените се превръщат в майките си на 33 години"}
{"url": "https://www.24chasa.bg/novini/article/7350415", "text": "Захариева и дипломати-приятели на България отправиха послание за диалог и толерантност БАНСКО- “Щастлива съм да участвам в това състезание, защото вече десет години то е пример как може да се прави дипломация със спорт и как независимо от етнос, религия или държава всички заедно можем да правим света по-добро място. Важно е посланието, което отправихме днес с дипломатическия корпус – държавите трябва да решават проблемите си с позитивизъм и диалог, а не чрез оръжие и насилие“. Това заяви вицепремиерът и министър на външните работи Екатерина Захариева по време на 10-тото Състезание по ски за Купата на министъра на външните работи. Това съобщиха от пресцентъра на МВнР. Екатерина Захариева връчи голямата купа на Мартин Михел от посолството на Швейцария, който спечели състезанието в Банско. Министър Захариева бе и един от 28-те участници, които демонстрираха своите умения в дисциплината гигантски слалом. Надпреварата под егидата на министъра на външните работи и съорганизирана от посланиците на Австрия Андреа Вике и на Румъния Йон Гъля бе разделена в следните категории: дипломати-мъже, дипломати-жени, деца и приятели. На оспорваната надпревара под слънчевите лъчи на Шилигарника бяха и посланиците на Италия - Стефано Балди, на Словакия - Мануел Корчек, на Черна гора - Снежана Радович, както и представители на Европейската комисия и УНИЦЕФ. Уменията си да преминат трасето с престой на стрелкови рубеж демонстрираха и ентусиазираните участници във „Весел биатлон“. В него те демонстрираха точността си, като със снежни топки улучваха максимален брой мишени. Победители в оспорваната дисциплина станаха германските дипломати Щефан Жолеске и Милица Тилиц. В слаломната категория за дами най- добро време даде Антонела Ренци от посолството на Италия и в двата манша. На почетните второ и трето място се класираха Нина Златева от представителството на Европейската комисия и министър Екатерина Захариева. При мъжете до 50 години след Мартин Михел се наредиха Алексей Андреев от министерството на труда и социалната политика и Ангел Захариев, съпругът на Екатерина Захариева.", "date": "2019.03.16", "title": "Захариева участва в гигантския слалом на Купата на министъра на външните работи в Банско (Снимки)"}
{"url": "https://www.24chasa.bg/novini/article/7350429", "text": "Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес. Протестиращите хвърляха димки и други предмети по полицаите и започнаха да блъскат по стъклата на полицейски микробус, предава БТА. Полицията съобщи за 20 ареста. Протестиращите се опитват да вдъхнат нов живот на движението си срещу Макрон и политиката му. Франс прес съобщи, че е имало и грабежи на магазини по \"Шан-з-Елизе\". След намалелия брой на участниците в протестите през последните уикенди групите на \"жълтите жилетки\" организираха десетки митинги и шествия за днес в столицата и други градове. В социалните мрежи днешната акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Ерик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души. Демонстранти запалиха пожар в банка и обраха магазини в Париж при поредната събота на протести на \"жълтите жилетки\" във Франция срещу президента Еманюел Макрон и неговите либерални икономически реформи, съобщи Ройтерс. Полицията използва сълзотворен газ и водни оръдия, за да овладее насилието, което избухна след две седмици на относително затишие и намаляване на броя на участниците. Клон на банка \"Тарно\" и два репа за вестници бяха подпалени на централния бул. \"Шан-з-Елизе, което наложи намесата на пожарната. Майка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят. Единайсет души, включително двама полицаи, са пострадали леко при пожара, уточниха представители на пожарната, цитирани от Франс прес. Край Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ. Полицията е арестувала до момента над 80 души, предаде Асошиейтед прес. Демонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард. Френският министър на вътрешните работи Кристоф Кастанер съобщи, че броят на демонстрантите в столицата е 8000. \"Сред тези 8000 човека обаче има над 1500 буйстващи хора, които са там само за да трошат, да се бият и да нападат\", каза Кастанер. Той добави, че са мобилизирани 1400 полицаи. В социалните мрежи \"жълтите жилетки\" обявиха за своя цел \"обсаждането на Елисейския дворец\" - официалната резиденция на френския президент в Париж, отбелязва Франс прес. Самият Макрон обаче не е в столицата - този уикенд той е на ски в Пиренеите, за да \"презареди\", съобщиха от неговата канцелария. Край Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ. Полицията е арестувала до момента над 80 души. Демонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард. Френският министър на вътрешните работи Кристоф Кастанер съобщи, че броят на демонстрантите в столицата е 8000. \"Сред тези 8000 човека обаче има над 1500 буйстващи хора, които са там само за да трошат, да се бият и да нападат\", каза Кастанер. Той добави, че са мобилизирани 1400 полицаи.", "date": "2019.03.16", "title": "\"Жълти жилетки\" хвърляли димки по полицаи в Париж, има арестувани (Снимки)"}
{"url": "https://www.24chasa.bg/novini/article/7350456", "text": "На изхода на ГКПП Градина към България снощи бе предотвратен опит за контрабанда на рекордно количество марихуана - около 1,1 тона, съобщи Танюг, като се позова на сръбското Управление митници. Това количество дрога е най-голямото, залавяно наведнъж досега на граничните пунктове на Сърбия, информира БТА. Акцията е извършена успешно благодарение на сътрудничеството между Управление митници, министерството на вътрешните работи и разузнавателната служба БИА. Марихуаната е открита при детайлна проверка на два камиона с полуремаркета със сръбски регистрационни номера, извършена на около 100 метра от граничния пункт Градина, на паркинга на мотел \"Кинг\". В първия камион с номер от Нови Сад били открити 804,85 кг марихуана, а във втория, също с новосадски номер, около 300 кг марихуана. Министърът на вътрешните работи на Сърбия Небойша Стефанович заяви днес за държавната телевизия РТС, че заловеното количество дрога е найа-голямото залавяно досега на сръбска територия за последните десетина, а може би дори 20 години. По думите му дрогата идва от Косово и е била предназначена за турския пазар. Арестуваните петима души, сръбски граждани, имат \"очертанията на организирана престъпна група\". Министърът подчерта, че борбата против търговията с наркотици трябва да бъде най-сериозното нещо в Сърбия.", "date": "2019.03.16", "title": "Сръбски полицаи спряха рекордните 1,1 тона марихуана на границата с България"}
{"url": "https://www.24chasa.bg/novini/article/7350460", "text": "Председателят на БСП - София Калоян Паргов присъства на конните надбягвания и на тържеството по случай Тодоровден в софийското село Мрамор. Заедно с кмета Ивайло Иванов и с председателя на Районния съвет на БСП във Връбница Христиан Кръстев той се включи в честването на един от най-хубавите църковни празници на прага на пролетта, съобщиха от пресцентъра на БСП-София. \"За мен вече е традиция на Тодоровден да съм в село Мрамор, коментира Калоян Паргов. - Това е едно от местата в София, където местните полагат огромни усилия, за да съхранят българските обичаи. Впечатляващи и респектиращи са огромното желание и сърдечност, с които организират кушията, официалната и забавната програма на площада. Поколения наред тези красиви български обичаи се предават от бащи на синове, от майки - на дъщери, от баби и дядовци - на внуци. Вековните истории, свързани с тях, до днес вълнуват истински всеки, който ги чува за пръв път. По този начин запазваме българщината, съхраняваме културата си и оставяме богато наследство на идните поколения\". След тържеството Калоян Паргов поговори с хората, дошли на площада в село Мрамор. \"Празникът си е празник, но работата трябва да бъде свършена, коментира той. - В София има достатъчно нерешени проблеми, най-вече в крайните райони, и е напълно нормално хората да се интересуват, да питат, да настояват неудобствата им да бъдат отстранени. От години говорим, че София не е само идеалният център. За съжаление, крайните квартали са невидими за управленското късогледство на ГЕРБ в София\".", "date": "2019.03.16", "title": "На Тодоровден Калоян Паргов гостува в село Мрамор"}
