{"url": "https://www.24chasa.bg/novini/article/7601322", "text": "След катастрофата вчера, при който джип и линейка се удариха, целият реанимационен екип остава за лечение в ямболската болница. Това съобщи  . Първо беше приета лекарката с травма на главата, а от днес под наблюдение са шофьорът и медицинската сестра. Медицинската сестра Диана Джогова работи в спешния център от 20 години. Това не е първата й катастрофа с линейка, но е най-тежката. „Като премачкани от валяк сме да ви кажа честно, защото натъртвания,разни други неща,Господ просто е бил с нас,защото 4 човека в линейката лесно се отървахме\", споделя Диана за преживяното. В събота на едно от големите кръстовища в Ямбол джип връхлита и обръща линейката. „Първата линейка, която дойде взе пациента. Макар че докторката беше с травма на главата, кървеше. Първо пациента, после ние\", разказва медицинската сестра. Пострадалата д-р Коева предпочита да разкаже, без да показва лицето си пред камерата. По думите й пациентът бил в тежко състояние и го качили в линейката с помощта на Гражданска защита. „Взеха го първо него, свалиха го, затова и Гражданска защита беше близо до нас,защото те вървяха след нас... Имаше допълнителни сигнали пуснати, цяло кръстовище една кола нямаше, която да не тръгне. Не може да не е чул този шофьор. А той по думите на нашия шофьор и на други свидетели е изскочил зад някакъв автобус с бясна скорост\", разказва Коева. Експертизи и разпити ще докажат кой е виновен. По случая е образувано досъдебно производство. Баба с инсулт,в кома,на сигнали бързаме да я докараме в нервно отделние и ме удари лек автомобил и си платих акта\", разказва шофьорът на линейка Христо Христов. Всички пострадали остават в хирургично отделение на ямболската болница. Пациентът е откаран невредим и е приет за лечение.", "date": "2019.08.11", "title": "След тежката катастрофа в Ямбол целият екип на линейката е в болница"}
{"url": "https://www.24chasa.bg/novini/article/7601022", "text": "Тежка катастрофа стана днес следобед на най-натоварения участък през лятото - този между Приморско към Бургас, в района на река Ропотамо, съобщи Областната дирекция на полицията. Пловдивски \"Мерцедес\" е блъснал моторист с бургаска \"Хонда\" на т.нар.завой \"Стависки“, където фигуристът причини преди години тежка катастрофа, отнела живота на един човек и осакатила Мануела Горсова. Въпреки тапата, парамедиците бързо са успели да стигнат до мястото на инцидента. Състоянието на рокера е тежко и той е откаран по спешност в болница. На мястото на инцидента има още един пострадал автомобил – син \"Форд Фокус\" с бургаска регистрация, който е с ударена и изкъртена задна броня. Заради ПТП-то временно движението по път II-99 Созопол – Приморско, в района на р. Ропотамо се осъществява в лентата в посока Приморско. Трафикът в лентата от Приморско за Бургас е ограничен и се осъществява по обходен маршрут през Ясна поляна, съобщиха от АПИ. Към 17:30 от агенцията съобщиха, че вече е възстановено движението в района на р. Ропотамо. ", "date": "2019.08.11", "title": "Тежък удар между Приморско и Бургас на завоя \"Стависки\" - рокер бере душа (Обновена)"}
{"url": "https://www.24chasa.bg/novini/article/7601052", "text": "В присъствието на министър-председателя Бойко Борисов, в „Аваза“ бяха подписани двустранни документи за сътрудничество между България и Туркменистан в сферите на транспорта, инвестициите, младежта и спорта и външните работи, съобщиха от Министерски съвет. В рамките на Четвъртата сесия на Междуправителствената българо-туркменистанска комисия за икономическо сътрудничество беше подписано споразумение за сътрудничество в областта на пощенските и електронните съобщения и информационните технологии. Акцент на документа е обменът на информация за нормативната уредба, пазарните принципи и либерализацията в сектора на съобщенията. Със споразумението се дава възможност за подписване на договори за пряко сътрудничество между телекомуникационните и пощенските оператори на двете страни. Между Българската агенция за инвестиции (БАИ) и Министерството на финансите и икономиката на Туркменистан беше подписан Меморандум за сътрудничество, който ще бъде важен механизъм за стимулиране и подкрепа на бизнеса и ще насърчи инвестиционните процеси в двете страни. БАИ и Министерството на финансите и икономиката на Туркменистан ще засилят сътрудничеството си в областта на инвестиционните проекти, обмена на информация за привличане на инвестиции, създаването на нови бизнес партньорства, с цел излизане на трети пазари и изпълнение на съвместни проекти между двете страни. В сферата на младежта и спорта ресорните министерства на България и на Туркменистан се договориха да насърчават сътрудничеството между спортните институции, спортните федерации и други спортни организации в двете държави в областта на спорта за високи постижения; спорта за всички; спортната наука и спортна медицина; борбата срещу допинга в спорта. Подписан беше също Протокол от Четвъртото заседание на Междуправителствената българо-туркменистанска комисия за икономическо сътрудничество. В него бяха отбелязани постигнатите договорености между двете страни в рамките на сесията, сред които е ускореното съгласуване и подготовката за подписване на проекта на Конвенция между правителството на Туркменистан и правителството на Република България за избягване на двойното данъчно облагане по отношение на данъците върху доходите и капитала. Извън работата на междуправителствената комисия, беше подписана Програма за сътрудничество между Министерството на външните работи на Република България и Министерството на външните работи на Туркменистан в периода 2020-2021 г. Програмата предвижда провеждането на политически консултации между двете министерства и обмен на информация от интерес за развитието на външнополитическия диалог и сътрудничеството. Последните политически консултации между министерствата на външните работи на двете страни са проведени през 2015 г. В обхванатия от Програмата период се планира провеждането на политически консултации по теми като двустранни отношения и перспективи за тяхното развитие, двустранно взаимодействие в рамките на ООН и други международни организации и актуални регионални въпроси. В съответствие с Програмата за сътрудничество страните ще се информират взаимно относно възможностите за обмяна на ведомствени публични печатни и електронни издания, както и за провеждането в техните държави на международни събития в областта на културата, икономиката и други области от взаимен интерес. От българска страна документите бяха подписани съответно от министъра на транспорта, информационните технологии и съобщенията Росен Желязков, изпълнителния директор на Българската агенция за инвестиции Стамен Янев, министъра на регионалното развитие и благоустройството Петя Аврамова и извънредния и пълномощен посланик на Република България в Туркменистан (със седалище в Баку, Република Азербайджан) Николай Янков. ", "date": "2019.08.11", "title": "България и Туркменистан подписаха двустранни документи в четири области  (Снимки)"}
{"url": "https://www.24chasa.bg/novini/article/7601084", "text": "Аудио устройството уокмен, разработено от \"Сони\", съществува и днес, макар че е с неузнаваем външен вид в сравнение с първите му образци - напомня смартфон с тактилен екран, памет и безжична връзка, предаде Франс прес. Първият модел уокмен - TPS-L2, се появява на пазара през 1979 г. и включва много механични части. \"Произведен бе с толкова голяма прецизност, че се питах дали ще можем да го създадем отново в бъдеще\", довери инженерът Хироаки Сато. Той е проектирал нови модели уокмени и гледа с носталгия на старите, които са представени в изложба в Токио по повод 40-годишнината от появата на устройството на пазара, допълва БТА. \"Когато първият модел уокмен бе пуснат в продажба, учех в колеж и нямах достатъчно пари, за да го купя\", си припомни Сато. Днес въпросният модел е като антика, с място за поставяне на касета, клавиатура и бутони, които се натискат. Но за стар модел уокмен, представен като нов и неизползван, бяха платени 1,3 милиона йени (11 000 евро), т.е. близо 40 пъти по-голяма сума от едновремешната му цена. \"Не смятам, че сегашните уокмени ще могат да се използват след 40 години - отбеляза инженерът. - Аудио файл форматите ще са различни, а презареждащите батерии - неоткриваеми.\"", "date": "2019.08.11", "title": "Уокменът стана на 40 години"}
{"url": "https://www.24chasa.bg/novini/article/7601093", "text": "Туристи бяха евакуирани от къмпинг на гръцкия остров Елафонисос днес за втори пореден ден заради горски пожар, възобновил се поради силните ветрове. Евакуирани бяха и местни жители, предадоха Асошиейтед прес и БТА. Властите обявиха снощи, че пожарът е овладян, но заради ветровете пожарът се разгоря отново. Общо 90 пожарникари опитват днес да угасят пламъците с помощта на шест самолета и три хеликоптера за гасене на пожари. Малкият о-в Елафонисос, известен с пясъчните си плажове, е с население около 350 души. През лятото на острова обаче пристигат над три хиляди туристи дневно. Десетки горски пожари се разразиха в Гърция през уикенда в резултат на продължаващите жеги и силни ветрове. Горски пожар се разрази в природен парк на полуостров Галиполи в северозападния турски окръг Чанаккале, съобщи турската телевизия НТВ. Пожарът се е разразил след 22 ч. снощи в националния природен парк Галиполи. Стотици пожарникари и екипи от Дирекцията за управление при бедствия и извънредни ситуации (АФАД) участваха в гасенето на пожара. През нощта към тях се присъединиха пожарни екипи от близките окръзи Измир, Балъкесир, Одрин и Текирдаг. В усилията за потушаването на пламъците бяха включени десетки пожарни коли и десет хеликоптера за гасене на пожари. Пожарът бе овладян в рамките на 12 часа, но бяха опожарени стотици хектари гори, хиляди маслинови дървета и бяха унищожени огромен брой диви животни. Пламъците обаче не са засегнали гробище на войници, загинали през Първата световна война. Засега не е установена причината за пожара, но има предположения, че може да се е разразил заради взрив на боеприпаси, останали от Първата световна война.", "date": "2019.08.11", "title": "Къмпинг на о-в Елафонисос бе евакуиран заради горски пожар (Обновена)"}
{"url": "https://www.24chasa.bg/novini/article/7601109", "text": "Група от 50 деца от сръбския Босилеград и четирима техни ръководители заминаха днес на лагер в Равда. Средствата за летуването им на Българското Черноморие се поемат от Народното събрание, което осигурява финансирането вече двадесет години, предаде  . Транспортните разходи – автобус от Боосилеград до Кюстендил и Черноморието, се поемат от семействата на всяко от децата, поясни ръководителят на групата – поетът от с.Белут и експерт в Културно-информационния център \"Босилеград\" Радко Стоянчов. Някои от включените в групата деца са били и предишни години на лагер в Равда или в Китен, на издръжка на българския парламент. Това са деца от семейства, които не могат да си позволят такъв лукс. Вземат се предвид и успехът в училище, поведението, проявени качества и участие в извънкласни прояви на децата.", "date": "2019.08.11", "title": "Народното събрание прати 50 деца от Босилеград на лагер в Равда"}
{"url": "https://www.24chasa.bg/novini/article/7601112", "text": "Един от основателите на в. \"Демокрация\" и кръга \"Будител\" Пламен Крайски е починал внезапно вчера, съобщиха негови колеги в социалните мрежи, цитирани от  . От 2016 до 2017 г. той бе директор на Националния литературен музей. Като такъв той отдаде много сили с борбата си за спасяването на дома на Пейо Яворов в София, както и на къщата музей на Христо Смирненски на ул. \"Овче поле\" № 116 в столичния район \"Възраждане\". Пламен Крайски бе заместник-председател на Държавна агенция \"Архиви\" по време на правителствата на Сергей Станишев и Бойко Борисов, а впоследствие преподава в УниБИТ. \"От нас си отиде човек с широка душа и верен съмишленик. С него всичко ставаше лесно и някак си без да усетим каквито и да било трудности\" - написаха колегите му от списание \"Будител\". ?Погребението ще се извърши на 14 август от 12 часа в църквата на Централните софийски гробища, а поклонението пред тленните му останки ще е от 11,30 часа в ритуалната зала.", "date": "2019.08.11", "title": "Внезапно почина един от основателите на вестник \"Демокрация\""}
{"url": "https://www.24chasa.bg/novini/article/7601117", "text": "Сблъсъци избухнаха днес между израелски полицаи и палестински богомолци на Храмовия хълм в Ерусалим в първия ден на мюсюлманския празник Айд ал Адха (Курбан байрам), съобщи Франс прес. След молитвата в джамията \"Ал Акса\" стотици палестинци започнаха да скандират на арабски: \"Душата си, кръвта си, всичко ще пожертваме за теб, Ал Акса\". Последваха сблъсъци със силите на реда, които контролират достъпа до Храмовия хълм. Палестинският Червен полумесец съобщи за 61 ранени, включително за петнайсетина приети в болница. Полицията каза, че са пострадали четирима нейни служители, допълни БТА. ТАСС предаде за около 100 ранени палестинци, цитирайки палестински официални източници. Полицията първоначално блокира достъпа до това място за евреи, които също честват важен религиозен празник. Но след критики бе отворен единственият вход, който евреите могат да ползват, за да стигнат до Храмовия хълм. Евреите имат правото да ходят там в определени часове, но не и да се молят. Целта на тази мярка е да се избегне нарастване на напрежението между евреи и араби.", "date": "2019.08.11", "title": "Сблъсъци между израелски полицаи и палестинци на Храмовия хълм в Ерусалим"}
{"url": "https://www.24chasa.bg/novini/article/7601124", "text": "Президентът на Сърбия Александър Вучич заяви днес по повод инцидента, станал снощи пред президентството, че охраната е действала в съответствие със закона и е приложила минимална сила, предадоха сръбските агенции. Един от организаторите на протеста \"1 от 5 милиона\" в Белград Сърджан Маркович бе нападнат по време на протеста снощи и се наложило да потърси медицинска помощ. Инцидентът станал пред сградата на президентството, когато демонстрантите се опитали да премахнат защитните ограждения. Маркович прескочил заграждението и се опитал да стигне до входа на президентството, но охраната го спряла. Вучич каза, че демонстрантите са знаели, че нарушават закона и добави, че ще иска от охраната в бъдеще да се премахнат защитните ограждения и очаква от участниците в протеста да правят каквото искат, само да не нахлуват в страдата на президентството. \"Правете както искате, само не нарушавайте закона и не правете нищо насила. Призовавам всички хора от полицията, военната полиция и непосредствената ми охрана да им разрешат да се доближат до мене, но нека не допускаме да предизвикат кръвопролитие и инциденти. Трябва да запазим мира в страната, не искам сцени от Париж\", каза президентът. В обръщение към обществеността Вучич каза, че не са верни твърденията, че снощи е реагирала личната му охрана, а става въпрос за членове на сръбската армия, които са охранявали сградата и по времето, когато Борис Тадич бе президент. Той обяви, че в бъдеще няма да има охрана пред сградата, нито заграждения, а само момичета от военната полиция, които ще предупреждават за евентуално нарушаване на закона и изрази надежда, че поне тях демонстрантите няма да нападат. Вучич каза, че в шествието по време на протеста е имало между 356 и 384 души, а пред президентството - между 225 и 228 демонстранти, както и че за негова изненада е имало голям брой \"малолетни ромски деца\". Президентът добави, че иска да даде възможност на опозицията да покаже истинското си лице и направи оценката, че участниците в протеста са искали да направят провокация, защото няма какво друго да кажат на гражданите.", "date": "2019.08.11", "title": "Вучич не иска сцени като тези в Париж по повод снощния протест и инцидент"}
{"url": "https://www.24chasa.bg/novini/article/7601135", "text": "След часове на издирване на жена, влязла в река Дунав в Южна Германия, за да търси изгубения си мобилен телефон, германските власти я откриха жива и здрава в дома й, предадоха германските агенции, цитирайкиполицията. 31-годишната жена, която се гмурнала късно в петък да търси телефона си, паднал в Дунав близо до железопътния мост в град Ной-Улм, успяла да доплува до брега. През нощта пожарната и водната спасителна служба претърсили района на реката с водолази, полицейски хеликоптер и сонарен кораб, но не я открили, уточни БТА. Полицията не даде сведения дали жената е успяла да намери телефона си, но съобщи, че е успяла да се свърже с нея веднага след инцидента.", "date": "2019.08.11", "title": "Жива и здрава е жената, влязла в Дунав да търси телефона си"}
{"url": "https://www.24chasa.bg/novini/article/7601140", "text": "\"С добрата работа на правителството и на отделните министри, ние си направихме огромна реклама в света. Най-големият концерн в Европа се колебае месеци наред за завод\". Това заяви пред български медии премиерът Бойко Борисов, който е в Туркменистан за участие в Първия каспийски икономически форум, съобщи БГНЕС. \"250 завода за авточасти има в България и то на големи западни компании\", отбеляза премиерът. \"Дори и да не стане заводът на \"Фолксваген\" у нас, въпреки че аз съм оптимист, направихме си голяма реклама. Гарантирам ви, че завод за автомобили ще имаме, интересът е голям\", заяви Борисов. В отговор на журналистически въпрос премиерът бе категоричен, че Турция е наш стратегически партньор и съсед. \"Кой каквото иска да напише, той ще си го напише. Аз не бих давал акъл нито на медиите в България, нито в Турция\", заяви Борисов. \"Спазвайки всички правила на Европейския съюз, ние предлагаме по-добри бизнес условия. Всичко е в рамките на играта. Ние никога не сме си позволявали да уронваме престижа на друга държава. Турция спазва желязно ангажимента си за мигрантите. Аз докато съм премиер ние ще имаме приятелски, добросъседски отношение с всички съседи\", каза още Борисов по темата с бъдещия завод на „Фолксваген”. С всички държави от Каспийския регион сме в отлични отношения, отбеляза министър-председателят Бойко Борисов пред български медии в „Аваза“, съобщиха от Министерски съвет. В региона има огромни възможности за бизнес, но мирът е нещо, което също е изключително важно, добави българският премиер. Той определи като голям напредък факта, че Каспийският регион се събира заедно на икономически форум в Туркменистан. Премиерът Борисов акцентира върху енергийната тема. Винаги съм работил на базата на взаимния интерес, а интересът е да се търсят повече пазари и да се продава повече газ, заяви министър-председателят и добави - виждам възможност да презентираме нашия газоразпределител, тъй като на запад ние сме първите, които Туркемнистан има. Борисов обърна внимание на големите количества газ, с които страната разполага. Над 5 млрд. куб. метра отиват за Русия от тук, три тръби имат огромни и би могло за нашия газоразпределител „Балкан“ да идва газ, за да има тази диверсификация, която Третият либерализационен пакет изисква, изтъкна премиерът. Министър-председателят Борисов отбеляза, че след първата му среща с президента Гурбангули Бердимухамедов вече има български компании, които изпълняват поръчки в Туркменистан. Премиерът посочи, че Туркменистан има производство, от което стопанството ни има нужда, а същевременно домакините проявяват интерес към нашите индустриални зони и високи технологии. Голям интерес имат към нашето машиностроене, подчерта Борисов. Той добави, че с президента на Туркменистан са постигнали договореност да бъде организирана среща на министри от двете страни, които да посетят местата, където има висока добавена стойност, за да може в началото на годината да се подпишат нови споразумения. Постигната е също така договореност двете страни взаимно да си предоставят по един офис в София и в Ашхабад за улесняване на връзките между България и Туркменистан. С този офис ще бъдем и гарант за бизнеса, да бъде по-окуражен, че ще има подкрепа, добави министър-председателят Бойко Борисов.", "date": "2019.08.11", "title": "Борисов: И без „Фолксваген” си направихме огромна реклама (Видео, обновена)"}
{"url": "https://www.24chasa.bg/novini/article/7601154", "text": "Мигранти се сбиха в босненския град Бихач, но местните жители успяха да предотвратят ескалацията на конфликта, съобщи информационният сайт \"Кликс\". Мигрантите се били със секири и летви, един е ранен. Местните жители успели да се намесят и да прекратят сбиването. В Бихач вчера бе регистрирано още едно сбиване на мигранти след като полицията намери тежко ранен човек.", "date": "2019.08.11", "title": "Мигранти се биха със секири в босненския град Бихач"}
{"url": "https://www.24chasa.bg/novini/article/7601191", "text": "Папа Франциск призова днес правителствата по света да защитават цивилните във въоръжените конфликти и да пазят места с хуманитарно значение като болници и училища, предаде Ройтерс. \"Нека не забравяме, че войната и тероризмът винаги са огромно поражение за цялото човечество\", каза главата на Католическата църква в седмичната си благословия. Той говори в навечерието на 70-годишнината от Женевската конвенция, положила стандартите в международното хуманитарно право по време на война. \"Всеки е задължен да спазва международното хуманитарно право, да защитава беззащитните хора и гражданската инфраструктура, особено болници, училища, молитвени места, бежански лагери\", каза Франциск.", "date": "2019.08.11", "title": "Папата: Пазете цивилните от войната"}
{"url": "https://www.24chasa.bg/novini/article/7601202", "text": "\"Не се меся във въпроси на други държави. По въпроса за прокурорите и назначенията отвън /.../ приказките как това ще спаси всичко, накрая се спаси с чанта \"Луи Вюитон\", пълна с пари\", каза той, помолен да коментира аферата и това, че някои телевизии представяха замесената прокурорка като \"Ангел на Чарли\". Вучич подчерта, въз основа на информации от добре информирани италиански кръгове, че в този случай ще има още много изненади. \"Зоран Заев днес разбира, че бях прав, когато говорех за определени лица и защо съм щастлив, че тези лица са далече от Сърбия и от мене\", каза той, без да уточнява кого има предвид, предаде БТА. Македонският шоумен Боян Йовановски, наричан Боки 13, е обвинен в изнудване за милион и половина евро от бизнесмена Йордан Камчев в замяна за освобождаването му от арест, решение за което трябва да подпише ръководителката на Специалната прокуратура в Скопие Катица Янева. Италианският вестник \"Ла Верита\" публикува миналата седмица записи, в които се чува гласът на Янева, която няколко пъти разговаряла с Камчев. Споменато бе и името на премиера Зоран Заев.", "date": "2019.08.11", "title": "Вучич за аферата \"Рекет\" в Северна Македония: Ще има още много изненади"}
{"url": "https://www.24chasa.bg/novini/article/7601225", "text": "Вчерашната стрелба в джамия край норвежката столица Осло се разглежда като \"опит за терористично нападение\", предаде ДПА, като се позова на полицията. \"Разследването показа, че нападателят има десноекстремистки възгледи\", заяви полицейският представител Рюне Скьолд. По думите му заподозреният има антиимигрантски възгледи и изразил подкрепа за Видкун Квислинг - норвежкия политик, сътрудничил на окупационните германски сили. Засега са му повдигнати обвинения в опит за убийство и убийство, но не и в тероризъм, съобщи БТА. При нападението срещу ислямския център \"Ан Нур\" леко пострада един човек. Няколко часа след атаката полицията откри трупа на млада жена, роднина на заподозрения. Днес полицията съобщи, че убитото момиче е доведената сестра на нападателя, дъщеря на неговата мащеха. Жертвата е била на 17 години. Норвежката министър-председателка Ерна Сулберг се срещна днес с членове на ислямския център, събрали се да отбележат празника Айд ал Адха. \"Станалото е нещо, което не бива да се случва в Норвегия. Норвегия трябва да бъде безопасно място\", каза Сулберг пред репортери.", "date": "2019.08.11", "title": "Нападателят в джамия край Осло е убил и доведената си сестра"}
{"url": "https://www.24chasa.bg/novini/article/7601230", "text": "Около 1000 души не могат да се върнат по домовете си на испанския остров Гран Канария, след като няколко града бяха евакуирани заради горски пожар, предаде Ройтерс. Огнеборци използват самолети и хеликоптери, за да потушат пожара, бушуващ на около 32 км от регионалната столица Лас Палмас. Стихията застрашава няколко града и националния парк \"Тамадаба\" в западната частна острова, съобщиха властите в туитър, цитирани от БТА. Полицията смята, че пожарът е предизвикан от човек. Вчера бе арестуван 55-годишен мъж.", "date": "2019.08.11", "title": "Горски пожар на Гран Канария, евакуирани градове"}
{"url": "https://www.24chasa.bg/novini/article/7601237", "text": "Двама заподозрени членове на международна банда за трафик на хора бяха задържани днес в операция в атинския квартал Глифада, предаде ДПА. Продължава издирването на други заподозрени. Смята се, че бандата е продавала фалшиви докуенти на мигранти, желаещи да отидат в други европейски страни, включително в Германия. Осем мигранти, заподозрени като клиенти, също бяха задържани в операцията. Полицията конфискувала 71 000 евро, допълни БТА. В Гърция почти всяка седмица се откриват скривалища, изпозвани от трафиканти на хора. Също така мигранти без валидни документи всекидневно правят опити да заминат от Гърция за по-богатите страни на север.", "date": "2019.08.11", "title": "Двама заподозрени от банда за трафик на хора задържани в Гърция"}
{"url": "https://www.24chasa.bg/novini/article/7601243", "text": "От днес стартира съвместна кампания на най-атрактивните курорти в България - Несебър и Банско. Двете топ дестинации ще се рекламират взаимно по време на двата активни туристически сезона - зима и лято. Кметът на Банско Георги Икономов и общинският съветник от Несебър Атанас Терзиев постигнаха споразумение за разменна реклама в двете общини. Идеята е по финансово изгоден и същевременно ефективен начин, взаимно да си съдействат, съобщиха от Община Банско. На територията на Несебър и Слънчев бряг вече са поставени първите билбордове, които ще рекламират възможностите за зимна ваканция в Банско. Още в края на тази година и тук ще започне кампанията с външна реклама за морски туризъм в най-големия комплекс на Балканите за сезон 2020 г. Георги Икономов-кмет на община Банско заяви: „Една малка, но полезна инициатива. Трябва да използваме всички възможности да рекламираме нашите, български курорти.“ Общинският съветник Атанас Терзиев, който пое ангажимента за кампанията в Несебър, каза за медиите: „Това е най-естественото и изгодно решение – най-големият летен курорт и най-голямата зимна дестинация в България да си подадат ръка и да помогнат на туристическия бранш. Благодаря на кмета на Банско Георги Икономов и на неговата администрация за бързите и ефективни действия“.", "date": "2019.08.11", "title": "Несебър и Банско обединяват усилия за привличането на туристи"}
{"url": "https://www.24chasa.bg/novini/article/7601258", "text": "Макар и в килията на следствения арест, Николай Банев продължава да се храни от „златна” бариера за плажа в Русалка, алармира  . Там от години абсолютно незаконно прибират такси от желаещите да се изкъпят в морето. Бариерата е поставена на паркинга, през който минава пътят за дивия плаж вляво, на който няма нито спасители, нито чадъри. Но всеки, който иска да стигне до скалите и да се изкъпе в морето, трябва да плати 8 лева. В сравнение с миналата година таксата дори е увеличена с 2 лева. Още по-скъпо излиза влизането в комплекса „Русалка” с бунгалата вдясно, който преди много години бе приватизиран от бизнесмена Банев. За да влезеш там и да стигнеш до плажа, преди години се искаше да платиш престоя си за ден, който варираше между 40 и 50 лева. Обяснението бе, че гостите в комплекса ползват ол инклузив и външните хора също трябва да го платят, защото навсякъде имали възможност да ядат и да пият. И до ден днешен тези изисквания си важат. Плажната ивица е изключителна държавна собственост и достъпът до нея при всички случаи трябва да е възможен и безплатен, пише в Конституцията.  Гневни граждани всяка година алармират за тази бариера, която прибира абсолютно незаконни такси. От началото на лятото също имаше сигнали. На 5 юли от министерството на туризма съобщиха, че по разпореждане на министър Николина Ангелкова ще бъде сезирана прокуратурата заради ограничаването на достъпа към плажовете на „Русалка” с платена бариера. Компетентните органи трябваше да проверят дали са правомерни загражденията и кой ги е поставил. Най-вероятно хората на бариерата са обяснили, че таксата е само за колите, които спират на паркинга. А който не иска да плаща, да ходи пеша. Но който е ходил на „Русалка” знае, че за да стигнеш до плажовете, трябва да вървиш над 4 км от най-близкото село Свети Никола, до което общественият транспорт също не е от най-редовните. Затова хората предпочитат да пътуват с автомобилите си. От министерството на туризма са изпратили и писмо до кмета на община Каварна Нина Ставрева, на чиято територия се намират плажовете. С него изискват да се осигури безплатен достъп до плажовете на „Русалка”. Според Ставрева разрешението за поставяне на контролния пункт и на бариерата е от 2012 г. , когато кмет беше Цонко Цонев и срокът му вече е изтекъл. Кметицата твърди, че плащането на такса за преминаване през бариера в частен имот не е в компетенциите на общината. „Трябва да се предприемат действия от страна на държавата и на Областната администрация”, коментира Ставрева. \"Този паркинг е горски фонд. Не е узаконен. Няма начин, по който той да бъде узаконен. Закупени са само сградите върху терена. Хотелът е незаконен. Той не би трябвало да работи\", обясни пред Нова телевизия бившият кмет на Каварна Цонко Цонев. И допълни, че в момента за терена се водят дела. Министерството на туризма е уведомило и областният управител на Добрич Кирил Кирилов, който носи отговорност за неохраняемите пясъчни ивици, според Закона за устройството на Черноморското крайбрежие. Но въпреки всички сигнали, които от години се подават към различни институции, бариерата към плажовете на „Русалка” си стои. А Банев се подсмихва под мустак от затвора.", "date": "2019.08.11", "title": "Таксите за плажа в Русалка хранят Банев и в килията"}
{"url": "https://www.24chasa.bg/novini/article/7601263", "text": "Факултетът по ветеринарна медицина в Скопие потвърди, че в Северна Македония има антракс. Взимат се всички необходими мерки за превенция, предаде агенция МИА. Факултетът е информирал за положителния резултат за антракс Агенцията за храна и ветеринарство, Министерството на здравеопазването, Държавният здравен и санитарен инспекторат и Центъра за обществено здравеопазване в Скопие. Извършва се профилактика на работещите във Ветеринарния факултет, които са били изложени на контакт с мострата. Факултетът съобщава, че сред неговите работещи няма лица, болни от антракс. От ВМРО-ДПМНЕ обаче твърдят, че 30 работещи във Факултета по ветеринарна медицина са приети в Инфекциозната болница сред контакт със заразена с антракс овца. Опозиционната партия обвини властите, че от известен период се опитват да скрият наличието на болестта в части от страната, съобщи 24 вести, цитиран от БТА.", "date": "2019.08.11", "title": "Антракс в Северна Македония"}
{"url": "https://www.24chasa.bg/novini/article/7601266", "text": "Днес най-горещо е било в Сандански, Русе и Свищов, няма обаче отчетени температурни рекорди. Това съобщиха за БТА от Националния институт по метеорология и хидрология /НИМХ/. В Сандански са измерени 38,8 градуса, в Русе - 37.4 градуса, а в Свищов - 36.9 градуса, колкото е и измерената температура в Благоевград. В страната като цяло температурите са варирарили между 33 и 38 градуса, в София 33 градуса. За утре на интернет страницата си НИМХ предупреждава за опасно високи температури с \"жълт код\" в 23 области на страната. В област Благоевград е обявен \"оранжев код\" за потенциално опасни високи температури. Очаква се в някои местности там температурите да достигнат 40 градуса. Най-горещо се очаква да бъде времето в Петрич и Сандански, където се прогнозират температури от 39 градуса.", "date": "2019.08.11", "title": "38.8 градуса бе в Сандански, 37.4 в Русе, 36.9 в Свищов и Благоевград"}
{"url": "https://www.24chasa.bg/novini/article/7601280", "text": "Летището на Триполи \"Митига\", което единственото функциониращо в либийската столица, спря работа заради ракетен обстрел, съобщи БТА. Двете страни в конфликта в Либия се обвиниха взаимно за атаката, извършена в нарушение на обявеното прекратяване на огъня, по случай големия мюсюлмански празник Курбан Байрам, предаде Франс прес. Управата на летище \"Митига\" съобщи, че въздушният трафик е спрян до ново нареждане,. Летището се намира в район под контрола на базираното в Триполи правителство на националното съгласие (ПНС). ПНС и т. нар. Либийска национална армия (ЛНА) под командването на маршал Халифа Хафтар, \"силния човек\" в Източна Либия, се обвиниха взаимно за атаката. Вчера двете страни в конфликта обявиха, че приемат предложеното от ООН временно прекратяване на огъня по случай празника Айд ал Адха, който продължава от днес до вторник. В началото на април ЛНА започна офанзива за превземане на Триполи. След повече от четири месеца на сражения, силите на Хафтар остават в подстъпите на либийската столица, където са спрени от силите на признатото от ООН ПНС.", "date": "2019.08.11", "title": "Летището в Триполи спря работа заради ракетен обстрел"}
{"url": "https://www.24chasa.bg/novini/article/7601239", "text": "Този, който е решил 9 месеца да се откъсне от среда, семейство, образование и да се обучи да защитава страната, за мен има повече основание да претендира да работи в полиция, в служби за сигурност пред този, който предпочита да си пие бирата и да си кара студентски ергенски живот. Това заяви след парада по случай 140 години ВМС във Варна военният министър Красимир Каракачанов. “Идеята за доброволна военна служба е стара идея, законът е готов, минал е през всички нива в МО и трябва да бъде внесен в парламента. Предвижда се хората, които искат да получат доброволна подготовка, да се обучават на три етапа - 3, 6 и 9 месеца, след което ще бъдат зачислени в резерва. Докато получават тази подготовка, те ще имат защитата на закона, че работодателите няма да им нарушат кариерното развитие”, обобщи проекта вицепремиерът. И на трите фирми, подали оферти за патрулните кораби, ще им бъдат зададени въпроси и ако всичко върви нормално, до края на годината трябва да имаме сключен договор с една от тях, заяви още Каракачанов. Едната е българската “Делфин”, останалите са немска и италианска. Заложеното в бюджета финансиране е 820 млн. лв. без ДДС. Флотът ни ще търси минни ловци втора ръка, обясни пък командирът му контраадмирал Кирил Михайлов. 10% увеличение на заплатите на веннослужещите ще искаме и в бюджет 2020, както бе през предишните две години, обеща министърът.", "date": "2019.08.11", "title": "Каракачанов: След казарма с предимство ще се става полицай"}
{"url": "https://www.24chasa.bg/novini/article/7601251", "text": "Златното момче на физиката - завършилият преди 3 месеца СМГ Георги Александров, за втора поредна година спечели най-високото отличие от международната олимпиада по астрономия и астрофизика. Това е трети златен медал за Георги тази година след успеха му на европейската олимпиада и международната Жаутиковска олимпиада. Сребро пък спечели от международната олимпиада по физика. От състезанието в Унгария със сребърни медали се върнаха Петър Димитров, Стефан Иванов и Любомир Шойлев, а с бронз - Владимира Иринчева, в конкуренция с над 250 участници. 4 медала пък грабна отборът ни в Международната олимпиада по информатика в Баку - злато за Радослав Димитров, сребро за Александър Кръстев и Мартин Копчев и бронз за Виктор Кожухаров. Георги, Стефан, Мартин и Виктор са в отбора “Отличниците на България”. Кампанията на “24 часа” разказва за красивите млади умове. ", "date": "2019.08.11", "title": "Златният Георги - отличник на “24 часа”, е №1 по астрофизика"}
{"url": "https://www.24chasa.bg/novini/article/7601286", "text": "Товарен влак се е запалил днес към 17:30 ч. на линията между Белово и Костенец, съобщи . Според някои информации се е възпламенил бутащият локомотив на композицията. Няма пострадали хора. Предполага се, че причината за пожара е горещото време. Влакът не е излязъл от релсите. Възстановено е впоследствие движението за пътническите влакове в участъка Ихтиман-Септември, съобщиха от пресцентъра на \"Холдинг БДЖ\". Няколко пътнически влака в участъка бяха превантивно спрени и се движат със закъснение поради възникнало възпламеняване на помощен локомотив на товарен влак в района между гарите Белово и Костенец. Локомотивната бригада от товарния влак е реагирала своевременно. След като забелязват дим от двигателното отделение на локомотива машинистите са активирали противопожарната система и са използвали наличните пожарогасители. На място са били извикани екипи на Главна дирекция \"Пожарна безопасност и защита на населението\". При възникналата ситуация не е имало опасност за локомотивната бригада на товарния влак.", "date": "2019.08.11", "title": "Товарен влак се запали между Белово и Костенец (Обновена)"}
{"url": "https://www.24chasa.bg/novini/article/7601295", "text": "До 13 август е удължено бедственото положение в община Свищов заради африканската чума по свинете, съобщи Генчо Генчев, кмет на крайдунавската община и председател на Общинската епозоотична комисия. Решението е било взето на днешното заседание на комисията, предаде БТА. Причината е, че след загробването на 17 хиляди животни от индустриалната ферма в село Българско Сливово върху площадка от близо 30 декара в близост до селото, са необходими допълнителни дейности за дезинфекция и сигурност, посочи Генчев. Теренът ще бъде пазен от охранителна фирма, уточни кметът. Той отбеляза, че всички домашни прасета от дворовете на хората са били ликвидирани съгласно инструкциите на БАБХ.", "date": "2019.08.11", "title": "Африканската чума удължи бедственото положение в община Свищов до 13 август"}
{"url": "https://www.24chasa.bg/novini/article/7601180", "text": "    Туркменистан се интересува дали техен природен газ може да стигне до България и с него да се захранва газовият хъб “Балкан”. “Туркменистан разполага с големи газови находища. Най-вече им е интересно дали можем да захраним газовият хъб “Балкан”, това може да стане само съвместно с руската страна”, заяви премиерът Бойко Борисов. Той присъства на откриването на Международната каспийска изложба за иновативни технологии в град Туркменбаши. Българският премиер е в Туркменистан за участие в първия каспийски икономически форум. С него са министрите на регионалното развитие Петя Аврамова, на икономиката Емил Караниколов, на енергетиката Теменужка Петкова и на транспорта Росен Желязков. На срещата с Медведев ( ) ще говорим дали може да се направят суапови сделки, защото тръбите минават през Русия, обясни Борисов. Той допълни, че Туркменистан е третата в света по залежи на газ и нефт страна, но екологичната оценка на Каспийско море не позволява изграждането на газопроводи. Затова ще се търсят сделки с трети страни за доставката до българския хъб. Българският премиер каза още, че наши компании навлизат в Туркменистан, щели да се престрашат и други, защото има гаранции за техния бизнес. В България пък вече имало толкова много инвестиции, че няма работна ръка, но продължаваме да търсим големи инвеститори. Борисов даде пример с Германия и Южна Корея и компании като “Фолксваген” и “Хюндай”. Надявам се през септември да подпишем договор с инвеститор от Южна Корея, който е за около 1,5 млрд. долара, но и за този проект ще са нужни работници, посочи българският премиер. Министърът на икономиката Емил Караниколов обясни, че България продължава да се бори за немската инвестиция в автомобилостроенето. Появил се е и втори южнокорейски инвеститор, който оглежда терени у нас. “На много начален етап е. Инвестицията е такава, каквато е на “Фолксваген”, даже малко по-голяма, но не е за автомобили. В момента отново сме в състезание с няколко държави. Знаем, че има интерес”, каза Караниколов. Борисов акцентира върху сътрудничеството с Турменистан в сферата на строителството, където компании преговарят за сключването на сделки за безизкопни технологии. Голям интерес имало и в машиностроенето В неделя Борисов се срещна с президента на Туркменистан Гурбангули Бердимухамедов. Българският премиер изтъкнал желанието на страната ни да развива партньорство с Туркменистан в търговията, строителството, енергетиката и туризма и поканил Бердимухамедов да посети България. Министърът на икономиката Емил Караниколов откри бизнес форум и заяви, че страната ни е готова да окаже подкрепа на туркменски фирми, които желаят да инвестират в България в сектори с висока добавена стойност. В неделя следобед се проведе и четвъртата сесия на Междуправителствената комисия за икономическо сътрудничество, неин съпредседател е министърът на регионалното развитие Петя Аврамова.", "date": "2019.08.11", "title": "Туркменистан иска да доставя газ за хъба “Балкан” (Обзор)"}
{"url": "https://www.24chasa.bg/novini/article/7601317", "text": "11 доброволци се включиха в спасяване на жена със счупен крак при акция край хижа \"Рай\". От Планинската спасителна служба потвърдиха пред  , че около 20 часа вчера е получен сигнал за жена със счупен крак, която е спасена от самоорганизирали се туристи.  Според очевидец край хижата е имало близо 200 души, но само 11 мъже се отзовали да пренесат жената на ръце на половината от 4-часовия преход до място, където БЧК ще чакат с автомобил.", "date": "2019.08.11", "title": "11 доброволци спасиха жена със счупен край край хижа \"Рай\""}
{"url": "https://www.24chasa.bg/novini/article/7600765", "text": "Спасители от Планинската спасителна служба са в акция за спасяване на турист около хижа \"Рай\", в подножието на връх Ботев в Стара планина. Това съобщи дежурният Иван Драгошинов, цитиран от  Драгошев съобщи пред БНР, че човекът е подплашил прасето и то му е контузило крака. В момента се провежда акция за сваляне на човека до хижата, а отдолу вече тръгва кола, която ще го обработи и ще го свали надолу\", добави той. Снощи, в близост до хижата е оказана помощ на жена със счупвания на крака. Инцидентът е станал към 20 ч, когато е получен сигнал, че на Райското пръскало има жена със съмнение за фрактура. Група туристи, които с били с нея, са поискали помощ от хижата, за да я свалят до път. Оттам тя е отведена с кола до болница.", "date": "2019.08.11", "title": "Диво прасе рани турист в Стара планина"}
{"url": "https://www.24chasa.bg/novini/article/7600776", "text": "Десетки горски пожари се разразиха в Гърция през уикенда в резултат на продължаващите жеги и силни ветрове, предаде ДПА, цитирана от БТА.  В някои от случаите са били евакуирани села и къмпинги. Няма информация за пострадали хора при пожарите, съобщиха днес гръцки пожарникари. Пожарите са били овладени бързо с помощта на самолети и хеликоптери за гасене на пожари, както и с участието на стотици пожарникари и доброволци, посочиха пожарникарите. За днес в по-голямата част на Южна Гърция е обявен червен код за изключително горещо време и опасност от горски пожари, съобщиха пожарникари и гръцката служба за гражданска защита. Днес и идните дни се очакват температури от над 40 градуса по Целзий. Същевременно в района на Егейско море духат силни ветрове (с пориви от 50 до 75 километра в час). Тъй като при пожар край Атина миналото лято загинаха над 100 души, гръцките власти тази година предприемат по-сериозни мерки за защита на населението. Гръцката служба за гражданска защита изпраща предупреждения към хората на мобилните им телефони. В много случаи пожарите са предизвикани от безотговорно поведение: незагасени цигари, запалени барбекюта в градини, което е забранено през лятото, отбелязва ДПА.", "date": "2019.08.11", "title": "Десетки горски пожари се разразиха в Гърция заради жегите и силни ветрове"}
{"url": "https://www.24chasa.bg/novini/article/7600781", "text": "Френската модна фирма \"Диор\" предлага дизайнерски стъклени сламки за многократна употреба за 24 долара бройката, пише в. \"Метро\", цитиран от БТА.  Артикулите, призвани да не замърсяват околната среда, за разлика от пластмасовите си еквиваленти, са изработени от стъкло. Предлагат се в луксозен комплект от 6 бройки на цена от 146 долара. Сламките са изработени на ръка и имат златиста окраска. Могат да се носят навсякъде с елегантната кутия с фирмения знак на \"Диор\" и да придадат еко-аристократичен ореол на притежателя им. Изданието отбелязва, че новият артикул със сигурност е най-скъпият в света в този сегмент. Пластмасовите сламки са виновни за 1 процент от замърсяването с пластмаса на световния океан, припомня вестникът", "date": "2019.08.11", "title": "Модна къща предлага сламки за многократна \nупотреба за 24 долара бройката"}
{"url": "https://www.24chasa.bg/novini/article/7600783", "text": "„Едно от нещата, които държавата ще реализира в кратки срокове е въвеждането на постоянно видеонаблюдение на граничните контролно-пропускателни пунктове с Румъния” - съобщи областният управител на област Добрич Красимир Кирилов след среща с министъра на земеделието във Велико Търново миналия петък. Според министър Танева, така в реално време ще се следи дали се извършва дезинфекция на влизащите в страната пътни превозни средства, като това е една от мерките за ограничаване на заразата и пренасянето й през границата. Кирилов съобщи още, че акцент в разговорите е бил поставен и върху начина, по който стопаните на т. нар. „задни дворове“ ще получат до 300 лв. за дезинфекция. „Постави се срок – до 26.08.2019 г., от всяка област в Министерството на земеделието, храните и горите да бъдат представени списъци на стопанствата с до 5 прасета, в които собствениците доброволно са заколили прасетата си, за да могат да получат финансиране за дезинфекция на стопанствата до 300 лв. Списъците трябва да са изготвени от кмета или кметския наместник на населеното място, подписани от него, официалния ветеринарен лекар и областния управител“ – поясни Кирилов. Изготвените списъци трябва да бъдат приети на заседание на Областната епизоотична комисия.", "date": "2019.08.11", "title": "Постоянно видеонаблюдение на граничните пунктове заради африканската чума по свинете"}
{"url": "https://www.24chasa.bg/novini/article/7600614", "text": "Шофьор от Сливен се блъсна във високата стена на новия булевард \"Левски\" във Варна. Вследствие на инцидента мъжът и неговите спътници - жена на 22 г. от Варна и мъж на 26 г. от Сливен, са пострадали тежко, настанени са за лечение в Реанимацията на МБАЛ \"Св. Анна\". Те са с опасност за живота, каза говорителката на полицията Ивана Милева. 25-годишният водач на сливенското пежо е карал с несъобразена скорост.", "date": "2019.08.11", "title": "Сливналия се размаза в новия булевард на Варна"}
{"url": "https://www.24chasa.bg/novini/article/7600571", "text": "Този който е решил 9 месеца да се откъсне от среда, семейство, образование и да се обучи да защитава страната за мен има повече основание да претендира да работи в полиция, в служби за сигурност пред този, който предпочита да си пие бирата и да си кара студентски ергенски живот. Това заяви след парада по случай 140 години ВМС във Варна военният министър Красимир Каракачанов. \"Идеята за доброволна военна служба е стара идея, законът е готов, минал е през всички нива в МО и трябва да бъде внесен в парламента. Там се предвижда хората, които искат да получат доброволна подготовка, да сепобучават на три етапа - 3, 6 и 9 месеца, след което ще бъдат зачислени в резерва. Докато получават тази подготовка те ще имат защитата на закона, че работодателите няма да им нарушат кариерното развитие. И на трите фирми, подали оферти за патрулните кораби , ще им бъдат зададени въпроси и ако всичко върви нормално до края на годината трябва да имаме сключен договор с една от трите фирми, които са участвали в конкурса. Едната ебългарската фирма „Делфин”, другата е немска и третата е италианска. Сега ще получат писмата, за да коригират офертите . Финансирането е с 820 млн.лева, без ДДС, осигурено, гласувано е от НС и е заложено в бюджета. Моята амбиция откакто съм станал министър на отбраната е да се променя социалния статус в армията.виждате, че в две поредни години увеличаваме заплатите на служащите с 10%, по наши разчети смятаме да направим това и в бюджет 2020, добави министърът. Каракачанов каза още, че проектът да нови бронирани машини се работи, макар и бавно. Командирът на флота, контраадмирал Кирил Михайлов, заяви, че флотът ни ще търси минни ловци втора ръка. Процедурата за закупуване на два многофункционални кораби за Военноморските сили няма да бъде прекратена по никакъв начин. Министерството на отбраната ще даде срок за изправяне на офертите. Ако всичко върви нормално, до края на годината трябва да има сключен договор с една от трите фирми, които са участвали. Сред тях са една българска, една немска и една италианска. Това каза пред журналисти във Варна министърът на отбраната. Той припомни, че финансирането е в размер на 820 млн. лв. без ДДС. \"Моята амбиция, откакто съм станал министър на отбраната, е да се променя възнаграждението на военнослужещите. Две поредни години увеличаваме заплатите на военнослужещите с по 10 процента. По наши разчети, възнамеряваме да направим това и с бюджета за 2020 година\", коментира още във Варна министърът. По отношение на проекта за Сухопътните сили, той увери, че са разписани писмата до четирите фирми, които са проявили интерес. От тук нататък те трябва да ги проучат, да изпратят офертите. \"Ако ги подредим по време - проектът за изтребителите беше реализиран. На второ място, като скорост, се движи проектът за флота. И проектът за бронираната машина може да бъде финализиран, според мен, през март, април\", обобщи министърът. Той коментира, че темата за нови самолети се дъвче от 2008 година. По думите му там е имало и най-много опити, най-много работа по проектите. \"Докато за бронираната машина, въпреки уверенията, че много бързо ще го направим, се оказа, че заради липсата на опит има много неща, които трябва да се връщат, да се доизпипват. Докато при самолетите беше много по-лесно, защото този механизъм е отиграван\", посочи Красимир Каракачанов. Във Варна министърът на отбраната участва в честванията за 140-тата годишнина на ВМС, които съвпаднаха и с връчването на първи офицерски звания на 16 курсанти от Випуск \"Княз Александър Първи\". Сред тях има и пет жени. Министър Каракачанов връчи пагони и диплома на първенеца на випуска лейтенант Петър Генов. Министърът награди и част от останалите бъдещи офицери.", "date": "2019.08.11", "title": "Казармата ще дава предимство да станеш полицай (Обновена)"}
{"url": "https://www.24chasa.bg/novini/article/7600653", "text": "Трафикът е интензивен на границите с Гърция и Румъния, показват данни на МВР към 8.00 часа. Трафикът е интензивен на ГКПП \"Кулата\" и ГКПП \"Маказа\" - на изход за леки и товарни автомобили, а на ГКПП \"Дунав мост\"-Русе, ГКПП \"Кардам\" и ГКПП \"Дуранкулак\" - на вход за леки автомобили. На границите със Сърбия, Република Северна Македония и Турция трафикът е нормален на всички гранични контролно-пропускателни пунктове.                                                                                                                                                                                                                                                                                                                       ", "date": "2019.08.11", "title": "Трафикът е интензивен на границите с Гърция и Румъния"}
{"url": "https://www.24chasa.bg/novini/article/7600660", "text": "Учени от Лондонския университетски колеж установиха, че високата социална активност на 50-60-годишна възраст намалява риска от деменция и други невродегенеративни заболявания в бъдеще, съобщи сайтът MedicalXpress, цитиран от БТА.  Изследването обхванало 10 228 души. През периода 1985 - 2013 г. те участвали в 6 допитвания за честотата на социалните си контакти с приятели и роднини. Освен това от 1997 г. нататък доброволците минали тестове за когнитивни способности, като целта била да се открият евентуални симптоми на деменция. Оказало се, че на 60-годишна възраст общуването с други хора е свързано с намаляване на риска от слабоумие. Вероятността от развитие на деменция за хората, които ежедневно общуват с приятели и близки, била с 12 процента по-малка, отколкото за онези, които общуват с приятели веднъж на няколко месеца. По думите на специалистите, продължителното изследване дало възможност да се потвърди важната роля на социалните контакти за профилактиката на деменцията. Предишни изследвания не изключиха възможността по-рядкото общуване с близки хора да допринася за влошаване на когнитивните функции.", "date": "2019.08.11", "title": "Учени откриха нов метод за забавяне \nна стареенето"}
{"url": "https://www.24chasa.bg/novini/article/7600668", "text": "Екипи на турската брегова охрана в северозападния окръг Одрин задържаха днес 77 нелегални мигранти, които са възнамерявали да стигнат до Гърция, съобщи турската телевизия СиЕнЕн-Тюрк, цитирана от БТА.  Служители на бреговата охрана в района на град Енез задържаха мигрантите, които планирали да стигнат до Гърция с надуваема лодка. Сред задържаните има 19 деца и 24 жени. Заловените мигранти са поданици на Афганистан и Иран. В последно време се наблюдава увеличение на мигрантите, които опитват по нелегален път да стигнат от Турция до Гърция. Според официални данни от началото на 2019 г. в Турция са задържани близо 180 хиляди нелегални мигранти.", "date": "2019.08.11", "title": "Задържаха 77 нелегални мигранти,  възнамерявали да стигнат до Гърция"}
{"url": "https://www.24chasa.bg/novini/article/7599242", "text": "“Гледам през бинокъла какво става отгоре от завоя на Рожен и като хвана нарушител, го спирам. Вдигам палката и на следващия - за свидетел. Така виновният няма как да не си признае.” Това обясняваше приживе Стефан Бадев-Маршала, смятан за най-строгия катаджия и най-големия зевзек в страната. Тези дни в Смолян бе отбелязана неговата 100-годишнина. Маршала бил единственият катаджия в България, който и да глобява шофьорите за нарушение на базата на това техническо средство. Той си намерил идеално място, от което се виждал целият път. Дори окастрил клони от елите, които му пречели. Сега хората наричат този завой Маршаловия. Прякора си получил още като ученик. Ходел е в гимназията с голяма фуражка. Тогава Сава Попсавов от Момчиловци го оприличил на маршал. За да прилича на военните от снимките, си пуснал и големи мустаци - от 1937-а до смъртта си през 1991 г. се носел с тях. За Бадев се говори, че глобявал за щяло и нещяло. От човек на човек върви следната случка: “Откъде идеш?” “От Златоград.” 5 лева глоба!” Спира жена с москвич по средата на осовата линия я и пита: “Защо я настъпи?”. Тя му отговаря шеговито: “Като съм я настъпила, да не съм я строшила!”. Той веднага: “Не си я строшила, ама главата си може да строшиш. Дай книжката!”. Като водещ автоконтрольор той смятал, че пресичането на осовата линия е много голямо нарушение. Според него заради многото завои по пътищата в Родопите често ставали челни удари. Малко са били късметлиите като Лили Иванова, на които прощавал. Тя пътувала с кучето си за Смолян за концерт, а Маршала като постови на връх Рожен я спрял, понеже карала в лявото платно, а на всичкото отгоре била и без колан. Строгият мъж не я глобил, но не пропуснал възможността да ѝ изнесе лекция за осовата линия. За благодарност певицата му предложила два билета за концерта, но той отказал - да не си помисли, че взема рушвет. По-късно дни наред съпругата му се сърдила.   Друг път човек, късан 7-8 пъти на изпит за шофьорска книжка, му пратил дамаджана с малиново вино. Маршала напъдил пратеника с думите, че Бадев изпитвал и огромна неприязън към шофьорите, които карат пияни. Веднъж край Пампорово спрял пийнал пловдивчанин. Оня, за да смекчи навъсения катаджия, почнал да се кара на жена си, че му дала да яде винен кебап и от това дрегерът отчел алкохол. След като му написал акта, катаджията го посъветвал следващия път, като дойде в Пампорово, да не яде винен, а тас кебап. Друг път спрял мотор с кош, защото шофьорът е бил без каска на главата. Карал синът, а в коша била майката. Тя чистосърдечно обясниля, че без каска по-бързо ще го поодуха вятърът, защото пил до сутринта. Друг моторист минал покрай него, но вместо каска сложил на главата си кратуна. Маршала бил много строг и хич не обичал тарикатите. Спрял шофьор, който карал с висока скорост: “Е-ей, “Ядох пиле на Пампорово, другарю майор!”, отговорил водачът. “Брей, ами ако беше ял риба,трябваше да те трося в дерьона  засякъл го Маршала. Шофьор от Варна искал да го преметне, че има вериги за сняг. Катаджията бил спрял движението в Соколовци и не пускал никого без вериги, защото буксували по нанагорнището и пречели на другите. Варненецът му дръннал с някакви щанги и железа и му казал, че това са веригите, но щял да ги сложи 20-ина метра по-нагоре. Още като чул дрънченето, Маршала го хванал, че лъже. Разпоредил да кара след снегорин и като иде в Чепеларе, да му се обади, че си е купил вериги. В кариерата си е шеф на КАТ и десетки големци. Веднъж спрял мерцедес до с. Фатово за превишена скрост. Вътре били футболен съдия, който бързал да свири мач на “Родопа”, и шефът на КАТ - Сливен. Оня започнал да мрънка, че щял да закъснее, а Маршала го скастрил: “Ти си съдия на мача, а аз - съдия на пътя, и ще те глобя.”   Често се оплаквали, че бил груб с шофьорите. Маршала обаче си имал лаф и за това: “По-добре грубо отношение, отколкото културно погребение.” Бил сладкодумец и често го викали на беседи из учережденията за безопасността на движението. За известно време е бил дори главен редактор на издаваното в Смолян сп. “Безаварийко”. И за пиенето му има легенди. Пиел любимото си бяло вино направо на тезгяха. Често сервитьорите намазвали от навика му. Прибирали поръчаните за него бутилки и ги продавали отново. “Давам си цялата пенсия за една година, ако някой си спомни Маршала да е бил на работа неопрятен, с неизгладен брич. Винаги бе с лъснати ботуши, опната фуражка и неизменния бинокъл”, обяви на юбилея последният му началник Лазар Френкев. Годишнината бе почетена от бившите кметове Дора Янкова и Костадин Чаталбашев, двама бивши началници на полицията - ген. Никола Михайлов и Кирил Хаджихристев, както и от настоящия зам.-шеф Димитър Ежев. Сред гостите имаше близки, интелектуалци и доста зевзеци. Преди да му дадат да вдига палката, Бадев, който е израснал като сирак, е бил какво ли не. Пишел стихове, имал публикации в “Литературен фронт”, припомни писателят Георги Чаталбашев. Като войник Бадев карал камион на фронта от 1941 до 1945 г. Бил Това всъщност бил камион с пригодени седалки. Пътувал 3 пъти на ден между трите квартала на Смолян. Хората го наричали Огнения рейс. След това бил шофьор 12 г. в МВР. При обединението на трите квартала в общ град през 1959 г. станал автоконтрольор. След като се пенсионирал като щатен катаджия в средата на 70-те, до началото на 90-те години е работил като нещатен. Маршала работил любимия занаят и след навършване на 70 г. Награждаван е няколко пъти за добра служба. При уволнението му го правят “почетен служител на МВР”. За 85-годишнината му тогавашният вътрешен министър проф. Георги Петканов, който е родом от Соколовци - в подножието на връх Рожен, го награди с кортик.", "date": "2019.08.11", "title": "Маршала отказал билети за концерт на Лили Иванова - да не си помисли някой, че са рушвет"}
{"url": "https://www.24chasa.bg/novini/article/7600672", "text": "Президентът Румен Радев отправи пожелания за здраве и благоденствие към представителите на мюсюлманската общност в България по повод празника Курбан Байрам. „Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване“, заявява държавният глава в своя поздравителен адрес. Президентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот.", "date": "2019.08.11", "title": "Румен Радев поздрави българските мюсюлмани по случай Курбан Байрам"}
{"url": "https://www.24chasa.bg/novini/article/7600697", "text": "Земетресение с магнитуд 3,1 по Рихтер бе регистрирано днес в окръг Денизли (Югозападна Турция), съобщи турската телевизия СиЕнЕн-Тюрк, като се позовава на сеизмологичната обсерватория Кандилли в Истанбул. Епицентърът на земетресението, регистрирано в 3,18 ч., е бил в района на град Чардак. Трусът е бил на дълбочина 6,2 километра. Няма информация за ранени при труса. Земетресението, предизвикало паника сред населението през нощта, стана няколко дни след силния трус с магнитуд 6 по Рихтер в съседния град Бозкурт. Близо 100 души бяха ранени при земетресението в Бозкурт (на 8 август), редица сгради се срутиха, материални щети бяха нанесени на стотици къщи в окръга.", "date": "2019.08.11", "title": "Земетресение с магнитуд 3,1 разлюля югозападния турски окръг Денизли"}
{"url": "https://www.24chasa.bg/novini/article/7600701", "text": "Българската страна е готова да окаже подкрепа на туркменистански фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката. Това заяви министърът на икономиката Емил Караниколов на откриването на Българо- туркменистански бизнес форум. Икономическият министър е част от официалната делегация, начело на която е премиерът Бойко Борисов в Туркменистан, за участие в Първия каспийски икономически форум. Българска бизнес делегация ще представи пред домакините възможностите за инвестиции у нас и конкурентните предимства на страната ни в рамките на кръгла маса и двустранни бизнес срещи. Караниколов подчерта, че посещението в Туркменистан цели да засили диалога и да активизира търговско-икономическите отношения между двете страни. Той изрази готовност да подкрепи всяка конкретна бизнес инициатива, под формата на обмен на бизнес посещения и делегации, провеждане на бизнес форуми, с цел да се помогне на фирмите от двете страни по-добре да опознаят съществуващите възможности за ръст във взаимната ни търговия. Утре министър Караниколов ще проведе двустранна работна среща с министъра на финансите и икономиката на Туркменистан Батир Базаров", "date": "2019.08.11", "title": "България подкрепя туркменистански фирми, които желаят да инвестират в България"}
{"url": "https://www.24chasa.bg/novini/article/7600719", "text": "Ураганен вятър причини големи щети на стадиона на холандския футболен отбор А-Зе Алкмаар. Заради лошото време в града в последните дни, покривът над една от трибуните на съоръжението се срути. За щастие, по това време на стадиона не е имало хора, предаде  Това не е първият инцидент на въпросното съоръжение. През 2013 година част от стадиона се запали по време на мач в турнира \"Лига Европа\".", "date": "2019.08.11", "title": "Ураганен вятър отнесе покрива на стадион в Холандия"}
{"url": "https://www.24chasa.bg/novini/article/7600721", "text": "Бебе-делфинче почина в делфинариума във Варна. Малкото било родено едва преди девет дни, а инцидентът стана по време на представление. Обедното представление в петък не върви по сценарий. Бозайниците усещат нещастие, разказва Бисер Любенов, който е в публиката. Настъпи някакъв смут, делфините отказаха да играят, да танцуват, да си правят самото представление..., спомня си още Бисер Любенов. Спектакълът е прекратен, а посетителите на кафенето, от което се вижда мъртвото делфинче, са помолени да напуснат, информира  Аутопсията показала, че бебето е със здрави органи, а вероятната причина за смъртта е в мозъка. След раждането то имало нарушено общуване с майка си, в което обаче служителите няма как да се намесят. „Те имат 6 сигнала, с които си комуникират и по този начин тя по-лесно и по-точно се грижи за детето. В този случай тя непрекъснато го обгрижваше, вдигаше го да си поема въздух, хранеше го”, обяснява Цветан Станев, биолог в делфинариума. Петимата обитатели през лятото играят по 4 представления всеки ден - твърде много според природозащитниците. „Отнемат енергията на животните, колкото повече скачат и това, те наистина са такива животни, знаем, че са енергични, но това е под команда, не е както в свободния океан”, смята Мария Радулова от Дружеството за защита на животните. „Нашите 4 представления не са целогодишно, разбира се те не са много дълги и имаме достатъчно време за почивка”, смята обаче Соня Стоянова – треньор на делфините. Според международната статистика, между 65% и 75% от родените в делфинариум загиват в първите 6 месеца от живота си. Едно от изключенията е другото бебе – 9- месечният Флипър, който се развива отлично.", "date": "2019.08.11", "title": "Бебе-делфинче почина в делфинариума във\nВарна"}
{"url": "https://www.24chasa.bg/novini/article/7600726", "text": "Катастрофа между ТИР и лек автомобил Форд затвори за кратко Пътя от Монтан към столицата на прохода Петрохан. В събота, в землището на град Берковица, обл. Монтана при управление на товарен автомобил марка \"Фиат\", модел \"Дукато\" водачът от гр. София при движение с несъобразена скорост спрямо профила на пътя и състоянието на пътното платно не успява да намали скоростта си и навлиза изцяло в лентата предназначена за насрещно движещи се мпс. Така се блъска челно насрещно в движещ се лек автомобил марка \"Форд\" с румънски номер и с водач румънския гражданин N. М. В резултат на настъпилото пътно - транспортно произшествие е пострадал водача на лекия автомобил. С данни за причинена средна телесна повреда - фрактура на шиен прешлен. Пътуващия в товарен автомобил марка \"Фиат Дукато\" мъж от гр. София е с данни за комоцио. Пострадалите са транспортирани и настанени в МБАЛ - Монтана без опасност за живота. На двамата водачи са извършени проби за алкохол с техническо средство \"алкотест дрегер 7510\", като пробите им са отрицателни. На място е извършен оглед и по случая продължава работа РУ Берковица.", "date": "2019.08.11", "title": "ТИР блъсна лека кола на Петрохан"}
{"url": "https://www.24chasa.bg/novini/article/7600749", "text": "Масово хората не мият ръцете си правилно. Данните са от американско проучване. Миенето на ръце по хирургически е, когато изплакването до китките и лактите се повтаря два пъти. То продължава поне 10 минути, а не 20 секунди, както правим вкъщи, предаде  Първото е прекалено дълго, но второто – прекалено кратко, казват епидемиолози. „Има ред заболявания, които се предават с ръцете, особено когато те са замърсени”, напомня д-р Антоанета Корчева. Човек се заразява като поглъща през устата болестотворните причинители. Най-често това се случва с мръсните ръце. Културата на хигиена се учи в най-ранна детска възраст. Основна роля за това имат педагозите и родителите. За да боледуваме по-малко, експерти съветват да отделяме повече време за миене на ръцете.", "date": "2019.08.11", "title": "Масово хората не мият ръцете си правилно"}
{"url": "https://www.24chasa.bg/novini/article/7600761", "text": "Учени от университета в Рединг, Англия, заключиха, че глобалното затопляне води до увеличаване на турбулентността при ясно небе, която може да представлява заплаха за пътниците в самолетите, съобщи Лента, цитирана от БТА.  Специалистите установили, че затоплянето в Арктика води до понижаване на температурата на въздуха в ниските слоеве на стратосферата над полюсите. Същевременно се повишава температурата в горните слоеве на тропосферата над екватора. Колкото по-голяма е разликата в температурите на полюсите и екватора, толкова по-силна е турбулентността от запад на изток над северната част на Атлантическия океан. В ниските слоеве на тропосферата се наблюдава обратната тенденция - разликите в температурата намаляват и това води до отслабване на турбулентността. Двата процеса взаимно се компенсират, но напоследък се констатира, че скоростта и посоката на вятъра значително се променят в относително малък участък от атмосферата. Турбулентността в горните й слоеве остава непроменена, а в ниските й слоеве отслабва. Климатичните модели прогнозират, че в средата на 21-ви век турбулентността при ясно небе ще се усили 2-3 пъти. Това няма да стане причина за самолетни катастрофи, но може да доведе до травми на пътници и членове на екипажа.", "date": "2019.08.11", "title": "До каква заплаха води глобалното затопляне за пътниците в самолетите?"}
{"url": "https://www.24chasa.bg/novini/article/7600763", "text": "Приемна за жертви на домашно насилие заработи в най-голямата болница в Южна България - Университетската „Свети Георги\". В нея пострадалите ще получават безплатно психологическа и юридическа подкрепа. Медицински специалисти от здравното заведение вече са обучени как да разпознават белезите на насилието. Приемната е открита с подкрепата на Министерството на правосъдието, МВР-Пловдив, УМБАЛ „Свети Георги\" и фондация „Джендър алтернативи\", предаде  Жертвите на домашно насилие ще бъдат насочвани към приемната от лекарите в университетската болница. Обикновено пострадалите идват в здравното заведение, да си извадят медицинско за нанесен побой или търсят спешна медицинска помощ. Приемната ще работи всеки понеделник от 9 до 5 часа. Консултации на жените, жертва на домашно насилие ще дават психолог и юрист. Екипите на фондацията са готови да реагират спешно и през останалите дни от седмицата. Специалистите разясняват на пострадалите законодателството, като им предлагат и социална помощ. По данни на специалистите, в Пловдивска област се водят най-много дела за защита от домашно насилие. В Консултативния център на Фондация „Джендър алтернативи\" за миналата година са проведени 437 консултации на хора, пострадали от домашно насилие.", "date": "2019.08.11", "title": "В Пловдив отвори приемна за жертви на домашно насилие"}
{"url": "https://www.24chasa.bg/novini/article/7600785", "text": "В Турция днес започна свещеният мюсюлмански празник Курбан Байрам, който ще продължи до 14 август, предаде БТА.  В над 100 хиляди джамии в страната сутринта се отслужи традиционната молитва, наречена байрам намазъ, в която участват само мъже. Вестник \"Миллиет\" пише, че джамиите са преливали от хора. Политическите лидери също участваха по традиция в молитвата по определена програма. Правителството сля уикендите преди и след Байрама и обяви деветдневна ваканция за служителите в държавния сектор. Традицията на Курбан Байрам е коленето на животни - жертвоприношение на едър и дребен добитък за здраве и благополучие. Корените на този празник според свещената книга на мюсюлманите Куран и Керим е, че Аллах поръчал на пророка Ибрахим да принесе в жертва сина си за доказателство за вярата си. Но ангелите спасили момчето, като го заменили с жертвено животно. Оттам идва и жертвоприношението на този празник. Месото се раздава на съседи и на нуждаещи се хора. Ритуалът е съпроводен с молитва и други специфики. Курбанът е един от задължителните ритуали в Исляма. Байрамът е време за събиране на семействата, младите отдават почит на по-възрастните, посещават се роднини и приятели. Политическите лидери използват байрама за срещи с електората, което става на третия ден от празника, както и за отправяне на послания. Гражданските организации, включително тези на българските турци също организират срещи с членовете си по места. Общините през последните години въведоха строги правила и контрол за коленето на животните на определени места. Кметът на Истанбул Екрем Имамоглу след молитвата на излизане от джамията Фатих Султан Мехмед в Бейликдюзю предупреди, че коленето на непозволени места на курбаните се счита за престъпление и ще се налагат наказания на извършителите. По думите му властите са засилили контрола във всички общини на мегаполиса. Имамоглу също предупреди гражданите да бъдат внимателни по пътищата, които са изключително натоварени заради ваканцията и да спазват стриктно правилата за движение. \"Да е честит празникът на всички ни. Пожелавам мир и благоденствие на цялото човечество\", каза Имамоглу. Медиите съобщиха за интензивен трафик на границите към България. По традиция изселниците масово посещават родните си места през байрама, за да се поздравят с роднини и приятели, да посетят гробищата, което е традиция на празника. И не на последно място да заколят курбаните в България, което масово практикуваха доскоро. Но поскъпването на месото в България отказа много изселници да колят курбани в България, посочват източниците. В последните години се разпространи традицията коленето да се извършва в магазини или заведения, а клиентът да получава транжираното месо. Кожите от животните се даряват на фондацията на турските въоръжени сили Мехмедчик и на Диянета /Дирекцията по вероизповеданията/. Червеният полумесец организира също кампания за даряване на курбани в чужбина. През дните на Курбан Байрам преминаването на автомобилите по мостовете и магистралите е безплатно. Градският транспорт в Истанбул също ще превозва безплатно до 00.00 часа на 14 август. От пътната полиция съобщиха за задръствания по някои от централните артерии на Турция, както и за дълги опашки от автомобили и пътници на фериботите. По данни на Министерството на вътрешните работи над 116 хиляди пътни полицаи ще дежурят по пътищата, движението ще се следи с дронове и хеликоптери. Според статистиките през последните три години най-много катастрофи в Турция са станали през дните на двата свещени мюсюлмански празника - Курбан байрам и Рамазан Байрам. Милиони турци масово си разменят от вчера насам поздравления за Курбан Байрам с есемеси и телефонни разговори в страната и в чужбина, съобщиха от основния мобилен оператор Тюрксел.", "date": "2019.08.11", "title": "Осемдесетмилионна Турция празнува\nКурбан байрам"}
{"url": "https://www.24chasa.bg/novini/article/7600476", "text": "Тежка катастрофа се е случила тази вечер на обновения бул. \"Левски\" във Варна.  От снимки, качени в социалните мрежи, се вижда, че автомобил е напълно смачкан в предната си част.  По непотвърдена информация тежко пострадали са момче и момиче. На мястото на инцидента има екипи на пожарната и на полицията.", "date": "2019.08.11", "title": "Тежка катастрофа във Варна (Снимки)"}
{"url": "https://www.24chasa.bg/novini/article/7590048", "text": "Cтранно нещо е лъжата. Когато сме малки, непрекъснато ни се обяснява колко лошо нещо е тя, а щом пораснем, изведнъж неизменно става част от живота ни. Ето, преди дни отново отидох за зеленчуци на столичен пазар. Видях на една сергия подредени хубави домати и краставици и помолих да ми дадат по килограм. В това време телефонът ми иззвъня и съвсем инстинктивно отговорих на обаждането. Продавачката ми подаде торбата със стоката, аз платих и си тръгнах. Когато обаче се прибрах и я отворих, останах стъписана. Доматите и краставиците, които бях купила, нямаха нищо общо с видените отпред на сергията. Даже половината не ставаха за ядене. Първоначално много се ядосах, първо на продавачката, след това на себе си и накрая и на държавата, където всеки те лъже и краде. Мислех да се връщам да се разправям, но реших, че е безсмислено, защото нямах касова бележка за купеното. А и започнах да си давам сметка, че и на други места по света ми се е случвало. В Етиопия например редовно трябваше да плащам повече, защото съм чужденка и се предполага, че имам повече пари от местните. По английските пазари пък по-лошата стока се пакетира с по-добра. Ако искаш да избираш, има отделна, която се тегли и струва по-скъпо. Така че независимо колко една страна е бедна или богата, манипулацията в търговията май винаги съществува. Показва го и едно скорошно проучване на американски учени, които са тествали в кои дейности е прието да се лъже. Те са анкетирали над 500 студенти по икономика и сътрудници на онлайн магазина “Амазон”, като са ги помолили да класифицират професии, които са ориентирани към продажби, и хипотетични герои от тях с различно ниво на компететност. Те също така е трябвало да се запознаят с някои казуси, свързани с въпросните работници, като например, че служителка е отчела повече пътни разходи от реално направените, а пък друг, че се е преструвал за голям почитател на яхти, защото шефът му бил луд по тях и така искал да му се хареса. В резултат 84% от анкетираните са избрали лъжци, когато става въпрос за работа, свързана с продажби, а 75 на сто са заявили, че предпочитат честни хора за други дейности. “Нарочно интервюирахме и студенти от бизнес училищата, защото искахме да сме сигурни, че стереотипите съществуват още в съзнанието на бъдещите финансови и търговски специалисти, а не са следствие на политика на компаниите”, казва пред Би Би Си Ема Левин, преподавател в бизнес колежа на университета в Чикаго и един от ръководителите на проучването. Като цяло участвалите в изследването смятат, че да се лъже на работното място, не е добре и ако някой го прави, очевидно не се справя със задълженията си. Но също така са на мнение, че хората, които прибягват до измама, биха постигнали по-голям успех в дейности, ориентирани към продажби, а не към интересите на клиента. Проучването обаче не дава отговор кое в крайна сметка е по-ефективно за дадена фирма, тъй като дългосрочно доверието на клиента би трябвало да е по-важно. Според философа Дейвид Ливингстън Смит в известен смисъл лъжата е нещо естествено, тъй като природата е пълна с измама. И както вирусите подвеждат имунната система на тялото и хамелеоните използват камуфлаж, за да заблудят враговете си, така и хората не правят изключение. Даже в някои професии това се смята за нормално и на служителите се препоръчва да прикриват истинските си чувства. Например стюардесите нямат право да показват притеснение, когато предстои турбуленция, а барманите - че не харесват някой клиент. За други пък измамата е напълно необходима като работещи под прикритие детективи или тайни клиенти. Хората вярват, че тези, които могат да контролират емоциите си, са по-компетентни, обяснява Леви. По думите ѝ по време на проучването мнозина са казали, че приветстват и оценяват използването на лъжа, ако това, което им се казва, ще бъде от полза за тях. Много често така постъпват онкологично болните пациенти, които ценят много повече фалшивата надежда, която ще им даде лекарят. Затова много доктори го правят, което понякога ги поставя в много трудна ситуация спрямо близките на болния, предпочитащи да имат ясна представа за неговото състояние и шансове за лечение. Оказва се, че културата и традициите на дадено общество също са от значение за отношението на неговите представители към истината. До този извод пък е стигнал психологът от университета в Мериленд Мишел Гелфанд. Той е тествал сред 1500 студенти от осем страни различни бизнес модели, в които лъжата може да бъде полезна. Младежите от страни, в които ролята на колективните отношения е силна, като например Южна Корея и Гърция, са склонни по-често да заобикалят фактите в сравнение с колегите си от Австралия и Германия. Причината е, че за тях е много по-важно да запазят отношенията в групата, отколкото да казват винаги истината. Всички обаче прибягват до лъжа, когато смятат, че е необходимо. Нестандартният подход понякога предполага частично нарушение на правилата, обяснява Гелфанд. Даже някои изследвания откриват връзка между креактивността и недостатъчната честност. С други думи представители на творчески професии по-лесно прибягват до лъжа в търсене на положителен резултат. Затова учените смятат, че не е възможно да се сложат някакви норми за допустимост на измама в работата. Понякога дори ежедневната малка лъжа, като да ти набутат развалена стока или да те ударят в грамажа, може да има различни измерения. За човек с възможности вероятно това няма да е от голямо значение, но за беден пенсионер може да се превърне в сериозен проблем. От друга страна, уж невинна лъжа от страна на политик, за да получи одобрение, е в състояние да ощети сериозно много хора, и то за дълги години. Затова прагът на допустимост често се измерва с вредите, които една лъжа нанася. За нас е важно другите хора да имат добри намерения, но не и дали говорят само истина, посочва Леви. Затова и много често се отнасяме снизходително, когато някой ни лъже с усмивка и добри думи. Психолози на американското разузнаване са разработили наръчник за разпознаване дали човек лъже, на базата на поведението му. Той е направен въз основата на проведени разпити от агенти на ЦРУ. Според авторите му особено важни са невербалните сигнали, които дадена личност дава. Ако активно жестикулира, поставя ръце пред лицето си или покашля, сякаш прочиства гърлото си, е много вероятно да не казва истината. Други знаци са, когато се опитва да избегне даването на отговор, повтаря въпроса или пък настойчиво твърди, че всичко е наред. Проявата на агресия и опит да се манипулира събеседникът също обикновено са свързани с въвеждане в заблуждение. Едно американско проучване преди години се опита да класира и професиите, в които най-много се лъже. На първо място бяха поставени предприемачите, следвани от ръководителите на отдели, от които 81 процента признават, че им се налага да не казват истината поне веднъж на ден. След това се нареждат инженерите и държавните служители. Повече от половината от тях казват, че прикриват истината най-често от контролни органи. 37% обаче лъжат клиенти, а 35 на сто – колеги. Любопитно е, че две трети от войниците също са признали, че им се налага да прикриват истината при изпълнение на поставените задачи.", "date": "2019.08.11", "title": "Кажи ми какво  работиш, за да разбера дали си лъжец"}
{"url": "https://www.24chasa.bg/novini/article/7600495", "text": "Въоръжени лица влязоха в нощен клуб в бразилския град Мостардас и застреляха служители и посетители, предаде Ройтерс, цитирана от БТА.  Петима души загинаха и четирима са ранени при нападението вчера, според местни медии. Въоръжените нападатели, чиито лица били скрити с качулки, взели притежанията на жертвите, включително мобилни телефони и портфейли, преди да избягат. Нито една от жертвите няма криминално досие, според полицията. Засега няма информация за възможните мотиви за престъплението. Полицията смята, че най-вероятната версия е разчистване на сметки между наркотърговци, съобщава ТАСС. Високото равнище на престъпност е един от най-големите проблеми в страната. Според социологическата агенция \"Датафоля\" 60 на сто от бразилските граждани се страхуват да излизат вечер на улиците.", "date": "2019.08.11", "title": "Въоръжени лица убиха петима в нощен клуб \nв Южна Бразилия"}
{"url": "https://www.24chasa.bg/novini/article/7600504", "text": "Бежанец от Ирак, поискал убежище в Италия, беше арестуван, след като заплаши да се самозапали в близост до Ватикана, предаде Франс прес, цитирана от БТА.  Мъжът, изглеждащ силно развълнуван, размахал вчера запалка пред униформени полицаи в близост до колонадата на пл. \"Св. Петър\", съобщава италианският в. \"Месаджеро\". Той е произнасял фрази без всякакъв смисъл, в които свидетелите са разбрали арабския израз \"Аллаху акбар\" (Бог е най-велик). След това той бил съборен на земята от цивилни полицаи. Иракчанинът бил облечен в дънки и черна тениска, но не е носел нито раница, нито бутилка със запалителна течност. Той е бил отведен в близкия полицейски участък за проверка. От началото на заплахите до ареста на мъжа са изминали само две минути. Докато им говорел и ръкомахал, мъжът е бил под постоянното наблюдение на агенти пред Ватикана. Двамата цивилни полицаи се намесили бързо, за да не притесняват туристите и поклонниците, които продължиха да преминават покрай мястото на събитията, без да обръщат внимание.", "date": "2019.08.11", "title": "Арестуваха бежанец, заплашил да се самозапали в близост до Ватикана"}
{"url": "https://www.24chasa.bg/novini/article/7600506", "text": "Смъртта на финансиста Джефри Епстайн във федерален затвор в Ню Йорк предизвиква скептицизъм сред привържениците на теории на конспирацията и дори някои политици задават въпроси как е успял да се самоубие в силно охранявана част на затвора, предаде Асошиейтед прес, цитирана от БТА.  Сенаторът републиканец Рик Скот от Флорида допусна, че в смъртта на Епстайн може да има престъпни елементи. Бившият кмет Рудолф Джулиани зададе в Туитър въпроси за смъртта на Епстайн. \"Следвайте мотивите\", добави той. Други потребители допуснаха, че смъртта на финансиста не е самоубийство, или че самата смърт е фалшифицирана. Случаят на Епстайн вече предизвика слухове онлайн, предвид познанствата му с влиятелни личности като бившия президент на САЩ Бил Клинтън и действащият президент Доналд Тръмп, отбелязва АП. ФБР и министерството на правосъдието на САЩ ще продължат разследването по повдигнатите срещу Епстайн обвинения за организиране на проституция и сексуална експлоатация на непълнолетни паралелно с разследването на смъртта му, отбелязва АП.", "date": "2019.08.11", "title": "Смъртта на финансиста Джефри Епстайн предизвика недоумение в САЩ"}
{"url": "https://www.24chasa.bg/novini/article/7600509", "text": "Съветът за сигурност на ООН започна извънредното си заседание с минута мълчание в памет на тримата служители на ООН, загинали вчера в Либия при нападение с кола бомба, предаде ТАСС, цитирана от БТА.  \"От името на Съвета за сигурност искам да осъдя жестоката и неприемлива атака, извършена в Бенгази\" вчера, заяви председателят на съвета Йоана Вронецка, постоянен представител на Полша в ООН, на откриването на заседанието. ООН не планира да евакуира сътрудниците си от Либия, заяви Бинту Кейта, помощник на генералния секретар на ООН, отговаряща за Африка. \"В близкото бъдеще мястото ни е до либийския народ, именно за благото на либийския народ служеха загиналите днес наши колеги\". \"Това нападение подчертава опасността, която представляват терористите в цялата страна и невъзможността за ефективен контрол при липса на единно правителство, военни или полицейски сили в страната\", добави тя. Поради активизацията на терористите в Либия се реализира най-опасния сценарий, заяви руският и.д. постоянен представител Дмитрий Полянски. \"В резултат на междуособиците надигат глава терористичните групи. Активизацията им се дължи и на проникването на джихадисти от съседни страни, включително Сирия\", подчерта той, призовавайки борбата с тероризма да се води безкомпромисно и без двойни стандарти.", "date": "2019.08.11", "title": "Съветът за сигурност на ООН започна извънредното си заседание с минута мълчание"}
{"url": "https://www.24chasa.bg/novini/article/7600237", "text": "Поздравяване на гостите, проверка на нивото на защита и тестове дали античните мебели стават за дрямка. Това са част от ежедневните занимания на котарака Лари, който от 8 години живее в резиденцията на британския премиер на Даунинг стрийт 10 в Лондон. Основното задължение на Лари е да намери решение на проблема с присъствието на мишки в къщата. Самият той обаче казва, че все още е на етап “планиране на тактиката си”, посочва сайтът на британското правителство. Това се смята за единствения официално потвърден цитат на Лари, въпреки че котаракът има своя страница в туитър с 314 000 последователи. На 15 февруари 2011 г. Даунинг стрийт 10 посрещна нов обитател - котаракаЛари. 4-годишният тогава бездомник е осиновен от премиера Дейвид Камерън от приют с препоръката, че притежава завидни умения в ловенето на мишки. Оттогава Лари смени трима премиери. Той е първата котка, на която номер 10 официално връчва титлата “Главен мишеловец в кабинета на Обединеното кралство на Великобритания и Северна Ирландия”. С това Лари става и единственият държавен служител с официално позволение да убива, дадено му лично от британския премиер. През годините много други котки са изпълнявали същата задача, без да харчат парите на данъкоплатците. Ролята на мишеловец в британската власт се предполага, че датира от управлението на крал Хенри VII през XVI в., след назначаването на Томас Уолси за първи съветник на краля и кардинал през 1515 г. Уолси обичал котките и винаги имал по един мъркащ любимец в скута си. Увлечението му било толкова голямо, че дори около наскоро издигнатата му статуя се навърта котенце. Смята се, че една от многото котки на Уолси вероятно е служила като първи мишеловец в правителството, разказва в. “Ивнинг стандарт”. Що се отнася до официалния пост обаче, документите ни отпращат към 1929 г., когато е отбелязано, че министерството на финансите разрешава отделянето на определена сума за “поддържането на продуктивна котка”. Колкото и премиери да се изреждат на Даунинг стрийт, постът на котката е неприкосновен. Питър III например служи от 1946 до 1964 г. по времето на премиерите Клемент Атли, Уинстън Чърчил, Антъни Идън, Харолд Макмилан и Алек Дъглас-Хоум. Когато Дейвид Камерън встъпва в длъжност през 2010 г., на Даунинг стрийт 10 няма главен мишеловец, тъй като предишната котка Сибил е пенсионирана от 2009 г. Първоначално Камерън се съпротивлява на идеята да наеме заместник на Сибил до момента, в който при няколко тв предавания на живо са заснети гигантски плъхове да се мотаят пред резиденцията. Въпреки резервите си Камерън и семейството му отиват в дома за кучета и котки “Батерси” през февруари и осиновяват Лари Камерън. Котаракът е предпочетен заради живота си като бивш бездомник, който му дал “силен инстинкт за гонене и лов”. Похвалите за уменията на Лари обаче не му помагат в кариерата и той така и не успява да извърши убийство в продължение на 2 месеца. През април 2011 г. котаракът все пак улавя малка мишка и я хвърля в краката на един от секретарите на Камерън. Работната му етика и уменията му често стават обект на критики, особено след като неведнъж е хващан да спи по време на работа.  Още в първия си ден на поста Лари показа, че не е особен фен на журналистите. Първо остави събралите се пред Даунинг стрийт камери да чакат над 45 минути да си довърши дрямката, преди да бъде показан пред обществото. По-късно той атакува журналистка, която предаваше на живо от стаите на премиерската резиденция. Политическата репортерка Люси Манинг си тръгна с дълбоки драскотини по ръцете след неуспешен опит да заснеме кадри с Лари, седнал в скута ѝ. Явно невпечатлен от перспективата да бъде звезда по националната телевизия, Лари избяга от хватката ѝ и се скри под масата. Въпреки че Лари не е особено ефективен главен мишеловец, той е изключително талантлив в поздравяването и забавляването на гости. Премиерският котарак обаче изпитва явна неприязън към мъже, особено когато не ги е срещал преди. Изключение направи само за президента на САЩ Барак Обама, който бе посрещнат необичайно топло още от пръв поглед. За разлика от симпатиите си към Обама Лари показа, че не може да търпи израелския премиер Бенямин Нетаняху. Котаракът блокира входа на премиерската резиденция и дълго отказваше да помръдне, докато не се наложи да бъде изпъден от полицай, за да може израелският премиер да влезе на официално държавно посещение. Мързелът на Лари принуди първия му премиер Камерън да хвърли сребърна вилица по мишка, която се разхождаше необезпокоявана по време на вечеря с министри. В този момент Лари беше твърде зает да си дремва и не наруши спокойствието си. Мишката се размина без драскотина. След Дейвид Камерън котаракът трябваше да приеме в дома си Тереза Мей. Когато втората жена, премиер на Великобритания, обявяваше оставката си, полицията временно евакуира Лари от резиденцията поради опасения, че той ще стане център на внимание, а не министър-председателката. Самият Лари е притеснен не от отношенията с новите си стопани, а от вечния конфликт с основния му съперник - котарака Палмерстън от министерството на външните работи. Двамата неведнъж са изяснявали отношенията си на бойното поле на Даунинг стрийт 10, а веднъж през октомври 2016 г. дори се наложи охраната да спасява Лари от ноктите на Палмерстън. Премиерският котарак бе заведен на ветеринар заради пострадала лапа и след това лежа няколко дни и близа раните си. Парите за лечението бяха събрани от персонала на резиденцията. По-късно Лари си отмъсти, като в устата му остана част от черната козина на дипломатическия съперник. Палмерстън беше котката на Борис Джонсън, когато той бе външен министър. След като бе избран за премиер, се наложи да приеме и Лари в резиденцията на номер 10. Още не е ясно как ще се развият отношенията им. ", "date": "2019.08.11", "title": "От 8 г. котаракът Лари планира тактиката си срещу мишките на Даунинг стрийт"}
{"url": "https://www.24chasa.bg/novini/article/7600511", "text": "Тялото на жена, роднина на мъжа, нападнал джамия в предградие на норвежката столица Осло вчера, беше открито в къща недалеч от мястото на последвалото нападение, предаде Франс прес, цитирана от БТА.  \"Разглеждаме случилото се като възможно убийство. Мъртвата е свързана с мъжа, арестуван по-рано днес\", съобщи говорител на полицията. Двамата са имали роднински връзки. Вчера един нападател, описан като \"млад бял мъж\", беше задържан от богомолци след нападение срещу ислямския център Ан Нур в предградието на Осло Берум. По време на атаката в центъра са се намирали само трима души. Нападателят бил въоръжен с две приличащи на пушки огнестрелни оръжия и пистолет и носел каска, униформа и бронежилетка, каза директорът на джамията. Той бил обезвреден от богомолци преди идването на полицията. Изглежда, че той е бил обезвреден от 75-годишен вярващ. Извършителят живеел в околностите на Осло и е познат на органите на реда, но няма криминално минало. Първоначално полицията съобщи за един прострелян, но по-късно уточни, че пострадалият е получил леки травми и не е сигурно дали те са от огнестрелно оръжие. Няма информация за други нападатели. Преди нападението не са били отправяни заплахи срещу центъра.", "date": "2019.08.11", "title": "Роднина на нападателя от Осло беше открита мъртва"}
{"url": "https://www.24chasa.bg/novini/article/7600514", "text": "Повече от 8 години след опустошителното земетресение от 9 по Рихтер и последвалото цунами, което предизвика ядрена авария в японския АЕЦ \"Фукушима\", компанията-собственик на централата съобщи, че до 3 години ще бъде изчерпан капацитетът на мястото, където се съхранява радиоактивна вода. В момента в контейнерите на мястото има 1.05 млн. тона вода, която се използва за охлаждането на горивото в трите аварирали през 2011г. реактора. До 2020 г. ще бъде запълнен капацитетът от 1.34 млн. тона. Това доведе до спешна среща на експертната комисия, която да реши как да бъде преодолян проблемът. Един от вариантите е водата да бъде изхвърлена в океана - план на който местните рибари се противопоставиха яростно. Обсъжда се вариант е да бъде оставена да се изпари или да бъде „инжектирана“ дълбоко под земята. Възможно е и капацитетът на резервоарите да бъде увеличен, като бъдат построени нови.", "date": "2019.08.11", "title": "Изчерпва се капацитетът за съхранение на радиоактивната вода от АЕЦ \"Фукушима\""}
{"url": "https://www.24chasa.bg/novini/article/7600517", "text": "В неделя изтича срокът, в който стопаните от Южна България трябва доброволно да изколят прасетата в личните си стопанства като мярка за справяне с разпространението на болестта африканска чума по свинете, предаде БГНЕС. От днес се пристъпва към умъртвяване на животните от Областна дирекция по безопасност на храните. Ветеринарите и експертите на БАБХ припомнят, че добитото месо от животните, отглеждани в тип „заден двор” може да се съхранява дълго само след топлинна обработка за минимум 30 минути на 70°С, достигнати във вътрешността на месото, предвид факта, че болестта по свинете е изключително устойчива при изсушаване, осоляване, опушване, охлаждане и замразяване на месото. До 26 август кметовете на населени места и ветеринарните лекари трябва да са готови с протоколите за санитарното почистване и дезинфекцията на дворовете на домакинствата, които доброволно са унищожили прасетата си, за да започне изплащането на компенсацията от 300 лева на стопанство. Няма да бъде допуснато в списъците да попаднат хора, които не са гледали прасета. Следващата година всеки, който иска да отглежда свине, без значение в какъв обем, трябва да бъде с мерки за биосигурност и регистриран въз основа на това. 15 милиона евро са прогнозните щети за промишленото свиневъдство от заразата в шестте засегнати свинекомплекса. Предвиждат се промени в Закона за лова, така че ловният сезон за диви прасета да започва от средата на септември и да продължи до края на февруари. Целта е дивите прасета да бъдат намалени от 2,5 на 0,3 бройки на площ от 100 хектара.", "date": "2019.08.11", "title": "Изтича срокът за доброволно умъртвяване на свинете в Южна България"}
{"url": "https://www.24chasa.bg/novini/article/7600524", "text": "Броят на жертвите от тайфуна Лекима в източната китайска провинция Джъдзян се увеличи на 22, съобщиха местните власти, предаде Радио Китай.  До 20:00 ч. в събота 10 души все още бяха в неизвестност, заявиха от отдела за публичност на окръг Юндзя, най-тежко пострадалият от стихията. С максимална скорост от 187 км/ч тайфунът, който е деветият за годината, предизвика свлачище около 1:45 в събота в гр. Уънлин. Той предизвика и силни дъждове в окръга, а срутилата се земна маса блокира реките и нивото им се повиши до максимум 10 м за 10 минути и хвана в капан 120 жители на селата. Над 420 полицаи и пожарникари бяха изпратени, за да помагат в спасителните работи. Комуникационните услуги бяха възстановени и в момента екипите работят за отстраняването на повредите във водоснабдяването и електричеството. Очаква се с намаляването на вятъра тайфунът Лекима да се придвижи със скорост от около 15 км/ч на север и запад, според прогнозата за времето.", "date": "2019.08.11", "title": "Броят на жертвите от тайфуна Лекима се увеличи на 22 (Снимки)"}
{"url": "https://www.24chasa.bg/novini/article/7600563", "text": "В събота китайският технологичен гигант „Хуауей\" представи своя телевизор със смарт екран „Honor\", който работи с разработената от компанията операционна система „HarmonyOS\", предаде Радио Китай.  Президентът на марката „Huawei Honor\" Джао Мин каза, че 55-инчовият интелигентен екран е с ултратънък корпус от 6,9 мм и изкачаща селфи камера. Новото устройство разполага и с подобна на „Apple Airplay\" функция, която те наричат „HONOR Magic-link\". С нея потребителите могат да предават видео, снимки и музика от смартфоните си на големия екран. Като първия продукт на „Хуауей\" с тяхната нова операционна система, новият екран е с вградени три разработени от тях чипа. Единият от тях е HiSilicon \"Honghu 818\", който компанията представи на Световната интерент конференция в края на юли. Трите чипа са проектирани да поддържат дисплея, камерата и Wi-Fi функциите. Цената на двата нови продукта – стандартния модел и Pro версията, в китайските онлайн платформи за електронна търговия е съответно 3 799 юана (около 538 щатски долара) и 4 799 юана (около 680 щатски долара).", "date": "2019.08.11", "title": "Първото устройство на „Хуауей\" с новата им операционна система направи своя дебют"}
{"url": "https://www.24chasa.bg/novini/article/7600543", "text": "Китай призова Великобритания да прекрати \"намесата си\" в Хонконг, след като британският външен министър Доминик Рааб се обади на главната администраторка на бившата британска колония Кари Лам, за да изрази безпокойството си във връзка с протестите, предаде Франс прес. Разговорът между Рааб и Лам се състоя в петък. Британският външен министър поиска от нея \"изцяло независимо разследване на последните събития\", визирайки силовите действия на правителството срещу протестиращите. \"Китай призовава тържествено Великобритания да прекрати незабавно всякакви действия, които се намесват в делата на Хонконг и във вътрешните работи на Китай\", реагира говорителката на китайското външно министерство Хуа Чунин. В изявление, публикувано вчера в интернет, Хуа определи като погрешно решението на Рааб да се обади на главната администраторка и призова Лондон да спре да \"провокира проблеми\" в бившата си колония. Пекин все повече представя антиправителствените протести в Хонконг като подкрепяни от Запада, отбелязва АФП.", "date": "2019.08.11", "title": "Пекин поиска от Лондон да прекрати \"намесата си\" в Хонконг"}
{"url": "https://www.24chasa.bg/novini/article/7600554", "text": "Германският министър на околната среда Свеня Шулце съобщи, ченейното министерство работи върху закони за забрана на пластмасовите торбички за пазаруване, предаде ДПА, цитирана от БТА.  \"Министерството в момента работи върху юридическите регулации за забраната\", каза тя пред в. \"Билд\". През юли Маркус Зьодер, премиер на провинция Бавария и лидер на консервативния Християнсоциален съюз (ХСС) неотдавна заяви, че инициира общогерманска кампания за забрана на торбичките от пластмаса. Шулце по-рано е изразявала скептицизъм относно законите, забраняващи тези торбички, предпочитайки доброволните мерки. Съгласно доброволно споразумение супермаркетите таксуват потребителите за торбичките, отбелязва ДПА. Сега Шулце планира да осигури по-широко споразумение, което ще задължи бизнеса да ограничи пластмасовите опаковки, особено за плодове и зеленчуци.", "date": "2019.08.11", "title": "Германия подготвя закони за забрана на пластмасовите торбички"}
{"url": "https://www.24chasa.bg/novini/article/7600556", "text": "Луксозни коли на хора с проспериращи бизнеси събират погледите на жителите и гостите на старата столица и областта. Джип „Ламборджини Урус” в приятен млечножълт цвят се оказва най-скъпата кола във Великотърновско. Негов притежател е предприемачът Николай Широков. Съпругата му Калина, която е и общински съветник, а от известно време държи най-голямата птицеферма за кокошки носачки край Дебелец, пък кара поръчков „Мерцедес AMG MS”, оценяван за близо 400 хил. лв., предаде в.  Ламборджинито на мъжа й обаче е доста по-скъпо и стойността му е близо 700 хил. лв., тъй като наскоро е тунинговано изцяло, коментираха за „Борба“ запознати. Лъскавото возило има уникални параметри и ускорява от 0 до 100 км/ч само за 3,6 секунди. От 0 до 200 км/ч пък вдига за 12,8 секунди благодарение на 8-цилиндровия си двигател с мощност от 650 к.с. Моделът е от 2017 година, но нов автомобил от този вид може да се закупи само с предварително записване, защото серийното производство е ограничено. БУТИКОВ „ЛЕКСУС LC 500” С УНИКАЛЕН НОМЕР ВТ ХХХХХХ СЪЩО Е СРЕД НАЙ-ТУЗАРСКИТЕ КОЛИ В РАЙОНА НЕ САМО ЗАРАДИ ОБОЗНАЧИТЕЛНИЯ СИ ЗНАК. Машината е с базова цена 200 хил. лв., но е пълна с екстри и различни подобрения, които правят стойността й колекционерска и надхвърляща в пъти основната. Колата е притежание на бизнесмена от Свищовско Лефтер Лефтеров, който държи един от големите месокомбинати в региона. За неповторимия дизайн на автомобила са се погрижили найдобрите в страната – екипът на автоцентър „Мания“. „Порше Карера 4S” в стилен бял цвят също е на челните места в класацията за скъпи автомобили. Машината е с базова цена, която започва от 170 хил. евро. Неин собственик пък е един от съдружниците във фирма „Лайтс“.", "date": "2019.08.11", "title": "Съпрузи подкараха два бутикови автомобила за над 1,1 млн. лв."}
{"url": "https://www.24chasa.bg/novini/article/7600558", "text": "Учениците от гимназия в китайската провинция Анхуей правят всички математически тестове с компютър, който улеснява и работата на учителите, предаде  Изкуственият интелект дава автоматично на учениците нови упражнения на базата на техните резултати от изпитите и в момента се използва в над 10 000 училища в Китай. „Изкусеният интелект предоставя по-персонализиран начин на обучение\", казва учител по математика от провинция Дзянсу, добавяйки, че той помага и на учителите в подготовката на уроците и ги освобождава от досадната статистическа работа. Програмата за обучение е базирана на големите данни и е разработена от китайската компания за изкуствен интелект „iFlytek\".", "date": "2019.08.11", "title": "Изкуствен интелект помага на учениците и учителите в Китай в часовете по математика"}
{"url": "https://www.24chasa.bg/novini/article/7600584", "text": "Министър-председателят Бойко Борисов поздрави мюсюлманите за празника Курбан Байрам. Във Фейсбук премиерът написа: \"Поздравявам най-сърдечно мюсюлманите с настъпването на големия празник Курбан Байрам! Нека дните на всички са изпълнени с радост и щастие за семействата и близките Ви, да има мир, разбирателство и взаимно уважение!\".", "date": "2019.08.11", "title": "Премиерът Борисов поздрави мюсюлманите за празника Курбан Байрам"}
{"url": "https://www.24chasa.bg/novini/article/7600586", "text": "Трима души са с опасност за живота във Варненската болница след катастрофа тази нощ, причинена от висока скорост, предаде  По информация на полицията 25-годишен шофьор на лек автомобил е изгубил контрол и се е ударил в стена. Инцидентът е станал снощи, около 22 часа, на булевард \"Васил Левски\" във Варна, в района на кръстовището с улица \"Струга\". Вследствие на инцидента младият мъж и неговите спътници - жена на 22 години от Варна и мъж на 26 години от Сливен, са пострадали тежко и са настанени за лечение в реанимацията на МБАЛ \"Св. Анна\" с опасност за живота. По случая е образувано досъдебно производство.", "date": "2019.08.11", "title": "Трима души са с опасност за живота след тежката катастрофа във Варна"}
{"url": "https://www.24chasa.bg/novini/article/7600588", "text": "\"Честит Курбан Байрам на всички мюсюлмани!\", пише в профила си във Фейсбук председателят на Народното събрание Цвета Караянчева. \"Нека е светло в домовете Ви! Да са благи мислите и добротворни сърцата Ви! Бъдете здрави като камъка, пречистени като водата и помнете, че в живота е важно не колко си пожънал, а какво си посял!\", пожелава Караянчева.", "date": "2019.08.11", "title": "Цвета Караянчева поздрави мюсюлманите за Курбан Байрам"}
{"url": "https://www.24chasa.bg/novini/article/7600595", "text": "Най-богатото семейство в света са собствениците на американската верига супермаркети Walmart - Уолтън, пише агенция \"Блумбърг\", която подрежда най-състоятелните фамилии в света. Богатството на Уолтън възлиза на 190,5 милиарда долара. През последната година семейство Уолтън са спечелили 39 милиарда долара. Второто място отиде при семейство Марс, което контролира едноименната компания, известна най-вече със своите шоколадови десерти. От началото на годината Марс са станали по-богати с 37 милиарда долара, а общото им състояние достигна 126,5 милиарда долара, предаде  Трети в класацията са братята Чарлз и Дейвид Коки, които ръководят нефтохимическата корпорация Koch Industries. Богатството им през последната година се е увеличило с 26 милиарда долара и сега възлиза на 124,5 милиарда. Саудитските шейхове излизат на четвъртата позиция. Кралската династия Ал Сауд разполага със 100 милиарда долара. Пето място заемат братята Ален и Джерард Вертхаймерс, които притежават модната марка Chanel. Богатството им се оценява на 57,6 милиарда долара. Шестото място също е свързано с модата - семейство Дюма, което притежава модната къща Hermes, има 53,1 милиарда долара. На седмото място са три белгийски династии - Ван Дам, Спулберх и Де Мевиус - контролиращи пивоварната компания Anheuser-Busch InBev и притежаващи 52,9 милиарда долара. Осмото място заемат германските семейства Берингер и Фон Баумбах, собственици на фармацевтичната група Boehringer Ingelheim и на 51,9 милиарда долара. Амбани са девети, контролирайки индийската индустриална група Reliance Industries с 50,4 милиарда долара. В първата десетка са и американците Каргил и Макмилан, които притежават хранителната компания Cargill и имат 42,9 милиарда долара. За една година общото състояние на 25-те най-богати семейства в света е нараснало с 24% и според експертите на Блумбърг възлиза на 1,4 трилиона долара.", "date": "2019.08.11", "title": "Десетте най-богати семейства в света разполагат общо с 1,4 трилиона долара"}
{"url": "https://www.24chasa.bg/novini/article/7600606", "text": "Земетресение с магнитуд 5 по скалата на Рихтер е усетено в региона на о. Крит в Гърция в 10:34 ч. Това съобщи Европейско-средиземноморският сеизмологичен център. Епицентърът е бил на 10 км. дълбочина                                                                                                                                                                                                                                                                                                                       ", "date": "2019.08.11", "title": "Земетресение с магнитуд 5 разлюля Гърция"}
{"url": "https://www.24chasa.bg/novini/article/7600602", "text": "Животински отпадъци са били загробени снощи от служители на ОДБХ край сливенското село Гавраилово, съобщи пред репортер на БТА директорът на Областната дирекция по безопасност на храните д-р Пламен Пенчев. Сигнал за изхвърлени животински отпадъци в местността до пътя Гавраилово-Бяла е бил подаден вчера следобед от спешния телефон 112 до дежурния в община Сливен, съобщиха от общинския пресцентър. Кметът Стефан Радев е разпоредил да бъде оказано съдействие с техника на служителите на ОДБХ - Сливен. Районът бе дезинфекциран, като всички дейности по загробване и дезинфекция приключиха около 21.00 ч. снощи, посочи д-р Пенчев. По думите му, вероятно става дума за останки от заклани прасета, в напреднал стадий на разложение, като подчерта, че стопаните отдавна са получили препоръки и информация за превантивните мерки, свързани с болестта Африканска чума по свинете. Нямало други сигнали за нерегламентирано изхвърлени животински отпадъци на други места в областта. Д-р Пенчев припомни, че над 90 на сто от животните в стопанствата, тип \"заден двор\", в санитарната зона на областта са вече умъртвени от стопаните си.", "date": "2019.08.11", "title": "Животинските трупове край Гавраилово са били загробени от служители на ОДБХ"}
{"url": "https://www.24chasa.bg/novini/article/7600604", "text": "С един златен, два сребърни и един бронзов медал се завръща българският отбор от Международната олимпиада по информатика, която се състоя в Баку, Азербайджан, съобщиха от Министерството на образованието и науката. Златният медал е на Радослав Димитров (12-ти клас, МГ \"Акад. Кирил Попов\" в Пловдив), сребърни медали са спечелили Александър Кръстев (12-ти клас, МГ \"Д-р Петър Берон\"-Варна) и Мартин Копчев (9-ти клас, ПМГ \"Акад. Иван Гюзелев\", Габрово). Виктор Кожухаров (10-ти клас, МГ \"Баба Тонка\"-Русе) има бронзов медал. Ръководители на българските състезатели са Емил Келеведжиев от Института по математика и информатика на БАН и Антон Шиков от Ямбол. В олимпиадата са участвали 327 ученици от 87 държави. България се нарежда на 10-то място по точки и по медали. Това е най-доброто ни постижение по медали от последните пет години, се изтъква в прессъобщението. Страната ни запазва 5-то място в света по медали в класирането за всичките олимпиади. Участието на нашите математици става с подкрепата на Министерството на образованието и науката. Отборът се връща в България днес, в 20.45 ч., на Летище \"София\" (терминал 2) с полет от Истанбул.", "date": "2019.08.11", "title": "Българският отбор спечели четири медала \nна Международната олимпиада \nпо информатика в Азербайджан"}
{"url": "https://www.24chasa.bg/novini/article/7600608", "text": "По това време на годината погледите на астрономи и любители са насочени към небесата. Причината е метеорният поток „Персеиди”, който е активен от средата на юли до края на август. Пикът му може да се наблюдава през тази и следващата нощ, предаде  Обикновено в максимума на Персеидите, считани за един най-впечатляващите \"звездопади\", се виждат около 100 метеора на час. Тази година вперените в нощното небе очи ще наблюдават между 60 и 80 \"падащи звезди\" на час, като е възможно гледката да бъде осуетена от почти пълната Луна. Метеорният поток е светлинно явление, причинено от малки частици, които навлизат в земната атмосфера. Повечето от тях не са по-големи от песъчинки. Те са получени от разрушаването на комети, породили куп метеорни тела - ледени и прахови частици, въртящи се по предишните им орбити. Родоначалник на Персеидите, споменати за първи път в китайски летописи през 36 г. след Христа, е кометата Суифт-Тътъл, открита през 1862 г. Метеорният поток е получил наименованието си от съзвездието Персей, където се намира радиантът му (привидната точка, от която се появява). По данни на НАСА Персеидите се движат със скорост от около 60 километра в секунда или 250 пъти по-бързо от реактивен самолет. Ако човек можеше да пътува с метеор от този поток, полетът му от Сан Франциско до Ню Йорк би продължил една минута, вместо пет часа със самолет. Когато достигнат земната атмосфера с невероятната си скорост, тези частици изгарят при температури между 3000 и 10 000 градуса - около 10 пъти по-високи от тази на вулканична лава. Още един метеорен поток е активен в момента - Южни Делта Аквариди, чийто максимум беше в края на юли. Следващите небесни спектакли, които почитателите им ще могат да наблюдават, са метеорните потоци Дракониди и Ориониди, пиковете на които са съответно в началото и края на октомври. Следват метеорните потоци Леониди през ноември, и декемврийските - впечатляващите Джеминиди и \"скромните\" Урсиди.", "date": "2019.08.11", "title": "Предстои пикът на метеорния поток „Персеиди”"}
{"url": "https://www.24chasa.bg/novini/article/7600611", "text": "Mиене на зони от основни улици и булеварди в столичните кварталите ще започне от 12 август. Миенето ще се извърши поетапно до 3 септември 2019 г. , съобщават от Столичната община. Ще се мият улици и булеварди в районите „Красно село“, „Триадица“, „Възраждане“, „Оборище“ и „Средец“. Предвижда се временно спиране на движението от 07,30 ч. до 16,30 ч. на улиците, които ще се мият, по предварително обявен график. В съответните дни, определени за миене, ще се закрива (частично или цялостно) участъци от зоните за платено паркиране „Синя“ и „Зелена“ зона или „Служебен абонамент“. Графиците за миенето на улиците могат се видят на сайта на Столичен инспекторат, информация може да се получи и в Оперативния център на инспектората. Шофьорите не трябва оставят автомобилите си на улиците, които ще се мият. На 12 август ще започне миене с автоцистерна в „Красно село“ на зоната от улици и булеварди от: бул. \"Генерал М. Д. Скобелев\" от бул. \"Прага\" до пл. \"Руски паметник\", ул. \"Св. Иван Рилски\" от бул. \"Генерал М. Д. Скобелев\" до бул. \"Христо Ботев\", ул. \"Люлин планина\" от бул. \"Генерал М. Д. Скобелев\" до ул. \"20-ти Април\", ул. \"Лайош Кошут\" от бул. \"Генерал М. Д. Скобелев\" до бул. \"Христо Ботев\", ул. \"20-ти Април\" от бул. \"Христо Ботев\" до бул. \"Македония\", ул. \"Ивайло\" от бул. \"Христо Ботев\" до бул. \"Македония\", бул. \"Христо Ботев\" от бул. \"Генерал М. Д. Скобелев\" до бул. \"Македония\", бул. \"Македония\" – нечетни номера от пл. \"Руски паметник\" до бул. \"Христо Ботев\"", "date": "2019.08.11", "title": "Мият улици и булеварди в пет района на София от понеделник"}
{"url": "https://www.24chasa.bg/novini/article/7600619", "text": "Търсим начин природният газ от Туркменистан да достигне до България, каза пред журналисти в курорта \"Аваза\" в Туркменистан премиерът Бойко Борисов. Водената от него правителства делегация и придружена от бизнесмени, е на тридневно посещение в Туркменистан от 10 до 12 август Туркменистан се развива бързо, но Каспийско море е екологична зона, през която не може да минава газопровод, макар че е разрешена за прокарване на петролопровод, посочи Борисов. Същевременно Туркменистан е сред трите държави в света с най-големи газови находища. Искаме да намерим начин, и за това утре ще говорим и с руския премиер Димитрий Медведев, да прекарваме през Русия природен газ от Туркменистан за нашия газов хъб \"Балкан\", каза премиерът. Днес следобед ще се срещне с президента на Туркменистан Гурбангули Бердимухамедов, ще има и разширена среща с участието на официалните делегации от двете страни, съобщи Борисов. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество. Български компании навлизат в Туркменистан, ще се престрашат да влязат и други, защото има гаранции за техния бизнес. В България вече има толкова много инвестиции, че няма работна ръка, макар че продължаваме да търсим големи инвеститори, например от Германия и Южна Корея като Фолксваген и Хюндай, добави той. Надявам се през септември да подпишем договор с инвеститор от Южна Корея, който е за около 1.5 млрд. долара, но и за този проект ще са нужни работници, посочи българският премиер. Водят се преговори с инвеститор от Южна Корея, но той не е в областта на автомобилостроенето. В тази инвестиция сме в състезание с няколко държави и затова нищо не мога да съобщя още, каза министърът на икономиката Емил Караниколов. Все още сме в състезанието за изграждане на завода на Фолксваген в България, добави той. Премиерът Бойко Бориков и министри от кабинета , които са в българската делегация, разгледаха днес Каспийската изложба за иновативни технологии, която беше открита днес в курорта \"Аваза\" в Туркменистан. По-късно днес министри от кабинета ще участват в Четвъртата сесия на Междуправителствената българо-туркменистанска комисия за икономическо сътрудничество. Утре българският премиер Бойко Борисов ще участва в Първия каспийски икономически форум и се очаква да се срещне с премиера на Русия Димитрий Медведев.", "date": "2019.08.11", "title": "Борисов: Търсим начин природният газ от Туркменистан да достигне до България (Видео)"}
{"url": "https://www.24chasa.bg/novini/article/7600800", "text": "Приключи евтаназията на всички 30 хиляди прасета от заразените с Африканска чума свинекомплекси в силистренските села Ветрен и Попина. Унищожени са също фуражът и лекарствата във фермите, предаде  Предстои дезинфекция в двата обекта. На граничните пунктове с Румъния служители на Агенцията по безопасност на храните са конфискували от пътници, които влизат у нас 300 килограма хранителни продукти от свински произход. Те са изпратени за унищожаване в екарисаж. При специални мерки за биосигурност ще се осъществява и снабдяването на местното население с дърва за огрев.", "date": "2019.08.11", "title": "Приключва евтаназията на прасетата в свинекомплексите в Силистренско"}
{"url": "https://www.24chasa.bg/novini/article/7600802", "text": "Ползотворният диалог и постигането на конкретни нови договорености между България и Туркменистан е в интерес на стабилността и предвидимостта в двустранните ни отношения. Това е заявил министър-председателят Бойко Борисов по време на разширената среща между официалните делегации на двете страни, съобщи пресслужбата на кабинета. Разговорът се е състоял в курорта \"Аваза\", непосредствено след края на Четвъртото заседание на Междуправителствената българо-туркменистанска комисия за икономическо сътрудничество. Премиерът Борисов е акцентирал върху работата на Комисията, която по думите му има съществена роля за активизирането на връзките между двете страни. Според българския министър-председател е от голямо значение ефективността на този механизъм за взаимодействие да се поддържа посредством редовното му свикване и изпълнение на постигнатите договорености. Борисов е посочил още, че засилването на контактите и взаимодействието между министерствата и институциите на двете страни е сериозна предпоставка за оползотворяването на съществуващия потенциал за сътрудничество между България и Туркменистан. Министър-председателят Борисов е изтъкнал, че за страната ни Туркменистан е важен партньор в Централна Азия и в района на Каспийско море. По думите му икономическите отношения с Туркменистан са много перспективни, но са необходими повече стъпки за реализирането на потенциала на двустранната търговия и стокообмена. Като перспективни направления за взаимодействие Борисов е откроил насърчаването на сътрудничеството и подпомагането участието на представители на строителния сектор от двете страни в инфраструктурни проекти в България и в Туркменистан. Заемайки четвърто място в света по резерв на природен газ, Туркменистан се нарежда сред важните партньори за гарантиране на енергийната сигурност и реализирането на проекти за диверсификация на източниците и маршрутите на доставка за природен газ за Европа. Българският министър-председател е акцентирал върху активната работа по изграждането на инфраструктурата за реализацията на проекта за газоразпределителен център \"Балкан\", в който би могъл да постъпва и природен газ от Туркменистан. В рамките на срещата на двете официални делегации страната ни е изразила готовност за сътрудничество и в други сфери като транспорт, иновации, туризъм.", "date": "2019.08.11", "title": "Борисов акцентира върху реализацията на проекта за газоразпределителен център \"Балкан\" (Обновена)"}
{"url": "https://www.24chasa.bg/novini/article/7600805", "text": "Стрелбата в събота вечерта в джамия край норвежката столица Осло се разглежда като \"опит за терористично нападение\", съобщава БТА, като се позова на полицията. \"Разследването показа, че нападателят има дясноекстремистки възгледи\", заяви полицейският представител Рюне Скьолд. По думите му заподозреният има антиимигрантски възгледи и изразил подкрепа за Видкун Квислинг - норвежкия политик, сътрудничил на окупационните германски сили. Засега на нападателя са повдигнати обвинения в опит за убийство и убийство, но не и в тероризъм. При атаката срещу ислямския център \"Ан Нур\" леко пострада един човек. Няколко часа след нападението полицията откри трупа на млада жена, роднина на заподозрения, припомня Франс прес. Норвежката министър-председателка Ерна Сулберг се срещна с членове на ислямския център, събрали се да отбележат празника Айд ал Адха. \"Станалото е нещо, което не бива да се случва в Норвегия. Норвегия трябва да бъде безопасно място\", каза Сулберг.", "date": "2019.08.11", "title": "Стрелбата в джамия в Осло е възможен терористичен акт"}
{"url": "https://www.24chasa.bg/novini/article/7600898", "text": "Отношенията между България и Туркменистан са важни и перспективни. Убеден съм, че двустранният диалог на най-високо ниво ще отвори нови възможности за сътрудничество от взаимен интерес. Това е заявил министър-председателят Бойко Борисов по време на срещата си с президента на Туркменистан Гурбангули Бердимухамедов в курорта \"Аваза\", съобщиха от пресслужбата на кабинета. Премиерът Борисов е изтъкнал желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговията, строителството, енергетиката и туризма. Министър-председателят е изтъкнал потенциала на сътрудничеството между България и Туркменистан относно енергийната сигурност и диверсификацията на източниците и маршрутите на доставките на природен газ от Каспийския регион към Европа. Българският премиер е акцентирал върху стремежа на страната ни да запази ролята си на стратегически газоразпределителен център и е посочил сериозната работа на правителството по изграждането на необходимата инфраструктура. Според Бойко Борисов газът от Туркменистан е потенциален източник за захранване на газоразпределителния център \"Балкан\" на територията на България. Министър-председателят е изразил готовност страната ни да развива диалог с Туркменистан и относно възможностите за взаимодействие по транспортната свързаност в направлението \"Запад - Изток\" и \"Запад - Юг\" през Югоизточна Европа и Черно море. Като друга перспективна сфера за сътрудничество между България и Туркменистан премиерът Борисов е посочил инфраструктурата. По думите му би било полезно и за двете страни, ако обменят повече информация за инвестиционния климат и намеренията в тази област. В рамките на разговора министър-председателят Бойко Борисов е благодарил на президента на Туркменистан за отправената покана за участие в Първия каспийски икономически форум. Българският премиер е поздравил Бердимухамедов за инициативата и за успешната организация на това значимо и първо по рода си събитие. Министър-председателят Борисов е отправил покана към президента на Туркменистан да посети България.", "date": "2019.08.11", "title": "България иска Туркменистан за партньор в търговията, строителството, енергетиката и туризма (Видео, снимки)"}
{"url": "https://www.24chasa.bg/novini/article/7600946", "text": "Един от организаторите на протеста \"1 от 5 милиона\" в Белград - Сърджан Маркович, бе нападнат по време на протеста снощи и потърсил медицинска помощ заради повръщане и безсъзнание, до които се стигнало в резултат на нанесените му удари, съобщиха сръбските медии. Инцидентът станал пред сградата на президентството, когато демонстрантите се отитали да премахнат защитните ограждения. Маркович прескочил заграждението и се опитал да стигне до входа на президентството, но охраната го спряла. Опозиционният Съюз за Сърбия настоя да бъдат идентифицирани и разкрити лицата, които са нападнали демонстрантите, както и да се съобщи чии членове са - на полицейската или на военната охрана. Другата протестна инициатива \"Да не даваме/давим Белград\" осъди реакцията на охраната пред президентството и заради приложеното насилие поиска да се прекрати диалогът между управляващите и опозицията, съобщи БТА. Инициативата поиска от всички опозиционни партии и организации да прекратят контактите и разговорите с представителите на управляващите, защото, както заяви, \"няма разговори, докато насилието продължава\". Студентът Сърджан Маркович, който снощи бе нападнат от охраната пред сградата на сръбското президентство в Белград, показа на пресконференция синините в областта на корема и ребрата, съобщава вестник \"Данас\". \"Това е управлението на Александър Вучич, управление на страха, заплахите и пребиването\", каза Маркович на пресконференция днес, показвайки синините, които получил сред сблъсъка с охраната пред президентството. След инцидента Маркович бе приет в Спешния център, където било установено, че има натъртвания на ребрата и натъртване на лявата страна на тила на главата. Той обвини президента Вучич и управляващата партия, че се опитват да скрият от камерите насилието над другомислещите с имитация на диалог. Обръщайки се към опозицията той каза, че седейки на една маса с управляващите те подкрепят тази имвитация. Студентът призова опозицията да не участва във фарса и имитацията на диалог. \"Господа, имате 42 точки и срок до 1 септември. Или ги изпълнете, или бойкот /на изборите/. Призоваваме опозицията да не бъде съучастник и да не бъде алиби на Александър Вучич\", каза Маркович. Той прекрати пресконференцията след въпрос на журналистка от проправителствената телевизия Пинк и отправеното му обвинение, че е призовавал към насилствено нахлуване в сградата на президентството.", "date": "2019.08.11", "title": "Бит студент в Белград  показа синините като \"поздрав от Вучич\""}
{"url": "https://www.24chasa.bg/novini/article/7600982", "text": "Руските власти поискаха от компанията Google да прекрати използването на платформата YouTube за \"рекламиране на незаконни акции\", предаде ТАСС. Държавният орган за надзор на телекомуникационния сектор Роскомнадзор съобщи днес, че е изпратил съответно писмо до американския интернет гигант, предаде БТА. Вчера десетки хиляди хора се включиха в най-големите политически протести в Русия през последните осем години, за да призоват за свободни и честни местни избори в столицата Москва другия месец, отбелязва Ройтерс. Днес Роскомнадзор предупреди Гугъл, че ако не изпълни искането, това ще бъде възприето като намеса в суверенните работи на Русия и оказване на враждебно влияние. Запазваме си правото на адекватна реакция, подчертаха от руския държавен надзорен орган в комюнике, цитирано от ТАСС. По-рано днес Андрей Климов, заместник-председател на комисията на Съвета на Федерацията по международните работи, горната камара на руския парламент, заяви, че чуждестранни сили са използвали Ютюб, за да манипулират участниците във вчерашния протест в Москва. Климов е и председател на временната комисия за защита на държавния суверенитет и предотвратяване на намеса във вътрешните работи на Русия.", "date": "2019.08.11", "title": "Русия поиска от Гугъл да не използва Ютюб за \"рекламиране на незаконни акции\""}
{"url": "https://www.24chasa.bg/novini/article/7601016", "text": "   Кампанията по прибирането на лавандулата приключи и добивите са по- високи спрямо предходните години - съобщи директорът на областната дирекция „Земеделие” в Добрич Десислава Иванова. През тази стопанска година и площите с маслодайната култура в област Добрич са почти двойно по-големи – близо 72 239 декара.. Общо за дестилериите са осигурени 46 555,8 тона лавандула. Средният добив от лавандулата в региона надхвърли миналогодишното средно производство. Земеделските производители прибират по 647 килограма от декар при 525 килограма миналото лято- казват още от областната дирекция “Земеделие”. Най –високите добиви са в община Генерал Тошево - 720 кг от дка. „Докато като окосена тревна маса от декар лавандулата тази година е повече, то добивът на масло от декар е поне двойно по-малък в сравнение с предходната година. Добивите са между 5 и 6 кг масло от един декар, което е значително по-ниско от миналата година, когато бе два пъти повече – 10-13 кг/дка” – коментират собственици на дестилерии. През 2017 г. резултатите достигнали 15-17 кг масло от декар. Общо събрание на новосъздадена Национална асоциация на производителите на етерични масла се проведе в Добрич в края на миналата седмица. „Създаването на Национална асоциация на производителите на етерични масла в Добрич е нормално, защото именно в Добруджа се отглеждат най- много етерично-маслени култури” - каза Петър Христов –председател на Управителния съвет. „Искаме големите търговци да ни познават, да се запознаят с нас и да кажат какви са техните изисквания, за да се преориентираме. Да сеем и да произвеждаме това, което се изкупува и се търси на пазара” - добави Христов. По думите му досега всичко се е случвало „на сляпо” и производителите не са се съобразявали с тенденциите на пазарите, за това какви сортове се търсят там и какви са интересите. „Целта ни е всеки да знае, че, ако избере даден сорт, ще има определен добив, както и производителите да бъдат улеснени”- добави той. „Всяка година цената на лавандуловото масло е различна. Тази година добивите бяха по-ниски, цената е 75 лв. за кг и също е по- ниска в сравнение с м. г.” – заяви Христов..", "date": "2019.08.11", "title": "Двойно по-ниски добиви на лавандулово масло"}
