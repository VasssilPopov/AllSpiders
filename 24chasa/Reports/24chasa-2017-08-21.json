{"url": "https://www.24chasa.bg/novini/article/6402139", "text": "Арестуваха последния издирван атентатор от Барселона - Юнес Абуякуб, предава БТА.  Според информация на немското издание \"Билд\" в испанската провинция Субиратс, на около 30 км от Барселона, испанската полиция е ликвидирала мъж с бронежилетка. Не е ясно засега дали двата случая имат нещо общо.", "date": "2017.08.21", "title": "Арестуваха издирвания атентатор от Барселона Юнес Абуякуб"}
{"url": "https://www.24chasa.bg/novini/article/6402036", "text": "Върховният касационен съд (ВКС) отхвърли жалбите на подсъдимия Петко Петков срещу решението на Великотърновския апелативен съд и потвърди присъдата му - \"доживотен затвор без замяна\" по делото \"Стрелецът от Лясковец\", съобщиха от пресцентъра на ВКС. Подсъдимият Петко С. Петков е признат за виновен, за това, че на 14 март 2014 г., при специализирана полицейска операция в дома си, в Лясковец, е убил полицая Емил Шарков, с незаконно притежавано оръжие и е направил опит да умъртви още петима служители на МВР. Петков трябва да плати по 100 000 лева на всеки от гражданските ищци, роднини на загиналия полицай, както и 10 000 лева на един от пострадалите служители на МВР. Потвърдено е наказанието по друга присъда - за незаконно притежание и съхранение на боеприпаси, както и задължението на подсъдимия да заплати разходите по делата. Според ВКС наказанията на Петков \"са законосъобразни и справедливо индивидуализирани\". Решението на Върховния съд не подлежи на обжалване.", "date": "2017.08.21", "title": "Окончателно: ВКС потвърди доживотната присъда на Стрелеца от Лясковец"}
{"url": "https://www.24chasa.bg/novini/article/6402054", "text": "Един от екстремистите, планирали нападение в каталонското курортно градче Камбрилс, Саид Аала, е оставил на родителите си писмо, в което ги моли за прошка за действията си, предаде ТАСС, позовавайки се на съобщение на барселонското издание El Mundo. По време на обиска на дома на 18-годишния Аала са били открити няколко мобилни телефона, компютри и написано на ръка послание: „Моля за прошка от тези, на които мога да причиня вреда в тези дни. Благодаря ви за всичко, което сте ми дали“, пише в писмото, според испанското издание, предаде БТА. Саид Аала беше ликвидиран от каталонската полиция, по време на операцията в курортното градче Камбрилс, в нощта срещу петък. Освен него, по време на операцията, бяха ликвидирани, а още един бе ранен, но в последствие и той почина.", "date": "2017.08.21", "title": "Един от терористите в Камбрилс е оставил прощално писмо"}
{"url": "https://www.24chasa.bg/novini/article/6402064", "text": "Голямо скривалище с оръжия бе открито от френската полиция в северното парижко предградие Сен Дени. Както съобщи вестник \"Паризиен\", в помещението, което по принцип било за държане на велосипеди, били скрити гранатомети, както и полицейски лампи за автомобили, предаде ТАСС, предаде БТА. Освен противотанковите ракети са открити три шашки тротил, две ловджийски пушки, патрони с калибър 12 и 9 мм, бронежилетки, пари в брой и около 40 кг хашиш. При операцията били задържани двама местни жители, съответно на 30 и 40 години, за незаконно притежание на оръжия и наркотици. Според вестника полицията е следила арестуваните в продължение на няколко седмици. Мъжете признали, че цялото оръжие и наркотици са техни, но отказали да разкрият произхода им.", "date": "2017.08.21", "title": "Откриха скривалище с оръжия и гранатомети в предградие на Париж"}
{"url": "https://www.24chasa.bg/novini/article/6402070", "text": "Мъж е загинал при катастрофа на пътя Ихтиман-Самоков в района преди село Ново село, съобщиха за  „Фокус“ от пресцентъра на ОДМВР-София. Сигнал за инцидента е подаден в 15.08 часа. Катастрофирал е лек автомобил „Фолксваген Пасат“. В момента местопроизшествието е запазено, като движението ще остане ограничено до приключване на процесуално-следствените действия.", "date": "2017.08.21", "title": "Мъж загина при катастрофа на пътя Ихтиман- Самоков"}
{"url": "https://www.24chasa.bg/novini/article/6399620", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.21", "title": "Виж санирания блок на Мая Гешева от Симеоновград, изпрати снимки, спечели 13 000 лв"}
{"url": "https://www.24chasa.bg/novini/article/6402098", "text": "На 20.08.2017 г. служители от ГПУ – Петрич проведоха специализирана полицейска операция за противодействие на контрабандата и незаконното разпространение на акцизни стоки, съобщи говорителят на ГД \"Гранична полиция\" Лора Любенова. В землището на село Кърналово, община Петрич, в района на бившето летище, граничните полицаи са открили палети с кашони, съдържащи пакети със ситно нарязан тютюн. Теглото на цялото количество тютюн е над 2, 5 тона. Акцизната стока е без бандеролен знак. Уведомена е районната прокуратура, образувано е досъдебно производство в ГПУ-Петрич. Работата по случая продължава.", "date": "2017.08.21", "title": "Над 2,5 тона пакетиран тютюн без бандерол откриха гранични полицаи от Петрич"}
{"url": "https://www.24chasa.bg/novini/article/6402108", "text": "Президентът на България Румен Радев поздрави чрез пост в личния си профил във фейсбук тенисиста ни Григор Димитров за победата му на турнира в Синсинати. Ето и цялата публикация на президента Радев: Огромно удоволствие за мен е да поздравя най-добрия ни тенисист Григор Димитров Grigor Dimitrov com по повод спечелването на най-престижния трофей в кариерата му, \"Мастърс 1000\" в Синсинати! Г-н Димитров, Вие изведохте българския мъжки тенис на недостигано до този момент ниво. Поздравявам Ви и за това, че с неуморния си труд, желание за победа и отдаденост към спорта вдъхновявате стотици български деца, които взимат ракетата и усърдно тренират на корта. Приемете моите сърдечни поздрави за крепко здраве по пътя Ви към нови спортни върхове! Убеден съм, че те Ви очакват!", "date": "2017.08.21", "title": "Румен Радев към Гришо: Изведохте тениса ни на ниво, недостигано досега"}
{"url": "https://www.24chasa.bg/novini/article/6402135", "text": "Мъж загина, друг е тежко ранен при катастрофа в района на с. Калипетрово, съобщиха от ОДМВР-Силистра за \"Фокус\". Ударът между лек автомобил „Мерцедес“ и автоцистерна е станал малко преди 17.00 часа. Водачът на лекия автомобил е загинал, а спътникът му е тежко пострадал. Заради катастрофата движението при кръговото кръстовище на път I-7 Силистра-Алфатар с път II-21 Силистра - Тутракан и път III-213 Калипетрово - Силистра в района на с. Калипетрово е затруднено. Извършва се оглед на местопроизшествието, движението на кръстовището се осъществява с пропускателен режим и се регулира от пътна полиция.", "date": "2017.08.21", "title": "Мъж загина, друг е тежко ранен при сблъсък на лека кола и цистерна край Калипетрово"}
{"url": "https://www.24chasa.bg/novini/article/6400828", "text": "Комунизмът, ченгетата и лично Тодор Живков са виновни за корояда, захапал българската гора днес. Но понеже в историята има много ирония, в крайна сметка и комунизмът, и ченгетата, и самият Живков станаха жертва на корояда. Диктаторът падна от власт през 1989 г. заради перфидните му “маньоври” с природозащитниците. След това бе разпусната Държавна сигурност, а комунизмът бе демонтиран. Короядът обаче надживя всичко това и днес върлува из българските гори. Бедствието в тях може да бъде представено като голямо, но и като малко. И в двата случая обаче терминът за него е каламитет - т.е. опустошение. До лятото на 2017 г. по оценки на земеделското министерство короядът е изял 14 700 хектара иглолистни гори, а гъсеницата борова процесионка - 19 976 ха. Освен това от снеголоми, ледоломи и ветроломи са повалени дърветата в още 36 425 ха, като от около 20 000 ха те още не са изнесени. Оставени са да съхнат 1 млн. кубика дървесина, в която вече са се развъдили корояди и те заразяват здрави гори. От биосферния резерват “Бистришко бранище” на Витоша, който бе засегнат първи, гадинката се е прехвърлила в Рила, Стара планина, Родопите и другаде, така че катастрофата вече е национална. От друга страна, короядът е станал глобално бедствие. Той гризе горите в цяла Европа, особено в Полша, Русия и Германия. В Хондурас армията изсича 1/4 от боровете, за да спаси здравите дървета. В САЩ и Канада са умъртвени 28 милиона хектара иглолистни гори. Полша например тая година почна сеч в Беловежката гора с цел борба със смърчовия корояд. Европейската комисия обаче веднага я даде на съд, тъй като гората е в списъка на ЮНЕСКО за световно природно наследство. Това е най-старият резерват в Европа. Намира се до границата с Беларус и има площ 145 000 хектара. Там живее зубърът, има 700-годишни дъбове и 300-годишни борове. А в България е засегната само 2% от горската площ. “Като цяло българските гори са в много добро състояние”, заяви шефът на лесовъдите със забележително тематичното име Палигоров, докато бе служебен зам.-министър в правителството на Герджиков. И наистина, България е сред най-гористите страни в Европа. Цели 37,7% от площта й (41 000 кв. км) е горска и въпреки безогледната сеч през последните години тя устойчиво расте. При това над 200 000 ха от българската гора са с напълно запазено някогашно величие, тъй като дърветата в тях са над 100-годишни. Днес това са гори като описаната от хронистите на Първия кръстоносен поход Silvas Bulgarorum - гъст пущинак от Ниш до Пазарджик, който се прекосява за 8 дни, без да срещнеш жив човек за това време. Днес у нас най-много са дъбовите (35,5%) и буковите (16,5%) гори. Смърчовите са едва 1,8 млн. ха (4,3% от горската площ), като короядът типограф е изял само 1896 ха от тях (0,01%) Много по-злостен вредител е върховият корояд, разяждащ боровите гори. На него, а не толкова на смърчовия се стоварва вината за каламитета. Всъщност днес страдат и съхнат иглолистните гори, които не са си на мястото. През 70-те г. на ХХ век властта у нас извършва залесяване, каквото историята не помни. За да бъде спряна ерозията, но най-вече със стопанска цел се садят иглолистни видове. Те растат бързо, но не виреят добре в по-ниските части на планините, които са широколистно царство. Следват и промени в климата, довели до засушаване, което отслабва т.нар. стволостоене и дърветата по-лесно падат при буря. А короядът, който в естествената гора служи като санитар, това и чака. Той продупчва кората и снася яйцата си във флоема под нея. Ако дървото е здраво, то реагира на атаката, като пуска смола в дупчиците и задушава ларвите. Ако обаче е повалено, смолата е малко и следва бързо разяждане на влакнестия слой с проводящи каналчета. От това дървото съхне и умира. Не и короядът. Той се прехвърля на съседни дървета и при няколко последователни топли зими поразява цялата гора. За да се избави от него, на гората й е нужно поне две седмици температурите да са минус 20 градуса или още по-ниски. Тогава насекомото измръзва и напролет гората е чиста. Каламитетът в България обаче е налице, защото от 1979 г. до ден днешен в “Бистришко бранище” такъв студ никога не се е задържал нужните 2 седмици. Напротив, зимите са все по-меки и короядите вече дават по няколко поколения годишно Това ги разпространява експоненциално далече извън резервата. Първото нашествие на корояда в “Бистришко бранище” е през 1956 г., тъкмо когато Тодор Живков става комунистически вожд на България. Тогава местността е част от Народен парк “Витоша” и е защитена, но още няма статут на резерват. Получава го през 1977 г. с включването на 1061 ха от нея в програмата на ЮНЕСКО “Човек и биосфера”. Въпреки малката площ на резервата и липсата на периферни зони с по-строг режим е забранена всякаква човешка дейност в него - не само строителство и санитарна сеч, но и паша, лов, бране на гъби и билки, лагеруване и дори навлизане в него. От десетилетия обаче охраната на резервата е снета, а и преминаването на туристи е разрешено по двете популярни пътеки - от Бистрица и от Железница към Алеко. В почивните дни през лятото в този район на Витоша е по-оживено, отколкото на “Витошка”. Така резерватът посреща второто нашествие на корояда през 1986 г., срещу което вече мерки не се вземат, а студената зима се чака и досега. Третото бедствие, връхлетяло “Бистришко бранище”, е вихрушката на 22 май 2001 г. Тогава за минути смерч чупи смърча в бранището на площ 62 хектара. 120-годишни дървета са нахвърляни в безредие по 4-5 едно върху друго, но поразена е вече почти мъртвата от корояда гора. Два месеца по-късно на съвещание в БАН на лесовъди и екперти надделява мнението на еколозите Тома Белев и Андрей Ковачев повалените дървета да останат, както са, за да се подпомогне израстването на млада гора. От тях обаче короядът плъзва неудържимо. Преди смерча в “Бистришко бранище” има короядни петна с обща площ 64 ха, сега те са 10 пъти повече. В този вече съвсем окаян вид резерватът е сполетян от четвърто бедствие - пожара през юли 2012 г. Огънят горя с дни, но след потушаването така и не се появи дори приблизителна оценка на щетите от него. А дали изобщо имаше щети? Пожарът лумна точно в средата на поразения от смерча район и изпепели мъртвата, оглозгана от корояда гора. Но той обгази и изтреби корояда в обширен район и май бе спасителен за живите дървета наоколо. Ако е така, може да е умишлено дело на природолюбители, т.е. да е бил пожар от “скръб и жалост”. Който е бродил из бранището, знае колко горест вселява в сърцата тъжната му гледка вече 30 години. Знае и колко затънтено и непристъпно е запаленото място. Излиза, че едни са плакали, докато са гасили с пот на чело, а други - докато са палили с пот на чело. Освен, разбира се, ако огънят на Витоша не е бил дело на държавата. Хитроумен ход за справяне с корояда, който заобикаля и тежките процедури, и инатливите природозащитници. Тази хипотеза се потвърждава косвено от забележителната мудност и сякаш нарочно създавания хаос при гасенето от страна на “компетентните органи”. Както и от твърде уместното заключение на МВР, че за пожара не е имало умисъл. Потвърждава се и от факта, че тук-там сред пепелището и най-вече около него са покарали млади фиданки. Само едно бедствие вече 2 пъти се разминава на “Бистришко бранище” - зимната олимпиада. И ще станат 40 години, откакто резерватът и короядът в него си стоят непокътнати. Началото на този период е белязано от бързото склерозиране на властта в СССР. То позволи на малките диктатори в соцлагера да правят самостоятелни ходове. Живков е окрилен от ролята си в т.нар. Хелзинкски процес на разведряване в Европа и активно се заиграва с ЮНЕСКО и еколозите. През 1985 г. София е домакин на Генералната асамблея на ЮНЕСКО и НДК за кратко се сдобива с прозвището “Чичо М'Боувата” колиба по името на тогавашния генерален секретар на организацията. За 1989 г. пък е насрочено домакинство на Европейския екофорум. В изпълнение на новата повеля резерватите в България никнат като гъби, а културни 9 обекта получават статут на паметници със световно значение. В този политически контекст София се кандидатира за домакин на зимните олимпийски игри през 1992 г. Идеята е подхвърлена на Иван Славков в МОК от приятеля му Жак Рох, бъдещия шеф на световния олимпизъм. Правителството я подкрепя и обещава да вложи 1,5 милиарда долара в нови спортни съоръжения. Още 2 милиарда се очакват от МОК. Плановете са наистина мегаломански. Предвидено е в местността Малинова долина под Околовръстното шосе да се построи олимпийско село и до него да се стига с метро. А също зимен център с леден стадион, за който бе обявено, че ще се изгради с безплатен бригадирски труд. На Витоша са планирани два ски центъра - на Златните мостове трасета за ски бягане и биатлон, а на Алеко - за алпийски ски. Там се предвижда от 9 ха пистите да станат 142 хектара, като се изсекат 32,5 ха гори. Бистришко бранище трябва да бъде прекосено от три писти. Това означава, че при спечелено домакинство статутът му щеше да бъде променен или поне границите му да бъдат прекроени. Тогава мъртвите дървета щяха да бъдат извлечени и короядът щеше да бъде победен. За целта обаче трябваше да няма гражданска опозиция на организационния комитет. Правило на МОК е да дава олимпиадите на градове, чиито жители подкрепят домакинството на игрите. Властта взе мерки да се пресичат опитите за критика, но тогавашният Тома Белев се казваше д-р Петър Берон, най-изявен природозащитник. Неясно как за околните, той все намираше пролуки в цензурата. Макар в периферни издания като в. “Ехо” или сп. “София” и сп. “Отечество” еколозите успяваха да прокарат по някоя статия в защита на бранището (и на корояда). А и на всички здравомислещи беше ясно, че плановете са неизпълними и че София лъготи МОК Веднъж получила олимпиадата, тя щеше да пренесе повечето състезания на Боровец, тъй като имаше право да премества стартове в други планини до 100 км околовръст. И тогава Боровец щеше да се доизгради като зимен курорт до мащабите на т.нар. Супер Боровец и до него щеше да се стига по магистрала. Иван Славков казваше, че дотам ще отива и влак като продължение на метрото. Знаейки за тези планове, умните хора от властта като Андрей Луканов, тогавашен шеф на Комитета по туризма, набързо си накупиха имоти около Боровец. Никой не знаеше обаче какво мисли Живков. От една страна, той подкрепяше зет си и държавната машина работеше здраво в полза на домакинството. От друга, той се даваше сметка в какви непосилни разходи ще влезе при спечелването му, и то при затъваща икономика и растяща международна изолация заради възродителния процес и “българската следа” в атентата срещу папата, както и при обтягащи се лични отношения със съветския лидер Михаил Горбачов.", "date": "2017.08.21", "title": "\"168 часа\": Живков, ДС и олимпиадата са виновни за корояда, но той ги надживя"}
{"url": "https://www.24chasa.bg/novini/article/6401896", "text": "Турският премиер Бинали Йълдъръм заяви днес, че Турция е страната, която най-решително участва в борбата срещу групировката Ислямска държава, предаде Анадолската агенция, цитирана от БТА. Йълдъръм, който говори на турско-сингапурски бизнес форум в рамките на посещението си в Сингапур, каза, че Турция е прочистила от бойци на ДАЕШ (\"Ислямска държава\") над 2 хиляди кв. км. територия по време на операцията \"Ефратски щит\" (в Северна Сирия). Досега в Сирия са били неутрализирани 3800 джихадисти, а в Ирак - 800, т.е. неутрализирани са общо 4600 терористи от ДАЕШ. Днес няма нито една страна, която да е по-решителна в борбата срещу ДАЕШ от Турция, каза Йълдъръм. Той изтъкна, че Турция продължава да има активна роля в борбата на международната коалиция срещу \"Ислямска държава\". Тероризмът е сериозна заплаха за националната, регионалната и глобалната сигурност. Тясното международно сътрудничество в борбата срещу тероризма е задължително условие, посочи Йълдъръм. Всъщност Турция активно се бори срещу ДАЕШ, Кюрдската работническа партия (ПКК), СЗН (сирийските кюрдски Сили за защита на народа), както и срещу ФЕТО (Фетхуллахистката терористична организация), каза турският премиер. Той добави още, че в следващите десетилетия Турция ще стане \"най-стабилната страна\".", "date": "2017.08.21", "title": "Йълдъръм: Турция най-решително участва в борбата срещу ИДИЛ"}
{"url": "https://www.24chasa.bg/novini/article/6401917", "text": "През вчерашния ден екипът на Пощенска банка в Самоков подкрепи проект на Общината за облагородяване на зона за отдих в старата част на града. Доброволците активно се включиха в засаждането на млади дръвчета явор за празника на град Самоков. Инициативата е част от нова вътрешна кампания за корпоративна социална отговорност на банката „Герои в зелено“, която има за цел да насърчава екологично отговорно поведение у служителите. Тя им предоставя възможност да кандидатстват и получат финансиране от банката за реализация на различни местни проекти, които сами са избрали, показващи как с малки действия могат да бъдат постигнати устойчиви промени. „За нас грижата за околната среда и местните общности е станала не просто част от бизнес модела, с който се стремим да пестим ресурси и да оставяме по-незабележим отпечатък от дейността си – тя вече се е сляла с личните каузи на много от нашите служители, които с идеи и ентусиазъм правят мисията ни на корпоративен гражданин още по-значима. Заедно търсим и намираме нови начини да се грижим за опазването на природата“, коментират от Пощенска банка. Инициативата „Герои в зелено“ ще продължи до края на септември с други активности на екипите на банката в цялата страна, целящи грижа за околната среда и местните общности. Във финансовата институция работят съвместно Зелен борд от доброволци и Екологичен офис, които се грижат за опазването на околната среда. Членовете на Зеления борд организират различни инициативи на открито, като по-рано през годината проведоха акция сред служителите за събиране и рециклиране на употребявана хартия и засаждане на дръвчета в двора на Централата на банката. През годините Пощенска банка бе отличена с множество награди за сериозните си инвестиции в развитието на устойчиви практики както по отношение на своите бизнес процеси, водещи до намаляване на използваните ресурси и управление на риска за околната среда в корпоративното кредитиране, така и за формиране на социално отговорно поведение у своите служители и широката общественост в грижата за природата. Последното признание е „Най-зелена банка“ от седмия национален конкурс на b2b Media „Най-зелените компании в България“ през месец юни 2017 г.", "date": "2017.08.21", "title": "„Герои в зелено“ на Пощенска банка участват в проект за облагородяване на град Самоков"}
{"url": "https://www.24chasa.bg/novini/article/6401910", "text": "В Сандански неизвестни стреляха с автомат по гараж на местния бизнесмен Цветан Акшаров. Пострадали хора няма. Според свидетели около 2.00 часа тази нощ нападателите паркирали джипа си на съседна улица. После, маскирани и въоръжени, стигнали пеша до гаража. Там започнали безразборна стрелба, предаде В гаража бил паркиран луксозен автомобил. След това била запалена друга кола - на бащата на бизнесмена. Тя била паркирана на улицата. Стрелците избягали, а полицията ги издирва. Случаят се разследва, а съседи на бизнесмена споделиха, че не знаят на какво се дължи нападението.", "date": "2017.08.21", "title": "Стреляха с автомати по гараж на бизнесмен в Сандански"}
{"url": "https://www.24chasa.bg/novini/article/6401924", "text": "11-годишната Никол Йончева, заклана от осмокласник в Бургас, ще бъде погребана в сряда, 23 август. Момичето бе открито мъртво в асансьор в бургаския кв.Меден рудник на 20 август привечер. За убийството е задържан 15-годишен ученик от Бургас, с когото Никол се запознала във фейсбук. В неделя, 20 август, двамата излезли да се видят и решили да отидат при приятел на момчето в \"Меден рудник\". Тялото на 11-годишното момиченце е открито около 17,30 ч. от съсед, който отворил асансьора на втори вход в бл.108. Никол Йончева живее в центъра на Бургас, учи в ОУ \"П.Р.Славейков\". Днес дежурният персонал на училището научи от медиите за трагичния инцидент. Преди няколко часа бащата на Никол написа трогателен пост във фейсбук: \"Сладката ми Никол си отиде\". Извършителят на бруталното убийство е задържан, предстои да му бъде повдигнато обвинение, казаха от прокуратурата.", "date": "2017.08.21", "title": "Ето я 11-годишната Никол, заклана зверски в асансьор от осмокласник"}
{"url": "https://www.24chasa.bg/novini/article/6401959", "text": "Какво може да е общото между пенсионер, редови служител и собственик на транспортна фирма от три различни краища на България? Ами например това, че участват в играта на Евробет –   и се радват на късмета си, като печелят страхотни суми. 78-годишният Илия Щърбов от село Старцево познава 8 от 9 числа, който му носят 5 000 лева. Той играе за 1 теглене, залагайки на следната кобинация: 4, 7, 27, 33, 34, 35, 37, 40 и 69. Бай Илия не може да повярва, когато букмейкърът обявява печалбата, а посетителите в пункта бурно го аплодират. В същото време, 39-годишният Бейсим Риза е в родния си град Исперих и опитва късмета си в пункта на ул. Васил Левски № 76. Решава да играе с 10 случайно избрани числа. Само 5 минути по-късно 9 от 10-те числа се оказват печеливши и му осигуряват сумата от 5 006 лева. Бейсим е много горд от печалбата си, защото донякъде повтаря успеха си от 10 000 лева, спечелени от него преди време в друга игра на Евробет –  . Сериозен удар прави и 65-годишният собственик на транспортна фирма Стойко Василев, който печели 5 002 лева от  . Съдбата го отвежда по работа в град Камено, където познава 7 поредни числа – 72, 73, 74, 75, 76, 77 и 78! Щастливцът планира да зарадва с подаръци най-голямото си богатство – своите внуците.", "date": "2017.08.21", "title": "Трима щастливци с атрактивни печалби от Еврошанс"}
{"url": "https://www.24chasa.bg/novini/article/6401987", "text": "Професионалното образование е първи избор при кандидатстване при над 62% от учениците, записани в такива паралелки и училища. Това става ясно от първоначалните данни за приема тази година, оповестени от МОН и цитирани от  . При общо 21 966 ученици, приети в техникуми и професионални паралелки, почти 14 хиляди са приети по първо желание. Това според ресорния зам.-министър Таня Михайлова говори за повишаване на интереса към професионалното образование. Най-търсените специалности са Компютърна техника и технологии, Икономическа информатика, Автотранспортна техника, Икономика и мениджмънт Механизация на селското стопанство, Производство на кулинарни изделия и напитки, Кетъринг, Производство и обслужване в заведенията за хранене и развлечения, Системно програмиране, Организация на хотелиерството, Организация на туризма и свободното време, Строителство и архитектура, Приложно програмиране, Оперативно счетоводство и Банково дело.", "date": "2017.08.21", "title": "Министерство на образованието: Интересът към техникумите расте"}
{"url": "https://www.24chasa.bg/novini/article/6401810", "text": "Първият дипломат на Москва Сергей Лавров заяви, че Русия няма да усложнява процеса на издаване на руски визи за американските граждани, предава РИА новости, цитирано от Фокус. Изявлението е във връзка със съобщението на САЩ, че от 23 август се прекратява издаването на неимигрантски визи за руски граждани. От първи септември то ще бъде подновено, но само в Москва. Лавров заяви, че Русия няма да „върне злото“ на американските граждани и те ще продължат да получават безпроблемно своите визи. По негово мнение, действието на американските власти е с цел да настрои руснаците срещу управляващите в страната им. „Тази логика ни е известна – това е логиката, която организира цветните революции и това е инерцията на администрацията на Обама в най-чист вид“, добави руският външнен министър. „Да се смята, че намаляването на броя на служителите на американските дипломатически мисии в Русия и руските в САЩ, ще намали възможностите за изпълнение на дипломатическа работа, включително издаването на визи, е равно на подценяване на възможностите и способностите на американските дипломатически служби“, допълни още Лавров.", "date": "2017.08.21", "title": "Лавров: Няма да усложняваме даването на руски визи за американците"}
{"url": "https://www.24chasa.bg/novini/article/6401819", "text": "Българо-румънска работна среща относно необходимостта от изграждане на \"Дунав мост 3\" на територията на трансграничния регион Русе-Гюргево ще се състои утре в Русе. Инициативата е на областния управител на града Галин Григоров, съобщиха от областната управа, предаде БТА. В срещата са поканени да участват депутати от Русе и Гюргево, представители на държавната и местна администрации от двете страни на реката. От областната управа информират, че инициативата е продиктувана от все по-нарастващата роля на европейските транспортни коридора - VII и IX, от увеличения търговски обмен между България и Румъния и от образуващите се големи задръствания в района на \"Дунав мост\" край Русе.", "date": "2017.08.21", "title": "Организират българо-румънска работна среща за \"Дунав мост 3\"  в Русе"}
{"url": "https://www.24chasa.bg/novini/article/6401837", "text": "Румънската брегова охрана е задържала тази нощ лодка със 70 мигранти в нея в Черно море в близост до пристанището Мангалия, предаде агенция Аджерпрес, съобщи БТА. На лодката е имало 23 деца, 12 жени и 35 мъже от сирийски и иракски произход. Една от жените, която била бременна, е транспортирана в болницата в Мангалия. В края на миналата седмица румънската брегова охрана задържа моторна яхта, плаваща под турски флаг, с 69 нелегални мигранти от Ирак отново в района на пристанището Мангалия в Черно море. Румънски медии писаха след това, че Черно море изглежда, че става алтернативен маршрут на трафикантите на хора, които водят мигранти в Европа.", "date": "2017.08.21", "title": "Румънската брегова охрана задържа в Черно море лодка със 70 бежанци"}
{"url": "https://www.24chasa.bg/novini/article/6401854", "text": "Държавният глава на Руската федерация Владимир Путин назначи нов извънреден и пълномощен представител на страната в САЩ, предава TACC, цитирано от \"Фокус\". „С указ на президента Анаталой Иванович Антонов е назначен за извънреден и пълномощен посланик на Руската федерация в САЩ, и за постоянен представител на РФ при ООН във Вашингтон“, се казва в официалното съобщение, публикувано на електронната страница на Кремъл. С друг указ Путин освобождава Антонов от заемания до този момент от него пост на заместник-външен министър.", "date": "2017.08.21", "title": "Външният зам.-министър Анатолий Антонов е новият посланик на Русия в САЩ"}
{"url": "https://www.24chasa.bg/novini/article/6401859", "text": "Датският предприемач и изобретател Петер Мадсен, обвинен в убийството на шведската журналистка Ким Вал на построената от него подводница, заяви в съда, че тя е загинала при злополука на борда. Първоначално той твърдеше, че тя е била жива, когато я оставил в Копенхаген, предаде Ройтерс, като се позова на полицията. Сега мъжът казва, че я е \"погребал\" в морето в залива Кьоге, южно от датската столица. Копенхагенската полиция посочи, че Мадсен остава в ареста по предварителни обвинения в убийство, но не съобщи подробности, отбелязва Асошиейтед прес, предаде БТА. Тридесетгодишната Ким Вал е в неизвестност от 10 август, когато отплавала с Мадсен на 17-метровата му подводница \"Ю Си 3 Наутилус\". Подводницата потъна, а Мадсен беше спасен ден по-късно. Той отрича да извършил каквото и да било престъпление. На извадената от морето подводница не беше намерен никой. Датските и шведските морски служби продължават да търсят тялото на Вал в залива Кьоге и протока Йоресунд между Дания и Швеция с помощта на водолази, сонари и хеликоптери. Мадсен се яви в съда в събота за предварителен разпит. Делото не се гледа публично заради продължаващото разследване. Семейството на Вал каза пред АП, че заради журналистическата си работа, тя е била на много опасни места, но никой не можел да предположи, че ще й се случи нещо само на километри от родния й дом.", "date": "2017.08.21", "title": "Обвинен за смъртта на шведска журналистка: Загина при злополука в подводница"}
{"url": "https://www.24chasa.bg/novini/article/6401886", "text": "Съпругата на френския президент Еманюел Макрон - Брижит Макрон, вече има официална роля, възложена й от Елисейския дворец. Тя е установена в Хартата за прозрачността за статута на съпругата на държавния глава, предаде Франс прес. Документът е публикуван на сайта на френското президентство, съобщи БТА. Ролята на Брижит Макрон е представителна, тя няма да получава възнаграждение и няма да има специален бюджет. \"Не става дума за юридически статут, а само за ангажимент, който е валиден само за Брижит Макрон и само за мандата на Еманюел Макрон\", уточни за Франс прес, представител от обкръжението на първата дама. За първи път в историята на Петата република документ определя черно на бяло ролята на брачния партньор на президента. Досега тази роля винаги е била неофициална и често пъти неясна и непрозрачна С приемането на хартата се изпълнява отчасти обещанието на Макрон да сложи край на \"френското лицемерие\", като даде юридически статут на партньора на президента. Макрон се отказа да формулира ролята на първата дама чрез закон или указ, след като 316 000 души подписаха петиция срещу предоставянето на какъвто и да е официален статут на госпожа Макрон. В новия документ не се използва формулировката \"първа дама\". Описват се обществената роля и мисиите на партньорката на президента, сред които са да представлява Франция редом с държавния глава, да отговаря на въпроси на французи, получени по пощата или по телефона, да подкрепя организирането на благотворителни, културни и социални прояви. \"Президентът на Републиката ще може освен това да възлага на съпругата си специални мисии за размисъл и отправяне на предложения и тези мисии ще бъдат направени обществено достояние чрез сайта на президентството\", се казва в текста на хартата. За първи път днес в сайта на Елисейския дворец е публикуван график на ангажиментите и пътуванията на госпожа Макрон. Тя ще има двама съветници и секретариат, но няма да разполага със средства за представителни цели, нито със собствен бюджет, се казва в хартата. Критиците на идеята за официален статут на първата дама се опасяваха, че той може да бъде съпътстван от отделен бюджет в момент, когато Франция съкращава разходите в държавната администрация. В интервю за сп. \"Ел\" Брижит Макрон каза миналата седмица, че би искала да играе обществена роля, но това да става напълно прозрачно.", "date": "2017.08.21", "title": "Брижит Макрон ще има представителна роля и няма да получава възнаграждение"}
{"url": "https://www.24chasa.bg/novini/article/6401889", "text": "Съд в Индия даде развод на местна жена заради липсата на тоалетна в дома на мъжа й, предаде Франс прес, цитирано от БТА. Семейният същ на щата Раджастан се е произнесъл в полза на неназованата ищца, завела молба за разтрогване на 5-годишния й брак заради невъзможността на съпруга й да осигури вътрешно помещение за задоволяване на физиологичните нужди. Съдия Раджендра Кумар Шарма подчертава, че жените в провинциалните райони понасят физически страдания в очакване да падне мрак, за да се облекчат на открито. Според съдебното решение липсата на вътрешна тоалетна е срамна и граничеща с мъчение. В Индия развод се дава само ако пред съда бъдат представени доказателства за жестокост, насилие или неоправдани финансови разходи.", "date": "2017.08.21", "title": "Индийка получи развод заради липсата на тоалетна"}
{"url": "https://www.24chasa.bg/novini/article/6401988", "text": "Полицията e открила пакет в бус, паркиран в една от пресечките на \"Ла Рамбла\". Това съобщиха за   българи, които се намират на мястото. Районът е бил опразнен, пишат \"Дейли мейл\" и \"Дейли експрес\". Всички минувачи са били помолени да се насочат към търговския център наблизо - същия, в който бяха евакуирани гражданите първия път. Пред мола има полицаи, които пазят. Затворени са и близките заведения. Служителите на реда не са дали повече информация на хората. Казали им, че всичко е наред и да не се притесняват.", "date": "2017.08.21", "title": "Опразниха района на \"Ла Рамбла\" заради подозрителен пакет"}
{"url": "https://www.24chasa.bg/novini/article/6401958", "text": "Ливанският министър на вътрешните работи Нухад Машнук заяви, че ливанските специални служби са изиграли важна роля за осуетяването на заговора за атентат срещу пътнически самолет на Обединените арабски емирства, изпълняващ полет от Австралия за Абу Даби, предаде Асошиейтед прес, цитирано от БТА Машнук каза днес пред репортери, че четирима братя, австралийски граждани от ливански произход, включително един, намиращ се в ливански арест, са планирали да взривят самолета чрез бомби, скрити в голяма кукла Барби и месомелачка. Бомбите не били внесени в самолета, защото ръчният багаж, в който били поставени, бил със 7 килограма по-тежък от позволеното от авиолинията. Взривните устройства били изпратени обратно в дома на един от заговорниците в Австралия. Нападателят се опитал да внесе в самолета за всеки по две бомби, ако едната не се задейства. Втората трябвало да бъде детонирана от един от братята, който да бъде терорист самоубиец. Не стана ясно как властите са разкрили заговора, отбелязва Асошиейтед прес. Австралийските власти съобщиха, че са осуетили терористичен заговор за сваляне на самолет чрез вкарване на борда на взривно устройство, но не дадоха подробности. Машнук каза, че, двама от братята са в арест в Австралия, а четвъртият е високопоставен член на групировката \"Ислямска държава\" и се намира в сирийския град Ракка.", "date": "2017.08.21", "title": "Ливанските власти с ключова намеса в атентат срещу полет от Австралия"}
{"url": "https://www.24chasa.bg/novini/article/6401999", "text": "Полицията в албанския крайбрежен град Вльора предотврати опит за контрабанда на 700 кг марихуана, която е трябвало да бъде транспортирана в Италия, съобщи МИА. Дрогата била открита в село Акерни, на морския бряг, опакована в 28 пакета и подготвена за транспорт, предаде БТА. Полицията издирва собствениците на дрогата. Това е второто по големина количество марихуана, конфискувано от албанската полиция за едно денонощие. Преди това в хотел в село Покера близо до крайморското градче Химара бяха задържани 422 кг марихуана. Албанска марихуана залови и гръцката полиция в региона на Костур. В района на гръцко-албанската граница полицията с термични камери е забелязала пет лица с торби, след което е започнала да ги следи. В акцията са били задържани 78 кг марихуана и са били арестувани двама души, албански граждани. Три лица са успели да избягат на албанска територия.", "date": "2017.08.21", "title": "Конфискуваха 700 кг марихуана в албанския град Вльора"}
{"url": "https://www.24chasa.bg/novini/article/6402010", "text": "Окръжна прокуратура – Монтана привлече към наказателна отговорност Ц.А. за  , съобщиха от пресцентъра на Апелативна прокуратура – София, цитирани от \"Фокус\". В събота 21-годишният ром Цвети Ангелов нападнал избягалата от него при родителите си 16-годишна Галя, с която живеел на семейни начала и имал дете от нея. Разяреният мъж нахлул в къщата на жена си в Габровница, нахвърлили се върху нея с нож и я клал като добиче, след като тя отказала да се прибере в Малорад. Младата жена починала от тежките си прорезни рани по цялото тяло в линейката на път за болницата. Когато известният в Малорад като Цвети Комара нападнал жена си, родителите й се притекли на помощ, но той ги пребил зверски. Пощадил невръстното си дете, но го оставил на произвола на съдбата и отпрашил за родното си село. Там в първите часове на неделния ден бил открит от полицаите. Понастоящем той е задържан с постановление за срок до 72 часа, като предстои Окръжна прокуратура – Монтана да внесе в съда искане за мярка за неотклонение задържане под стража. Очакват се резултатите от назначената съдебномедицинска експертиза.", "date": "2017.08.21", "title": "Повдигнаха обвинение на циганина, заклал 16-годишната си жена в Габровница"}
{"url": "https://www.24chasa.bg/novini/article/6402033", "text": "Министърът на отбраната на САЩ Джеймс Матис се срещна днес с краля на Йордания Абдула Втори, предаде ДПА, цитирана от БТА. Двамата обсъдиха в йорданската столица Аман въпросите за зоните за сигурност в Сирия, бежанската криза, дължаща се на сирийската война, и борбата срещу групировката \"Ислямска държава\". Те разговаряха още за двустранното военно сътрудничество и за увеличаване на военната подкрепа на САЩ за Йордания. В сряда Матис ще посети Турция за среща с президента Реджеп Тайип Ердоган и министрите на отбраната и на външните работи. В четвъртък той ще направи визита в Украйна.", "date": "2017.08.21", "title": "Джеймс Матис се срещна с краля на Йордания"}
{"url": "https://www.24chasa.bg/novini/article/6401775", "text": "Терористите от Барселона са продавали злато и скъпоценни камъни, за да се сдобият с пари, необходими им за купуването на материали за нападенията. Това съобщи днес испанският уебсайт \"Конфиденсиал\", като се позова на правоохранителните органи, предаде ТАСС, цитирана от БТА. Според публикацията терористите са изкарали 1200 евро, с които купили 106 бутилки с газ бутан. Те се съхранявали в жилищна сграда в град Алканар, където на 16 август, ден преди нападението в Барселона, е станала експлозия. Полицията проучва по какъв начин скъпоценностите са попаднали в ръцете на терористите. По данни на вестник \"Мундо\" подготовката на терористичната група е продължила шест месеца. На 17 август шофьор на микробус се вряза в хора на оживената барселонска улица \"Рамбла\". Впоследствие бе извършен втори терористичен акт в град Камбрилс в южната част на Каталуния, където полицията ликвидира петима терористи. Каталунските власти идентифицираха мароканеца Юнес Абуякуб като шофьора на микробуса. Полицията го издирва, припомни ТАСС. Днес майка му отправи в ефира на френската телевизия Бе Еф Ем призив към него да се предаде на полицията и каза, че е по-добре той да е в затвора или да умре, вместо да убива други хора. Тя каза още, че би искала онова, което той е направил, да не се беше случвало и заяви, че тя няма нищо общо с терористичния акт, извършен от него, нито с бягството му, предаде ТАСС.", "date": "2017.08.21", "title": "Терористите от Барселона продавали злато и скъпоценни камъни"}
{"url": "https://www.24chasa.bg/novini/article/6401793", "text": "Криминалисти разкриха и задържаха извършител на палеж. Това съобщиха от пресцентъра на МВР, цитирани от \"Фокус\". По обяд на 19 август, в РУ - Хасково постъпил сигнал за горяща къща в село Гарваново. Незабавно към адреса били насочени противопожарни екипи, които погасили огъня. При извършения оглед било установено, че къщата, обитавана от 39-годишна жена, е била подпалена. Впоследствие полицаите разкрили извършителя - 20-годишен местен жител. Пред разследващите той признал, че е предизвикал пожара умишлено заради влошени отношения със стопанката на дома, който е изгорял напълно. Младият мъж е задържан по образуваното досъдебно производство.", "date": "2017.08.21", "title": "Разкриха и арестуваха подпалвач на къща в хасковското село Гарваново"}
{"url": "https://www.24chasa.bg/novini/article/6401803", "text": "При въздушни удари, нанесени в неделя в сирийската провинция Ракка от водената от САЩ международната коалиция срещу „Ислямска държава“, са загинали 27 цивилни, предава AFP, като се позовава на Сирийската обсерватория за човешките права. Според данните на базираната в Лондон правозащитна организация, сред жертвите има и деца, предаде \"Фокус\".", "date": "2017.08.21", "title": "27 цивилни загинаха при въздушни удари в Ракка"}
{"url": "https://www.24chasa.bg/novini/article/6401602", "text": "Валерий Тодоров беше вторият кандидат, изслушан от Съвета за електронни медии в конкурса за шеф на БНТ. Акцентът в концепцията му е БНТ да се технологизира, да излъчва всичко най-напред в интернет и фокусът на съдържанието да е върху младите. Концепцията му беше озаглавена \"Телевизията на новия зрител\". \"Расте ново поколение, което вече не познава радиоапарата или го познава само като антикварна вещ. И гледа телевизия, като отиде на гости на родителите си. Малкият екран става все по-малък, а светът все по-голям\", така започна своето въведение Тодоров, за да обясни, че конкуренцията между технологиите и съдържанието дават нов шанс на обществените медии.  Според него един от проблемите в БНТ е, че часовете програма се увеличават, а бюджетът остава същият. Себестойността на час програма намалява и това задържа програмното развитие. За това Валерий Тодоров предлага няколко основни пункта в концепцията си, за да продължи БНТ да се разбива. Той предвижда многообразие на формите и форматите, като тези в интернет трябва да са по-кратки. Ще използва богатството на архива и ще се опита с екипа си да създаде познавателни развлечения. В БНТ на Валерийй Тодоров ще бъде създаден единен нюзрум, който ще се ползва освен от всички канали, също и от регионалните центрове. Специално в помощ на центровете той предвижда да бъдат възстановени кореспондентските пунктове, тъй като в момента по думите му частен оператор работи за БНТ в Благоевград. За Благоевград Тодоров има и друга идея - там е възможно да бъде създаден регионален балкански пункт. Той е във връзка с идеята му да бъде създаден пул за информация и тв съдържание между балканските страни, наречен условно \" Болкан нюс\". Според Валерий Тодоров линейното гледане на телевизия намалява, а същевременно общото време за гледане се увеличава чрез т.нар. втори екран - лаптопи, смартфони и таблети. Именно заради това Тодоров предлага да се създаде БНТ Web - нова хибридна платформа за съдържание с платен и свободен достъп. Предвижда и детски канал - БНТ+, който също ще бъде позициониран върху новите платформи. Там е възможно да има и трети канал, този път информационно-публицистичен. БНТ1 запазва основната си роля, БНТ2 ще бъде предимно за култура и филмова програма, а БНТ HD - със силен акцент върху спорта. Всички основни канали на БНТ трябва да излъчват централна емисия \"По света и у нас\" и да разширят присъствието на жестомимичния превод. Във връзка с технологичното обновление на телевизията, Тодоров предвижда репортерите да използват дронове и мобилни приложения, а новините и основните програми да минат в HD формат. Средства за постигане на целите си той може да получи чрез предлагания от него фонд за програмно развитие, в който парите ще влизат чрез копродукции. Според Тодоров типовете предавания - коментарни, културни и разследваща журналистика, трябва да бъдат установени със закон, тоест да е задължение на телевизията в какви обеми и съотношения ги излъчва. Задължително според него е БНТ да показва \"висока култура\" - програми за музикално образование на учениците, концерти и опери. Сред тези му идеи е и въстановяването на телевизионния театър.   Иво Атанасов от СЕМ го попита как ще намира пари и ще действа при вече подписани договори за бъдещи продукции. Според Атанасов вече били готови 12 серии от нов сезон на сериала \" Четвърта власт\".  \"Какво има като средства във връзка с производството на филми ще се види на място. Ако конкурсът за генерален директор беше обявен по-рано , може би нямаше да се стигне до там да се правят поръчки от спешен порядък\", така Тодоров отговори на въпроса. В последното изречение на концепцията си Валерий Тодоров е записал, че БНТ трябва да разработи 10-годишна телевизионна стратегия с ясни приоритети и резултати. Той има намерение да я остави като подарък на следващите екипи в БНТ. Според него идеите можело да бъдат полезни.  Междувременно Радослав Янкулов, бивш генерален директор на Българското национално радио, прати писмо до медиите, с което напомня, че е подал жалба във Върховния административен съд срещу процедурата на СЕМ за избор на генерален директор на обществените медии. Според него поради тази причина конкурсът за шеф на БНТ, който се прави в момента, е невалиден.  \"Да, жалбата е в съда, но образувано дело все още няма. Законът казва:\"СЕМ избира.\" Наша воля е да създадем собствена процедура за избор, тъй като подобна липсва в закона\", каза председателката на СЕМ София Владимиров.", "date": "2017.08.21", "title": "Валерий Тодоров: БНТ - най-напред в интернет и фокус върху младите"}
{"url": "https://www.24chasa.bg/novini/article/6401505", "text": "Телефонни измамници са задържани след проверка на автомобил в района на 61 км на автомагистрала \"Хемус\", след подаден сигнал за съмнително поведение, съобщиха от пресцентъра на МВР. При съвместни действия на полицията в София и Плевен е установено, че водачът и спътничката му са съпричастни към телефонна измама спрямо възрастна столичанка на 18 август. При извършеното претърсване на автомобила, са открити и иззети 6835 лева и златни накити с общо тегло 75 грама. Двамата са задържани в Районно управление - Правец за срок до 24 часа. По същото време в Плевен е задържан техният организатор, който е 32-годишен, криминално проявен мъж от Левски. При разследването е станало ясно, че тримата са извършили шест подобни престъпления на територията на страната. Работата по случая продължава от служители на СДВР под наблюдение на Софийската районна прокуратура.", "date": "2017.08.21", "title": "Задържаха трима за телефонни измами"}
{"url": "https://www.24chasa.bg/novini/article/6401487", "text": "Жена почина от раните си, получени в тежка пътна катастрофа, когато на пътя Велес-Катланово автобус с македонски туристи, връщащи се от почивка в Гърция, излезе от пътя и падна в пропаст, съобщават македонските медии. Ръката на деветгодишно момиченце е оперирана, съобщиха от Клиниката за детска хирургия, уточнявайки появилата се по-рано в македонските медии информация, че е била ампутирана. На ръката на детето е поставен външен фиксатор и то е в добро общо състояние, предава БТА. Според най-новата информация от МВР в катастрофата е загинала жена на 68 години и са ранени 48-годишният шофьор и всичките 27 пътници. Катастрофата станала вчера към 19 часа местно време. Движението в участъка бе спряно, докато колите на Бърза помощ не откарат ранените в болница. Огледът на мястото ще продължи и днес. Прокуратурата и МВР във Велес съобщиха, че се работи за установяване на причините за катастрофата.", "date": "2017.08.21", "title": "Възрастна жена е починала при катастрофата край Скопие"}
{"url": "https://www.24chasa.bg/novini/article/6401526", "text": "Пентагонът е отпуснал сума от 1 милион долара за създаването на комари-мутанти, неспособни да надушват човешката плът, пише в. \"Дейли мирър\", цитирано от БТА. Средствата са предоставени на специалистите по насекоми Андрю Нъс и Денис Матю. Те ще трябва да идентифицират обонятелните рецептори на комарите, които им помагат да надушват излъчвания от хората мирис. В разработката учените трябва да изключат тези рецептори, да ги заменят или да ги пренасочат към други животни. Известно е, че въпросните насекоми са смятани за най-големите убийци на планетата. Всяка година от малария умират над 400 хиляди души по света. Усилията да се ликвидира заболяването като се изтребват комарите с инсектициди удрят на камък, тъй като насекомите бързо стават резистентни на химическите вещества, използвани срещу тях. Сега на учените им предстои да ликвидират рецепторите за човешки мирис, които осигуряват храненето на комарите с човешка кръв. Или да ги пренасочат към други животни. Ако насекомите бъдат модифицирани, ще бъде прекъснат цикълът на предаване на болестите човек-комар-човек.", "date": "2017.08.21", "title": "Учени ще създават комари-мутанти, които не могат да надушват човешка плът"}
{"url": "https://www.24chasa.bg/novini/article/6401507", "text": "Кметът Николай Мелемов обявява вторник, 22 август, за ден на траур в община Смолян по повод внезапната смърт на Почетния гражданин Величко Чолаков. Националният флаг ще бъде спуснат наполовина. Именития тежкоатлет почина внезапно в неделя преди обяд от проблем в сърцето. Поклонението пред тленните останки на Олимпийския ни шампион ще се състои на 22 август , вторник, от 10 до 14 часа в Спортната зала в Смолян. Преди това Опелото ще извърши архиерейският наместник на Духовната ни околия архимандрит Висарион. Погребението е от 15.00 часа в гробищен парк Беклийца.", "date": "2017.08.21", "title": "Утре е ден на траур в Смолян в памет на Величко Чолаков"}
{"url": "https://www.24chasa.bg/novini/article/6401538", "text": "Повторно ще бъде проверен днес сигнал за паднал парапланерист в района на Шуменското плато, подаден снощи в 18.57 часа, съобщиха от пресцентъра на ОД на МВР. След получаването на сигнала е организирана спасителна операция. Четирима служители на РСПБЗН- Шумен с алпийско оборудване и моторна резачка и шестима полицейски служители са пристигнали веднага на описаното място. Целият посочен район е бил претърсен многократно от екипите, но параплан не е открит. Полицаите потърсили местни парапланеристи и варненски клуб, които обаче нямали липсващ човек. Извършен е оглед и на пистите за излитане, където не е бил открит автомобил. Не се изключва вероятността да няма такъв инцидент, допълват от пресцентъра на ОД на МВР.", "date": "2017.08.21", "title": "Проверяват повторно сигнал за паднал парапланерист на Шуменското плато"}
{"url": "https://www.24chasa.bg/novini/article/6401548", "text": "11-годишното момиче от Бургас, което бе намушкано от свой приятел на 15 години е намерило смъртта си заради нелеп скандал къде двамата тийнейджъри да пушат наргиле, разкри на брифинг току що шефът на полицията старши комисар Калоян Калоянов. Той уточни, че 15-годишният извършител е бил задържан рано тази сутрин, като всеки момент ще му бъде повдигнато обвинение за убийство по член 116. Зам.-апелативният прокурор на Бургас Йовита Григорова, допълни, че за това престъпление законът предвижда от 15 до 20 години затвор, доживотен затвор или такъв без право на замяна. В конкретния случай обаче, тъй като убиецът е непълнолетен, наказанието се редуцира от 3 до 10 години лишаване от свобода. Тийнейджърът и жертвата му се запознали преди няколко седмици в социалните мрежи. Те си разменили телефоните и осъществили контакт на живо. Момчето не е криминално проявено, уточниха от полицията. От там потвърдиха, че 11-годишното момиче е убито с нож, като е нанесен само един удар в областта на шията.", "date": "2017.08.21", "title": "Убитото момиче от Бургас и извършителят се скарали заради наргиле"}
{"url": "https://www.24chasa.bg/novini/article/6401550", "text": "Един човек е загинал при катастрофата между селата Средец и Тракия, съобщиха от пресцентъра на ОДМВР-Стара Загора. Инцидентът е станал около 23.30 часа в неделя. По път I-5, на територията на община Опан, се е движил лек, автомобил, управляван от 22-годишен водач от Бургас. На км 253+500, водачът изгубил контрол над автомобила, който навлязъл в лентата за насрещно движение и се блъснал челно във влекач с прикачено полуремарке, управляван от 54-годишен мъж от Плевен. В резултат на удара водачът на лекия автомобил е загинал на място. Oбразувано е досъдебно производство.", "date": "2017.08.21", "title": "Мъж загина при катастрофа между две села в Старозагорско"}
{"url": "https://www.24chasa.bg/novini/article/6401580", "text": "Държавният глава на Турция Реджеп Тайип Ердоган заяви в понеделник, че съвместна турско-иранска операция срещу кюрдите е „винаги на дневен ред“, предава AFP. Изявленията му бяха направени само седмица, след като един от най-високопоставените ирански офицери посети Анкара. „Съвместна операция с Иран срещу тези терористични организации, които представляват заплаха, е винаги на дневен ред“, коментира пред репортери Ердоган, говорейки за забранената „Кюрдска работническа партия“ (ПКК) и нейното иранско подразделение „Партия за свободен живот на Кюрдистан“ (PJAK), които имат военни бази в Ирак, цитира \"Фокус\".", "date": "2017.08.21", "title": "Ердоган: Турско-иранска операция срещу кюрдите е винаги на дневен ред"}
{"url": "https://www.24chasa.bg/novini/article/6401496", "text": "\"По никакъв начин не може да отпадне проектът за закупуването на нов изтребител за нуждите на Военновъздушните ни сили.\" Това каза пред журналисти днес в Бургас президентът Румен Радев, цитиран от БТА. Изказването му бе по повод мнение на вицепремиера и министър на отбраната Красимир Каракачанов, че преди да се премине към нови самолети, могат да се ремонтират и модернизират наличните МиГ-29. \"Вложените пари в МиГ-29 няма да ни дадат съвременни способности, а ще бъдат съизмерими до 2030 година с доставката на нов самолет\", добави Радев. \"Второ ние трябва да мислим за съвместимост. Все пак България е член на НАТО. МиГ-29 не е съвместим с нашите партньори. И друго важно нещо е, че разходите за отбрана трябва да бъдат ефективни. Трябва да решим какво правим с новия самолет и тогава вече да решим за колко време и как ние ще осигурим прехода към него чрез поддръжката на МиГ- 29\", заяви Радев. \"За България е много важно да има силни военноморски сили, които да гарантират икономическите и енергийните ни интереси.\" Това каза още в Бургас президентът Румен Радев, цитиран от БТА. По думите на държавния глава това означава нова техника, високо подготвен състав, добри условия за подготовка, мотивация. Той обясни, че бюджетът за отбрана трябва да се увеличи, но и да се разходва разумно. \"Към нашите военноморски сили трябва да се отнасяме с голямо внимание и уважение. Значението на Черноморския район непрекъснато нараства, а тук се пресичат нарастващи геополитически интереси\", добави Радев. Тази сутрин президентът проведе среща с командния и личния състав на военните формирования в Бургас.", "date": "2017.08.21", "title": "Румен Радев в Бургас: Не може да отпадне проектът за купуването на нов изтребител (Обновена)"}
{"url": "https://www.24chasa.bg/novini/article/6401569", "text": "Хотел в саудитския град Мека, където се очаква да пристигнат за годишното поклонение близо два милиона мюсюлмани, бе евакуиран днес, след като в него избухна пожар, съобщи местната гражданска защита, цитирана от Франс прес. Не се съобщава за жертви. Причината за пожара е бил повреден климатик на осмия етаж на хотела, предаде БТА. Евакуирани и впоследствие върнати в сградата са били около 600 гости на хотела, повечето от Турция и Йемен. До края на месеца в Мека - главната светиня на исляма, се очаква да пристигнат за годишното поклонение близо два милиона мюсюлмани от Саудитска Арабия и целия свят.", "date": "2017.08.21", "title": "Евакуират хотел в саудитския град Мека \nзаради пожар"}
{"url": "https://www.24chasa.bg/novini/article/6401575", "text": "Кметът на София Йорданка Фандъкова подписа днес споразумение за сътрудничество между доставчиците на социални услуги, гражданските организации и Столичната община, съобщи БТА. Това е първото подобно споразумение в страната, а през последните години Столичната община откри много социални услуги, които да са в помощ и подкрепа на гражданите на София, на деца и възрастни хора, каза столичният кмет. Общо 75 са социалните услуги сега в Столичната община, от тях СО е делегирала управлението на 31 услуги на около 20 неправителствени организации, доставчици на социални услуги, каза кметът Фандъкова. Тя уточни, че организациите се финансират от държавата, от общината и от дарители. През следващата година ще бъде създаден и специален фонд за иновации в сферата на социалните услуги, съобщи Йорданка Фандъкова. Заместник-кметът на София по направлението \"Социални дейности\" Албена Атанасова обясни, че социалните услуги, които се предоставят в Столичната община, се осъществяват от центрове за обществена подкрепа, от дневни центрове, от центрове за настаняване от семеен тип и от центрове за рехабилитация. Включени са и почти всички услуги от Правилника за социално подпомагане, каза Атанасова. От неправителствените организации обясниха, че има и социални услуги, свързани с интеграцията на децата и младежите от ромската общност. Ако искаме да имаме добра интеграция на ромската общност, това може да стане чрез образованието, заяви кметът на София Йорданка Фандъкова. Тя отбеляза, че за тази цел е необходимо да има съгласуваност между социалната политика, образованието и сигурността. Тези общи политики се осъществяват вече от няколко години по пилотен проект, каза столичният кмет.", "date": "2017.08.21", "title": "Фандъкова подписа първото споразумение с доставчиците на социални услуги"}
{"url": "https://www.24chasa.bg/novini/article/6401605", "text": "\"Не става дума за нещо дребно\", каза сръбският премиер Ана Бърнабич по повод оттеглянето на персонала на сръбското посолство в Скопие, предаде агенция Бета. Бърнабич е разговаряла тази сутрин по въпроса с президента Александър Вучич и външния министър Ивица Дачич. Тя не пожела да каже нищо повече и помоли журналистите да изчакат съобщението на сръбското външно министерстнво, което трябва да бъде направено по обяд, цитира БТА. , но засега не е известна причината за това. Посолството е празно, а охраната на сградата е засилена.", "date": "2017.08.21", "title": "Бърнабич за изтеглянето на персонала от посолството в Скопие: Не е нещо дребно"}
{"url": "https://www.24chasa.bg/novini/article/6401622", "text": "Пет от най-популярните заведения в центъра на Приморско са запечатани в неделя вечер от НАП Бургас за 48 часа с цел обезпечаване на доказателства по предстоящи ревизионни действия, съобщиха от приходното ведомство в морския град. Проверката е извършена съвместно с представители на полицията и митническите власти. Иззети са компютрите на търговските обекти. От НАП обясняват, че до запечатването на заведенията се стигнало след отказ за предаване на наличните средства от касите на обектите. Оттам добавят, че въпросните обекти са натрупали значими просрочени задължения. По Южното Черноморие от началото на месец юни са извършени близо 3000 проверки. Данъчните отбелязват спад на нарушенията в сравнение с миналото лято и ръст на оборотите. Най-чести нарушения остават неиздаването на касова бележка и разлика в касовата наличност. От началото на лятото по Южното Черноморие данъчните са запечатали повече от 20 обекта за работа без фискално устройство, както и повторно други 10 заради това, че отново не издават касови бележки. Мярката запечатване на търговски обект за неиздаване на касова бележка от началото на лятото е била наложена над 100 пъти. Бургаските данъчни са поставили на 24-часово непрекъснато наблюдение чрез дистанционната връзка на фискалните устройства с НАП и над 200 високооборотни обекта по Южното Черноморие. Под непрекъснато наблюдение са и тези обекти, които през активния летен сезон са сменили собствениците си. Засиленият контрол ще продължи през целия активен летен туристически сезон, като се получава и информация от Черноморските общини, на базата на която приходното ведомство извършва допълнителни проверки.", "date": "2017.08.21", "title": "НАП запечата 5 от най-популярните заведения в Приморско, иззе компютрите им"}
{"url": "https://www.24chasa.bg/novini/article/6401632", "text": "Във връзка с руските ограничения върху броя на американския дипломатически персонал в Москва Вашингтон спира от 23 август за неопределено време издаването на неимиграционни визи за САЩ в консулствата из цяла Русия. Тази процедура ще се извършва отново от 1 септември единствено в Москва. Това се казва в съобщение, качено днес на сайта на американското посолство в руската столица, предаде ТАСС. Насрочените вече интервюта за визи ще бъдат анулирани, а подалите документи ще бъдат информирани с имейли как ще може да получат нови дати, се казва в съобщението. Посолството допълва, че вече е започнало да подготвя съкращения на персонала и заминаването на някои служители, изпълнявайки изискването на Москва. След като в Конгреса на САЩ бяха гласувани нови санкции срещу Русия, руското външно министерство нареди на САЩ до 1 септември да намали броя на дипломатическите и техническите си служители в посолството в Москва и генералните консулства в Санкт Петербург, Екатеринбург и Владивосток, за да се изравни техният брой с този на руските дипломати и техническия персонал в САЩ. Това означава числеността на американския дипломатически персонал в Русия да се съкрати със 755 души от сегашните 1200. Освен това федерацията забрани достъпа до използвани от мисията на САЩ недвижими имоти, след като през декември същата мярка бе приложена към руски дипломатически имоти в САЩ. Визовите мерки, за които съобщи мисията на Вашингтон в Москва, ще останат в сила, докато са в сила руските контрасанкции срещу САЩ, отбелязва Франс прес. \"Руското решение да бъде съкратено дипломатическото присъствие на САЩ поставя под съмнение сериозния характер на руското желание за подобряване на отношенията\" между двете страни, посочва американското посолство.", "date": "2017.08.21", "title": "Вашингтон временно спира издаването на визи за САЩ в Русия"}
{"url": "https://www.24chasa.bg/novini/article/6401644", "text": ", предадоха световните агенции, позовавайки се на полицейски източник. Спирките се намират в два различни района на града - 13-и и 11-и. Инцидентите са станали в интервала 6,30-7,30 ч. местно време. На първата спирка ван Рено Мастър тежко ранил един човек, а след известно време се ударил във втората спирка, където загинала жена на около четиридесет години, която чакала автобуса, цитира БТА. Малко след това полицията успяла да спре микробуса и да задържи водача му. Прокурорът на Марсилия Ксавие Тарабьо каза, че няма данни да става дума за терористичен акт и по-скоро се разглежда версията за злополуки, причинени от човек с психични проблеми. Властите предупредиха чрез Туитър, че полицията извършва операция на Старото пристанище в Марсилия и посъветва хората да избягват този район. Според местни медии задържаният водач на вана е на около 35 години и не е жител на Марсилия. Инцидентите станаха броени дни след атентатите, извършени в каталунските градове Барселона и Камбрилс, в които загинаха 14 души, а над 100 бяха ранени.", "date": "2017.08.21", "title": "Жена е загиналата при инцидента в Марсилия"}
{"url": "https://www.24chasa.bg/novini/article/6401596", "text": "Осемнайсетгодишният кандидат за убежище от Мароко ще се яви утре пред съда във връзка с нападенията с нож във финландския град Турку, при които бяха убити две жени, а осем души бяха ранени, предаде Ройтерс. Днес съдът съобщи, че заподозреният се казва Абдул Рахман Мешках. Той може да се яви пред съда чрез видеовръзка от болницата, където беше настанен, след като при ареста в петък бе прострелян в крака. Финландската полиция е поискала петимата арестувани след нападението да бъдат поставени под стража. Освен 18-годишния кандидат за убежище заподозрени за атаките са и четирима мароканци, които отричат да са замесени.", "date": "2017.08.21", "title": "Нападателят от Турку може да се яви пред съда чрез видеовръзка"}
{"url": "https://www.24chasa.bg/novini/article/6399647", "text": "Пристигат още снимки на санирани блокове от цялата страна, във връзка с  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.21", "title": "Виж санирания блок на Дорина Стойчева от Бургас, изпрати снимки, спечели 13 000 лв (видео)"}
{"url": "https://www.24chasa.bg/novini/article/6401137", "text": "Спортният журналист на БНТ Сашо Йовков беше първият, с когото съветът за електронни медии събеседва в конкурса за генерален директор на БНТ. Ако бъде избран, Йовков има намерение да създаде още 2 канала на БНТ. Освен основния БНТ1 и БНТ2 - за регионалните центрове, ще има още БНТ3 - спортен канал и БНТ4 - за култура и образование . Йовков предвижда да развие и БНТ HD, който да излъчва във високите технологични стандарти. За да постигне намеренията си, Йовков смята, че 3-годишният мандат на генералния директор не стига. За това той е готов да инициира съвместно със СЕМ дебат за изцяло нов медиен закон. Според него в тези три години липсва сигурност и възможност като време да бъдат реализирани намеренията на генерелния директор. Йовков смята, че законът задължително трябва да третира и интернет.  Желанието на Сашо Йовков да се кандидатира за шеф на БНТ не е спонтанно, заражда се преди три-четири години, разказа самият той пред СЕМ. Обмислял го е още през 2013-а, когато Вяра Анкова трябваше да обяви дали ще се кандидатира за втори мандат. След като тя потвърждава, той се отказва от участие, за да може тя и нейният екип да продължат.  Сашо Йовков е от 27 години в БНТ. Започва като репортер в Ефир 2 и до днес е благодарен на Сашо Диков и Нели Терзиева, че са му предоставили тази възможност. Убеден е, че за БНТ се говори със стереотипи и непрекъснато се подчертава, че тя е с раздут щат и слаба програма. По думите му в момента в БНТ работят 1300 души. А стереотипът е създаден преди 20 години, за да бъде телевизията изтикана в ъгъла и да не получава достатъчно средства от реклама.  Стратегията на Йовков е да постигне БНТ 20/20, която включва Full HD, мултиканална и мултимедийна телевизия. Същевременно зрителят ще получи и своето ново място, тъй като той вече е активен участник в комуникацията. За да постигне стратегията си, най-важно според Йовков е технологичното обновление не само на БНТ, но и на регионалните й центрове. По думите му медията вече е получила 7,6 милиона лева за технологично осигуряване на отразяването на европейското председателство.  Според Сашо Йовков има 9 стъпки - по аналогия със стъпките на Стефка Костадинова към голямата победа, за изстрелването на БНТ към върха. Първите 6 вече са направени от Вяра Анкова. Остават последните 3, през  които тласъка за БНТ ще бъде даден именно от технологичното обновление.  И нещо много важно - той ще върне режисурата в БНТ. Според него след ерата Хачо Бояджиев режисурата отсъства и е недопустимо продуценти и репортери да се правят на режисьори. Режисьорите в БНТ бяха премахнати от трудовия щат на телевизията и преминаха на граждански договори по времето на Лиляна Попова. ", "date": "2017.08.21", "title": "Сашо Йовков - първият изслушан в конкурса за шеф на БНТ"}
{"url": "https://www.24chasa.bg/novini/article/6401039", "text": "Ръководството на \"Емко\" може да направи така, че лицензът да бъде възстановен ако се изчистят  нередностите, каза министърът на икономиката Емил Караниколов пред   по повод протестите на работниците от оръжейния завод в Трявна. Лицензът за търговия на предприятието беше отнет от междуведомствена комисия.   \"Емилиян Гебрев го познавам лично. Той е професионалист. Нека да се спазва закона. Има проверки и в други заводи. Там няма нередности. Не може едни да спазват процедурите, а други - не. Производството в \"Емко\" не е спряно, само търговията\", каза Караниколов.   ", "date": "2017.08.21", "title": "Емил Караниколов: Лицензът на \"Емко\" ще бъде възстановен, веднага щом изчистят нередностите"}
{"url": "https://www.24chasa.bg/novini/article/6401234", "text": "Детска игра едва не изпепели къща и селскостопанска постройка в Златарица, съобщиха от пожарната във Велико Търново. Сигналът за инцидента бил получен около 18.30 ч. в неделя от тел.112. На мястото на пожара на ул.\"Младост\" били изпратени два специализирани автомобила и петима огнеборци от службата в Елена. Те успели да потушат пламъците и да спасят двете сгради. Пожарът унищожил обаче 85 кв.м покривна конструкция и 70 бали фураж. Установено било, че огънят е причинен от детето на собствениците на имота, докато си играело.", "date": "2017.08.21", "title": "Дете подпали къща и плевня в Златарица"}
{"url": "https://www.24chasa.bg/novini/article/6401233", "text": "Шофьор прегази и изби почти цяло стадо с овце на пътя между Ракитово и Костандово и е избягал от местопроизшествието, съобщиха от полицията. Пътният инцидент е станал около 19.30ч. в събота. При движение с висока скорост 24-годишният Ангел К. от местното село Дорково се врязъл в преминаващото край пътя стадо. На косъм от тежки травми се разминал и пастират на овцете, който успял да отскочи встрани от летящата кола. По първоначални данни обаче над 40 овце са били смъртоносно прегазени от колата. Вместо да спре след инцидента шофьорът на колата увеличил скоростта и изчезнал. Пристигналите на мястото полицейски служители започнали незабавно издирване на извършителя на произшествието. Първоначално те открили колата му, скрита в двора на родителите му в Дорково. Малко по-късно бил открит и задържан и Анегел.", "date": "2017.08.21", "title": "Шофьор изби 40 овце с колата си край Ракитово\n и избяга"}
{"url": "https://www.24chasa.bg/novini/article/6401256", "text": "Възрастен мъж почина на място, ударен от лека кола на главен път Е-79, в района на Кресна, съобщиха от полицията. Инцидентът е станал в неделя около 21,15 часа. Лек автомобил \"Рено Сценик\" с 57-годишен водач от Гърция, движейки се с несъобразена с пътните условия скорост в посока към София, блъска 74-годишен мъж от Петрич. Пенсионерът пресичал пътното платно на необозначено за целта място. В резултат на инцидента пешеходецът е починал. Водачът на автомобила е задържан със заповед за задържане до 24 часа. Направената му проба с техническо средство за наличие на алкохол в издишания въздух е отрицателна. За случая е уведомена ОП-Благоевград.", "date": "2017.08.21", "title": "Грък с рено блъсна и уби на място пенсионер от Петрич на Е-79"}
{"url": "https://www.24chasa.bg/novini/article/6401217", "text": "Двама братя - Георги и Станчо Тодорови, са задържани, след като в петък през нощта стреляли по къщите на други трима братя, съобщиха от пловдивската полиция. Инцидентът е станал в село Чоба. Тодорови гърмели първо по къща, където живеел Стефан Янков. Изпотрошени са прозорците. След това пострадал домовете и на братята му Георги и Бойчо Янкови. Там са улучени и кухненски уреди. \"И стрелците, и мишените са от ромски произход. Семейни са, имат по няколко деца\", коментира кметът Стоян Рангелов. Той научил за екшъна тази сутрин и няма представа какъв е поводът. Не е чувал да има стара вражда между Янкови и Тодорови. По думите му в Чоба се носят всякакви слухове, но никой не знае каква е истината. В жилището на единия от извършителите - Станчо, е открита пушка. Очаква се утре пловдивската прокуратура да поиска постоянен арест за стрелците.", "date": "2017.08.21", "title": "Двама в ареста, стреляли по домовете на трима братя в пловдивското село Чоба"}
{"url": "https://www.24chasa.bg/novini/article/6401241", "text": "Разследване за опит за грабеж е започнало в РУ Велико Търново, съобщи полицията. Тази нощ, около 00:30 ч. на тел.112 е заявено от 60-годишна жителка на с. Пчелище, че докато спяла в дома си, при нея влязъл непознат мъж, който започнал да я души и удря по лицето. Потърпевшата започнала да се съпротивлява и да вика за помощ, а мъжът избягал от къщата. Образувано е ДП за престъпление по чл.198, ал.1 вр. с чл.18, ал.1 от НК.", "date": "2017.08.21", "title": "Издирват нагъл грабител, нападнал жена, докато спи"}
{"url": "https://www.24chasa.bg/novini/article/6401251", "text": "Ваканцията на френския президент Еманюел Макрон приключи и в сряда той заминава на тридневна обиколка в Австрия, Румъния и България в усилията си да втвърди условията за командированите работници във Франция. На тази тема е посветен икономическият коментар на френското радио Европа 1 (Europe 1) тази сутрин, поместен в сайта на радиото. Неотдавна Макрон дори предизвика гнева на полското правителство, като обвини \"някои европейски лидери\", че гледат на Европа като на супермаркет. В основата на спора са командированите работници, изтъква авторката на коментара Карол Фери. Тя дава за пример полски работник, който идва да работи временно във франция, командирован от полския си работодател. Изискването е да получава минималната френска заплата и да бъдат спазени френските норми по отношение на работното време, хигиената и безопасността на труда. В същото време работодателят плаща социални вноски в Полша, където те са много по-ниски от френските. Съществуват и множество нарушения: работодателят плаща минималната френска заплата, но след това кара служителя да си плати пътните, храната и нощувките. Това е нелоялна конкуренция, тъй като по този начин компаниите предлагат във Франция наполовина по-евтина работна ръка. Тъкмо на това иска да сложи край Макрон. Той настоява в доходите на работника изрично да бъдат включени разходите за храна, транспорт и настаняване. Освен това, докато в момента командированият работник има право да остане в дадена страна от ЕС три години, Макрон иска този период да бъде не повече от година. Европейската комисия обмисля да го намали на две години. Френският президент иска да обсъди всички тези мерки със съответните страни. Той обаче не предвижда да отиде в Полша или в Унгария, а предпочита да потърси по-отворени за диалог съюзници, за да постигне консенсус, коментира Карол Фери. Въпросът никак не е безобиден и измеренията му се простират извън икономическите аспекти, тъй като страхът от \"полския водопроводчик\" днес в много голяма степен е в основата на недоверието към ЕС и дори на засилването на ксенофобията, заключава коментаторката от радио Европа 1. Икономическият всекидневник \"Ле-з-еко\" също се спира на обиколката на Макрон в Австрия, Румъния и България тази седмица. Изданието изтъква, че разговорите за миграцията може да се окажат не така напрегнати, както се очаква, тъй като Фронтекс отчита спад на притока на мигранти на италианското крайбрежие с 57 на сто през юли и с 4 на сто през първите шест месеца на годината спрямо същия период на 2016 година. Друг въпрос обаче - за командированите работници - продължава да буди остра полемика между Изтока и Запада на Европа, отбелязва публикацията. \"Ле-з-еко\" подчертава, че Макрон иска да втвърди проектодирективата на ЕС в тази сфера, по-специално в борбата с измамите. В актуализирания вариант на директивата от 1996 година Брюксел включва изискванията за еднакво заплащане на еднакъв труд на едно и също място, което означава не само уеднаквяване на заплатите, но и на премиите, платените отпуски, тринайсетата заплата и други придобивки, припомня изданието.", "date": "2017.08.21", "title": "Макрон тръгва на тридневна обиколка в Австрия, Румъния и България"}
{"url": "https://www.24chasa.bg/novini/article/6401279", "text": "Млад мъж е загинал при катастрофа тази нощ в Търговищко. Пътният инцидент е станал около 1.30 часа на пътя Велики Преслав - Търговище, съобщават от Областната дирекция /ОД / на МВР. Водачът на \"Ауди\" с немска регистрация - Б.А, /24 г./, от село Буховци, заради управление с несъобразена с пътните условия скорост, на ляв завой е изгубил контрол над управлението на автомобила, който е напуснал вдясно пътното платно и се е преобърнал в нива. На място е починал возещ се на задната седалка 31-годишен мъж от същото село. Б.А. е настанен в болницата в Търговище с контузни рани по тялото и с мозъчен оток, без опасност за живота. Взета му е кръвна проба за химическо изследване. Случаят се разследва в досъдебно производство.", "date": "2017.08.21", "title": "Млад мъж загина при катастрофа в Търговищко"}
{"url": "https://www.24chasa.bg/novini/article/6401298", "text": "Най-малко 20 туристи, включително чужденци, са били ранени при пътен инцидент в окръг Анталия /Южна Турция/, предаде ТАСС, като се позовава на турската информационна агенция Доган. Микробус, в който са пътували местни и чуждестранни туристи, се е преобърнал на излизане от тунел на пътя Анталия-Кемер. Шофьорът е загубил управление над превозното средство заради дъжд, цитира БТА. Не се съобщава националността на пострадалите чуждестранни туристи. Ранените са настанени в болница.", "date": "2017.08.21", "title": "Най-малко 20 туристи са били ранени\nпри пътен инцидент край Анталия"}
{"url": "https://www.24chasa.bg/novini/article/6401255", "text": "59-годишна столичанка е с фрактура след сблъсък на 3 автомобила на пътя София-Варна, съобщиха от полицията във Велико Търново. Инцидентът станал около 12:55 ч. в неделя. \"Опел астра\" със софийска регистрация, управляван от Г.И. на 64 години, който се движел в към гр. София, не спазва дистанция и блъска намаляващия скоростта си л.а. Санг йонг кайрон с габровска регистрация. От удара вторият автомобил се придвижва напред и блъска изчакващия за маневра л.а. Сааб. От инцидента е пострадал пътник в последния автомобил – возещата се на предна дясна седалка 59-годишна жителка на гр. София. Жената е с диагноза фрактура на мишнична кост, без опасност за живота. Освободена е за домашно лечение. В РУ Горна Оряховица е образувано досъдебно производство по чл.343, ал.1,б \"б\" от НК.", "date": "2017.08.21", "title": "Жена е ранена при катастрофа на пътя София - Варна"}
{"url": "https://www.24chasa.bg/novini/article/6401323", "text": "Използвайки вярата като маска, част от членовете на Ислямската общност, сред които има и уахабити, се опитват с добре обмислени сценарии да предизвикат безредици в северно Косово. Засега полицията успява да контролира ситуацията и да предотврати безредици, пише сръбският \"Блиц\". Въпреки че косовската полиция им забрани да се събират, на първата им сбирка преди три седмици имаше двайсетина вярващи, които се молеха близо до моста над река Ибър. Източник на \"Блиц\" от европейската мисия ЕУЛЕКС каза, че в Ислямската общност в Косово се е стигнало до разцепление и формиране на няколко фракции. Една от групите, за която се смята, че получава пари от Турция, се събира през последните три седмици, в петък, на място в северна Митровица, където някога имало джамия. Точно в една открай време уязвима зона, близо до главния мост в Митровица. Те се молят на това място въпреки забраната на полицията. В последния петък те не се събраха, защото косовската полиция отцепи мястото преди идването на албанците, сред които, като се съди по начина им на обличане и външния им вид, имало и уахабити. Смята се, че с все по-честите и по-масови религиозни ритуали те възнамеряват да провокират местните сърби да нападнат \"мирни граждани по време на религиозен обряд\". Източникът на \"Блиц\" казва, че всичко започнало преди три седмици, когато двама албанци, представили се за членове на Ислямската общност в Митровица, предали в полицията в северна Митровица молба за религиозен обряд - намаз на мястото, където някога имало джамия. \"След това местните полицаи разтоваряха с ръководителите на Ислямската общност в Митровица и ефенди Агим Велия. Той потвърди, че Ислямската общност не стои зад това искане, а това е воля на отделни лица\", каза източникът на \"Блиц\". През първите три седмици полицията, в съответствие с информациите и факта, че цялата ситуация е крехка, забрани събиранията. На подалите искането е връчено писмено уведомление, че събирането е забранено и че ако организаторите не се съобразят с това, ще бъдат преследвани от закона. \"Въпреки това те се събраха. На първата сбирка преди три седмици бяха около давйсет души. Сърбите не реагираха. След това полицията получи нова информация - че Ислямската общност в Митровица ще изпълнява религиозни обряди, първо веднъж дневно, след това няколко пъти дневно, както е предвидено в религията. На практика това означава пет пъти дневно. Въпреки забраната, групата се събра и по-миналия петък. Този път бяха повече\", казва източникът на \"Блиц\". И двете събирания бяха водени от имама на Митровица Изет Фека. Полицията обаче, въпреки че имаше законово основание, защото събирането е забранено, не предприе конкретни мерки. Преди два дни, в четвъртък, отново пристигна молба, но този път полицията реагира и предотврати сбирката, с това и възможни провокации. Бради, по-къси панталони, молитви на арабски, отправени от северната /сръбска/ част на града, предизвикват известен страх, казват местни сърби. Особено защото повечето дошли албанци не са от северната част. И защото на около 800 метра от мястото, на което настояват да се молят, има джамия, а в южната част джамиите са няколко. Както научава \"Блиц\", Ислямската общност в Косово има няколко фракции. Едни остават верни на връзката със Саудитска Арабия, чието влияние от дълго време доминира в Косово. През последната година първенството пое Турция, която дава и доста големи суми пари на отделни имами. До разцепление и фракции се стигна особено след като начело на Ислямската общност в Косово на мястото на Реджеп Боя дойде Наим Търнава. Последва радикализация вътре в Ислямската общност, което доведе до няколко акции на косовската полиция. Арестувани бяха имами от Ислямската общност за пропаганда на джихад. Отделни имами вербуваха значителен брой косовски албанци да отидат на бойни полета като Сирия.", "date": "2017.08.21", "title": "Уахабити искат да предизвикат насилие\nв северно Косово"}
{"url": "https://www.24chasa.bg/novini/article/6401299", "text": "Германският вицепремиер и министър на външните работи Зигмар Габриел не предвижда Берлин да играе посредническа роля за уреждане на кризата около севернокорейската ядрена програма, предаде ДПА, цитирано от БТА. \"Бих посъветвал да се проявява предпазливост, що се отнася до германската роля\", каза Габриел. \"Това е конфликт, който е на другия край на света. На хората там би им се сторило странно, ако предложим да сме посредници.\" ЕС обаче, заяви Габриел, би могъл да предложи експертния си потенциал, който е придобил в преговорите, довели до подписването на споразумението за иранската ядрена програма през 2015 г. Германия е една от малкото страни, които имат посолства в Пхенян. Берлин обаче не участва в шестстранните преговори за севернокорейския ядрен въпрос, които се провалиха през 2009 г.", "date": "2017.08.21", "title": "Зигмар Габриел не предвижда Берлин да играе посредническа роля за кризата около Северна Корея"}
{"url": "https://www.24chasa.bg/novini/article/6401334", "text": "43-годишен българин получи инфаркт и почина по време на изкачване на Мармолада в Доломитите, съобщиха италианските медии. Разположената в северната област Алто Адидже Мармолада е най-високата група върхове в Доломитите и заради уникалността си е под закрилата на ЮНЕСКО. Известна е като кралицата на Доломитите. При изкачването българският турист почувствал болки в краката си и умора. Помолил спътниците си да продължат изкачването без него и да го оставят да си почине. След това седнал, за да си поеме малко въздух при изкачването на фератата на връх Пениа, а приятелите му продължили катеренето до самия връх. Връщайки се, те го открили безжизнен и изтегнат на земята. Групата подала веднага тревога да алпийските спасителни служби, които изпратили хеликоптер с бърза помощ. Лекарите стигнали с хеликоптера на квота 3200 м, опитвайки се да реанимират българина, но било твърде късно. След констатирането на смъртта му, лекарите превозили обратно с хеликоптера първо един от участниците в изкачването, който изпаднал в шок от случилото се. Едва след това се върнали да вземат трупа на българина и го транспортирари в Каназей.", "date": "2017.08.21", "title": "Българин почина при изкачване на връх в Доломитите"}
{"url": "https://www.24chasa.bg/novini/article/6401351", "text": "Убитото в асансьор момиче е едва 11-годишно, а извършителят на бруталното престъпление е на 15 г. научи \"24 часа\" от отлично осведомени източници. Възрастта на жертвата и убиеца бяха потвърдени пред наш репортер от говорителя на Главния прокурор Румяна Арнаудова. След по-малко от час в Апелативната прокуратура в Бургас ще започне брифинг, на който ще бъдат съобщени подробности за кървавата драма, разтърсила града. Задържан е 15-годишен младеж от к-с \"Меден рудник\", който се смята за евентуалния извършител. Както 24 часа писа по-рано днес, жертвата е открита в асансьор във 2-ри вход на бл.108 в \"Меден рудник\". Детето е било цялото в кръв, най-вероятно намушкано. Според неофициални източници смъртоносната рана е в областта на шията. Най-вероятно момичето е станало жертва на грабеж. ", "date": "2017.08.21", "title": "Бургас в шок, убитото в асансьор момиче е на 11 г., извършителят - на 15 г."}
{"url": "https://www.24chasa.bg/novini/article/6400945", "text": "Великобритания може да запази достъпа си до единния европейски пазар, без да трябва да остава под юрисдикцията на Съда на Европейския съюз, показват плановете, предложени от един от водещите европейски съдии, пише The Times. Компромисът по един от най-сложните спорове, свързани с Брекзит, е представен от Карл Бауденбахер, председателя на Съда на Европейската асоциация за свободна търговия, цитира \"Фокус\". Неговото предложение ще позволи на британския премиер Тереза Мей да спази своето обещание и Великобритания да се оттегли от Съда на Европейския съюз, като същевременно приеме искането на ЕС за независим съдебен контрол по отношение на бъдещото „дълбоко и специално партньорство“. Освен това Обединеното кралство ще запази тесни връзки с програмите на блока и с пазарите. Лондон ще се съгласи на приеме юрисдикцията на съда на Европейската зона за свободна търговия (ЕФТА), който отговаря за отношенията на ЕС с Норвегия, Исландия и Лихтенщайн.", "date": "2017.08.21", "title": "Великобритания може да запази достъпа си до единния европейски пазар след Брекзит"}
{"url": "https://www.24chasa.bg/novini/article/6400949", "text": "Десет моряци са в неизвестност и петима са ранени, след като днес американски боен кораб се сблъска с търговски кораб източно от Сингапур, в Малакския проток, съобщиха ВМС на САЩ, цитирани от БТА. Ракетният разрушител (ескадрен миноносец) \"Джон С. Маккейн\" се е сблъскал с танкера \"Алник Ем Си\" (Alnic MC) на път за рутинна визита в пристанището на Сингапур. Според първоначалната информация американският боен кораб е получил повреда на борда, но продължава да плава на собствен ход, съобщиха ВМС на САЩ. Според съобщението, поместено на сайта на командването на седми (тихоокеански) американски флот, \"в ход е издирвателно-спасителна операция в координация с местните власти\". Участват влекачи от Сингапур, бойният кораб от флота на Сингапур \"Галант\", хеликоптери и полицейският кораб на сингапурската брегова охрана \"Баскинг шарк\", както и хеликоптери Ем Ви \"Оспри\" и Ес Ейч-60 \"Си хок\" от американския боен кораб \"Америка\". \"Алник Ем Си\" е 183-метров петролен танкер, плаващ под либерийски флаг, с водоизместимост 50 760 тона. Според данните от наблюдението на корабоплаването той е бил с баласт, сиреч не е бил пълен с товар. Инцидентът е станал днес в 05,24 ч. местно време (21,24 ч. по Гринуич в неделя) на 10-20 км от източния бряг на полуостров Пенгеранг, щата Джохор, Малайзия. Американският кораб е кръстен на Джон Сидни Маккейн старши и Джон Сидни Маккейн младши, и двамата адмирали от воения флот на САЩ - дядото и бащата на сенатора републиканец Джон Маккейн. Той изпрати туит, че се моли за американските моряци и високо цени работата на спасителните екипи. Същият американски кораб на 10 август се приближи до един от изкуствените острови, построени от Пекин в Южнокитайско море. Той се доближи на шест морски мили от рифа Мисчийф, част от спорния архипелаг Спратли. Това е вторият инцидент с американски ракетни разрушители в азиатски води за по-малко от два месеца. Миналата седмица ВМС съобщиха, че са отстранени от длъжност трима старши офицери от ескадрения миноносец \"Фицджералд\", който едва не потъна край бреговете на Япония след като беше блъснат от филипински контейнеровоз. Тогава загинаха седем американски моряци.", "date": "2017.08.21", "title": "Американски боен кораб се сблъска с търговски край Сингапур, 5-ма са ранени, 10 в неизвестност"}
{"url": "https://www.24chasa.bg/novini/article/6400956", "text": "Президентът на САЩ Доналд Тръмп заяви, че мислите и молитвите му са с моряците от американския военен кораб, който се сблъска с петролен танкер. \"Мислите и молитвите ми са с моряците от \"Джон С. Маккейн\", където продължават спасително-издирвателните усилия\", написа в Туитър президентът на САЩ Доналд Тръмп, предаде ДПА. Отговаряйки на въпроси на репортери относно сблъсъка при завръщането си в Белия дом след работната ваканция, Тръмп каза само: \"Това е много лошо\", цитира БТА. Новината дойде само дни след като тримата командващи офицери от разрушителя \"Фицджералд\" бяха уволнени заради сблъсъка на 17 юни с филипински търговски кораб, при който загинаха седем моряци и който според флота е можело да бъде избегнат.", "date": "2017.08.21", "title": "Тръмп: Мислите и молитвите ми са с моряците от кораба \"Джон С. Маккейн\""}
{"url": "https://www.24chasa.bg/novini/article/6400958", "text": "В понеделник, 21 август, за първи път от 99 години, пълно слънчево затъмнение ще премине над САЩ изцяло, от западното до източното крайбрежие. Затова то предизвиква толкова голям интерес, предава АФП. Сегашното пълно слънчево затъмнение е изключително, защото е първото над САЩ през 21-и век и първото там от 1991 г. Предишното обаче можеше да бъде наблюдавано само от Хавай. Над континентални щати пълно затъмнение не е имало от 38 години, а и тогава то беше само над северозападната част от страната. Пълно затъмнение, което преминава над цялата държава, е много рядко. Предишният път е било на 8 юни 1918 г., цитира БТА. Освен ако няма облаци, Линкълн Бийч в Орегон ще е първият континентален американски град, където ще се вижда пълното затъмнение от 10,16 ч. местно време (17,16 ч. по Гринуич). Сянката ще премине през 14 щата, като широчината й ще е около 113 км. Най-дълго пълното слънчево затъмнение ще продължи около Карбъндейл, Илинойс - 2 минути и 40 секунди, съобщи НАСА. Явлението ще приключи в 14,48 ч. местно време (18,48 ч. по Гринуич) над Чарлстън, Южна Каролина.", "date": "2017.08.21", "title": "САЩ наблюдават пълно слънчево затъмнение днес"}
{"url": "https://www.24chasa.bg/novini/article/6400969", "text": "Главната джамия в Гранада беше атакувана вчера от група крайнодесни младежи, които хвърляха димки и скандираха ксенофобски и антиислямски лозунги, съобщиха испански медии, цитирани от РИА Новости. В този момент в храма имало няколкостотин души. \"Този, който е финансирал тази джамия, е финансирал тероризма. Защо властите мълчат?\" - беше написано на транспарант, който носеха младежите. Полицията пристигна 15 минути след началото на акцията и протестиращите се разбягаха. Надписи със заплахи срещу мюсюлмани се появиха на фасадите на джамиите в Логроньо (автономна област Риоха), в каталунския град Монтбланк и в Севиля (автономна област Андалусия), цитира БТА. В същото време испански мюсюлмани организират акции в почит към жертвите от атентатите. Вчера стотици се събраха на площад Пуерта дел Сол в Мадрид. Подобни прояви имаше и в други градове. Испанската ислямска комисия заклейми насилието веднага след атентатите. Около сто мюсюлмански общини в Каталуния планират голяма акция против терора днес в Барселона.", "date": "2017.08.21", "title": "Националисти атакуваха главна джамия в Испания"}
{"url": "https://www.24chasa.bg/novini/article/6400984", "text": ", е била засечена за превишена скорост от камера седмица преди това в района на Париж, съобщи вчера в. \"Паризиен\", цитиран от Ройтерс. Часове след атентата в Барселона полицията в Камбрилс застреля петима мъже, носещи фалшиви колани с експлозиви, след като те блъснаха своя автомобил \"Ауди A3\" в пешеходци. Когато колата се обърна, те излязоха и започнаха да нападат хората с ножове. Без да посочва източниците си, \"Паризиен\" съобщи, че колата е била засечена от камера за превишена скорост в района на Париж преди около седмица. Според вестника на този етап френските следователи не са открили пряка оперативна връзка между испанската клетка и Франция и колата може би само е минавала транзит през страната. Според испански медии автомобилът Ауди е бил собственост на Мохамед Ааля, арестуван след атаката в Барселона. Един от неговите братя, Саид Ааля, е бил убит в Камбрилс, а друг брат, също заподозрян в принадлежност към групата, е в неизвестност, цитира БТА. Испанската полиция издирва заподозрян, който вероятно е шофирал вана, предизвикал касапницата в Барселона, и може би е избягал във Франция.", "date": "2017.08.21", "title": "Засекли са колата от атентата в Камбрилс край Париж миналата седмица"}
{"url": "https://www.24chasa.bg/novini/article/6400988", "text": "На българо-турската граница трафикът е интензивен. На ГКПП \"Капитан Андреево\" се е образувала 4 км колона от товарни автомобили на изход, на ГКПП \"Лесово\" колоната от товарни автомобили е 3 км на изход. Това съобщиха от пресцентъра на ГД „Гранична полиция“. Информацията за трафика на граничните контролно пропускателни пунктове е към 6.00 часа. На българо-румънската граница на ГКПП \"Дунав мост\" - Видин на изход трафикът е интензивен. На българо-сръбската, българо-македонската и българо-гръцката граница трафикът е нормален на всички ГКПП. Фериботът Оряхово - Бекет работи само в светлата част от деня поради ниско ниво на река Дунав.", "date": "2017.08.21", "title": "4 км опашка от тирове на \"Капитан Андреево\", на \"Лесово\" - 3 км"}
{"url": "https://www.24chasa.bg/novini/article/6400485", "text": "      Преди 2 месеца журналистите от новините на БНТ се събраха на прощален купон за Вяра Анкова. Направиха го в деня, в който станаха официално известни кандидатите за нейния пост. Дотогава имената им се носеха от уста на уста като поредния слух за предстоящата смяна - уж е сигурно, но още не е казано по телевизията. Новинарската подкрепа за Анкова в БНТ е всеизвестна и многогодишна. Тя е демонстрирана още преди 7 години, когато известната журналистка се явява за първи път на конкурса за шеф на телевизията и го печели безапелационно. Зад нея застават колегите ѝ от БНТ, известни от тв екрана не толкова заради всекидневното си появяване, колкото с качеството на журналистиката, която правят. Една от причините - до този момент Анкова е била една от тях. Втората причина - имат ѝ доверие, че тя ще поддържа високите им критерии за професионализъм. Седем години по-късно - след два успешни мандата, напротив - продължават да я обичат и защитават както и в началото. Което вероятно е най-големият комплимент за един успешен ръководител. Другият комплимент са постиженията на БНТ, създадени именно при нейното управление: - качествени новини и силни публицистични предавания. Това е т.нар. школа на БНТ, допълнена от доверието, което зрителите продължават да имат към обществената телевизия. “Казаха го по телевизията” и “Дават го по първи канал” са все реплики, които се отнасят именно за БНТ. Под номер едно на телевизора продължава да стои програмата на БНТ в почти всяко домакинство; - интересни и добре заснети български сериали, вече продадени и излъчвани и навън. Най-големият успех на БНТ през последните години е “Под прикритие”, към който зрителският интерес у нас се равняваше на интереса към “Игра на тронове” - толкова чакан и толкова обсъждан. С тази разлика, че сериалът на БНТ (както и другите ѝ филмови продукции) е големият плюс за българската култура и всички нейни автори - сценаристи, артисти, оператори, художници, писатели, режисьори и т.н.; - немислим доскоро успех на световната музикална сцена - България стигна до второ място на Евровизия и веднага се роди шегата “Да му мисли финансовият министър, ако в една и съща година правим Евровизия и председателстваме ЕС”. Година преди това БНТ организира детската Евровизия в София. Защото е изкуствено удължен. Преди година с промяна в медийния закон (Закона за радиото и телевизията) мандатът на генералния директор на обществените медии - БНТ и БНР, получи възможност за временно удължаване при нужда. Т.е., ако по някаква причина не бъде избран нов ръководител. Така например и сега ако СЕМ гласува три пъти и трите пъти не събере мнозинство, Анкова остава до следващ конкурс, макар мандатът да е 3-годишен. След законовата промяна СЕМ показа готовност да обяви конкурс, но бързо се отказа с мотива, че ситуацията се политизира твърде много, което злепоставя бъдещите кандидати. Това се случи, след като се появиха публикации кой, как и защо ще стане директор на БНТ. Впрочем, дни преди развръзката в сегашния конкурс - финалът му е на 23 август, пак има подобни глупави публикации, които “експертно” обясняват как Вяра Анкова не е обявила публично дали иска да продължи да е шеф. Дори и да иска, няма как да го обяви нито публично, нито тайно, защото нищо не зависи от нейното желание. В закона пише 3 години за мандат и максимум два мандата. Всяко закъснение в тези срокове е изкуствено забавяне на процесите и поражда напрежение в системата. Въпреки досегашната мотивация на СЕМ за отлагане на конкурса, подобно напрежение се появи и сега в БНТ. един нов конкурс И тази липса на хоризонт за управленски действия, за нови идеи, за създаване на бюджет и дългосрочно развитие на БНТ всъщност е най-големият проблем пред обществената телевизия. Няма как шефът ѝ да замисли например разпространение на тв съдържанието върху нови технологични платформи, ако не знае колко време има пред себе си - месец, 8 месеца или 2 години. Напрежението или по-скоро липсата на мотивация за работа се предава надолу и по целия телевизионен екип. Така че нито СЕМ има намерение да удължава това, нито на Анкова би ѝ било комфортно да работи ден за ден. Приказите как БНТ щяла да се провали при отразяването на председателството ни, ако е с нов шеф, са глупости на търкалета. Да не би Анкова да тръгне с камера и оператор да снима събранията на европейски чиновници? А презумпцията, че екипът на БНТ няма да се справи с подобна репортерска задача, ако я няма Вяра (така галено я наричат всички в БНТ), е огромна обида за качествата на журналистите там. Все пак те знаят как да отразяват мащабни национални и международни събития от 1959 г. насам (тогава е създадена). Няма друга медия в страната ни освен БНР с подобен опит. Другата още по-важна причина да се спре изкуственото удължаване е, че в момента протича редовно обявен конкурс с легитимни кандидати в него. Който и да бъде избран, едва ли ще предизвика стачки и масово недоволство сред огромния колектив от 2000 души, които работят в БНТ. Това е изводът, до който стигнаха синдикалните организации в БНТ, след като по традиция изслушаха участниците в конкурса. От шестимата само Константин Каменаров не се е срещнал с тях, тъй като не е бил в страната. Останалите петима - Сашо Йовков, Валерий Тодоров, Емил Кошлуков, Тома Иванов и Иван Гарелов, разказаха концепциите си пред хората от БНТ седмица преди финала на конкурса. След това синдикатите написаха писмо до СЕМ и обобщиха впечатленията си така - предпочитат новият шеф да е познат на екипа на БНТ и изборът да не е политически, а професионален. Синдикатите в обществената телевизия са сериозна сила и в момента са поне 4 на брой. Стигали са и до 7. Представители са на всички големи синдикални организации в страната и се чувстват силни, защото зад тях стоят огромни маси хора. Най-голяма е групата на техническите звена, където работят над 800 души. Правило за всяка обществена група е, че познатото се възприема по-лесно от чуждото, което не знаеш какво ще ти донесе. Историята на БНТ също го доказва - през 2003 г. генерален директор става проф. Емил Владков, посрещнат с масови протести на журналистите пред сградата на “Сан Стефано” 29 и издържал на поста няколко месеца. Оттам насетне в СЕМ предпочитат да се съобразяват, макар и без да го обявяват официално, с настроенията в телевизията. В категорията на познатото за БНТ влизат четирима от кандидатите - Сашо Йовков, Иван Гарелов, Тома Иванов и Константин Каменаров.  е спортният журналист с много дълга кариера в БНТ. Той е интелигентен, представителен и отдавна е заявил своето желание да участва в надпреварата за поста. Негов минус е, че е възприеман като тясно специализиран в професията си. Преди години е свързван в близки отношения с Бетина Жотева, която сега е в състава на СЕМ. Предвид отдавнашната им раздяла това едва ли би се възприело като конфликт на интереси. В противен случай се очаква тя да подаде отвод при гласуването за него. , все още наричан Мистър Панорама, е единственият, който си направи предизборна кампания - поръча социологическо проучване за популярността си (която е извън съмнение), както и потърси обществена подкрепа за кандидатурата си. Възрастта му обаче е двузначна - от една страна, той е с голям опит, от друга, в края на мандата ще е на 80 години. Той е и единият от кандидатите, за които компроматно бе припомнено, че е агент на Държавна сигурност. В медийния закон лустрация липсва, но от шефа на БНТ все пак се очаква да отговаря и на някои неписани условия.  е минал по всички стълби на тв кариерата в БНТ - главен счетоводител, финансов директор, и.д. генерален директор. После член на СЕМ, участвал е и в промените на медийния закон. Има и познанията, и опита, въпреки че през последните години работи в пресцентъра на Министерството на отбраната. Някои среди го възприемат като един от фаворитите в конкурса. За още по-категоричен фаворит обаче е посочван  - лекар по образование (без да е практикувал), бивш оперативен директор на БНТ (длъжност, появила се с него и отмряла след напускането му), бивш тв водещ, съпруг на красивата Радина Червенова от БНТ, винаги усмихнат събеседник. Твърди, че се занимава с бизнес през последните години. Близък е с доста от големите продуценти у нас, поради което се смята, че те са и негово лоби в конкурса за шеф на БНТ. Външните лица за БНТ са последните двама, които ще се явят на конкурса - Емил Кошлуков и Валерий Тодоров. И е много възможно именно между тях двамата да е истинската надпревара за поста. Ето защо. Нестандартната кандидатура в този конкурс беше на  . И не защото наистина беше неочаквана, а заради личността на Кошлуков - той самият извън рамките на всяка система, остроумен, иновативен, нетрадиционен. Голяма част от медийната среда му симпатизира, а и очаква, че точно той ще промени БНТ към добро, няма да я върне в миналото. Шегата на деня в БНР за него е, че с избирането му ще спрат да обсъждат националното радио за щяло и нещяло. Професионалната му биография обаче се превърна в мишена на онези, които много внимават да няма драстични промени в БНТ и многобройните дирекции, които се занимават с техническо оборудване, кино, седмични предавания, риалити програми и др., да продължат с продукцията си - добра или лоша. Според публикация в “Капитал” сред документите му, подадени в СЕМ, управленският му стаж включва и длъжността програмен директор на партийната телевизия “Алфа”. Това не е потвърдено от никой член на СЕМ, защото нямат право, а освен това не е забранено от закона, но свързването му с “Атака” цели да бъде злепоставен предварително.  се очертава като спокойния кандидат. Познат е на БНТ, бил е кореспондент на медията в Русия. Иначе има два мандата начело на БНР, белязани от спокоен подем на медията - радиото се обнови технологично, създаде нови станции и програми, бюджетът и предаванията се подготвят отговорно и не създават скандали. “Тригодишният ми внук не гледа телевизия, ползва други устройства, значи нещо много сериозно трябва да се промени в посока на технологичното бъдеще”, казва самият Тодоров. За първи път на конкурса за шеф на БНТ се явяват толкова много хора, изградили името си в журналистиката. И за първи път са само мъже. Един от тях трябва да продължи това, което две жени - Уляна Пръмова и Вяра Анкова, постигнаха всяка за по два мандата в БНТ - успяха да я превърнат в обществена. Преди това всички - и зрители, и служители в БНТ, я наричаха държавната телевизия. Вероятно заради липсата на стабилност и лашкането между влиянията на различни политици. Показателно е, че от 1989 г. до 2004-а, когато начело застава Уляна Пръмова, буквално всяка година е сменян генералният директор. Тя първа след демокрацията изкарва пълен мандат и е избрана за втори. Същият модел е повторен и от Анкова.", "date": "2017.08.21", "title": "След три дни БНТ ще има нов директор, май"}
{"url": "https://www.24chasa.bg/novini/article/6401004", "text": "130 пожара на ден са гасени през последната седмица, когато е имало 1000 пожара, но в момента всички са под контрол. В момента има 3 по-сериозни огнища – Ямбол, Стара Загора и Хасково, но те не се разпространяват, увери пред   главен комисар Николай Николов, директор на пожарна безопасност. Има много сериозни щети в Маточина, хиляди декари са унищожени. Този сезон е по-тежък от миналия.  Унищожени са 20 000 дка гори, само за август са унищожени 10 000 дка, а възстановяването им струва милиони. 23 000 пожара до момента са погасени за годината, 1200 живота пряко са спасени. 91 човека са загинали при пожари от началото на 2017 г., главно възрастни хора. Основните причини са неправилно използване на отоплителни уреди. Няма случай, когато пожарна кола да отиде на място без вода, но тоновете в нея се изразходват за две минути, каза още Николов.", "date": "2017.08.21", "title": "130 пожара на ден гасени през последната седмица, 23 000 за година"}
{"url": "https://www.24chasa.bg/novini/article/6401006", "text": ", бяха отведени с хеликоптер в болница в Сингапур, съобщи флотът на САЩ. И четиримата са с наранявания, които не застрашават живота им, според съобщението, цитирано от ДПА. Петият моряк е по-леко ранен и не се нуждае от допълнителни медицински грижи. Продължават спасително-издирвателните операции за 10 други моряци, които са в неизвестност, цитира БТА. Американският миноносец, който е получил повреда на борда, плава към военноморската база Чанги в Сингапур, се казва в съобщението и се добавя, че не се виждат петна от петрол на повърхността на водата близо до кораба.", "date": "2017.08.21", "title": "Откараха 4-ма от ранените от катастрофиралия американски кораб в болница в Сингапур"}
{"url": "https://www.24chasa.bg/novini/article/6401021", "text": "Канцлерът на ФРГ Ангела Меркел не изключва възможността за предприемане на допълнителни мерки за затягане на германската линия срещу Турция, съобщава националният ежедневник Die Frankfurter Allgemeine Zeitung, цитиран от \"Фокус\". „Трябва винаги да сме подготвени за следващи стъпки“, подчерта германският лидер в изявление за телевизионния канал RTL. Писателят Доган Акханли обясни ареста си с критичните текстове за Турция, които пише. Той бе арестуван в събота в Турция, където бе на почивка. Ден по-късно бе освободен, но няма да може да напусне страната, докато не бъде финализирана процедурата срещу него, припомнят от редакцията.", "date": "2017.08.21", "title": "Меркел за Турция: Подготвят се и други стъпки"}
{"url": "https://www.24chasa.bg/novini/article/6401017", "text": "В арабския свят има дисклокация на финансови средства. Катар се скара с дргуги 4 страни, защото са мюсюлмански. Сега 4 милиарда търсят къде да бъдат инвестирани. Това са свободни средства от света. За такива неща си говорим с Доган.  Ахмед Доган е скромен човек, който живее в хотел с две звезди. Такива са и Боянския сарай, както го наричате, същото е и край морето\", каза Димитър Тадаръков в сутрешния блок на   за почетния председател на ДПС, който е негов дългогодишен приятел и го посещава всяка седмица.  В арабския свят има дислокация на финансови средства. Катар се скара с други 4 страни, защото са мюсюлмански. Сега 4 милиарда търсят къде да бъдат инвестирани. Това са свободни средства от света. За такива неща си говорим с Доган. Той е перфектен организатор. Когато аз съм бил там не е имало никой. Не съм член на ДПС, не знам там дали има напрежение в партията. С Доган си говорим за България и защо тук се живее зле, каза Димитър Тадаръков.  \"Децата не успяха да изядат г-н Доган. Гюнер Тахир изчезна, Осман Октай, Касим Дал, Лютви Местан - също. Един човек, който на 25 г. е прочел 23000 тома литература не може да бъде сломен и унижен. Той е еталон на българин, който обича България. Не си е позволил никога да отиде в Турция и да осъществявава политика на Турция в България\", допълни още земеделецът. Според него Доган ще излезе отново на полтическата сцена ако се появи диктатура.  \"Той е българина, който не допусна кръв в България. Един човек, който е живял в килия на смъртник не можеш да го пречупиш\", каза Тадаръков за опитите Доган да бъде замесен в скандали 5 години след като е напуснал политиката.   Доган не е имал отношения с Цветан Василев. Имали са 2 срещи. Доколкото знам той също загуби пари от КТБ, допълни Димитър Тадаръков. ", "date": "2017.08.21", "title": "Тадаръков: Доган е скромен човек, който живее в хотел с 2 звезди"}
{"url": "https://www.24chasa.bg/novini/article/6401019", "text": "В последните 2 години в Западна Европа вече има 150 атентати или опита за атентати, някои от тях успешни. Това вече е всекидневие, обяви пред   Алекс Алексиев. И властите като че ли помагат на тази работата. Какво искам да кажа. Бях преди месец в Мадрид и там имаше надпис: Добре дошли имигранти. В същото време огромното мнозинство от испанците са против мигрантите. Очевидно настроенията на властите и населението се разминават, каза експертът. Не може да не се забележи, че вълната от мигранти носи нови проблеми. Много от тези хора нямат понятие от европейки норми. Значи каниш хора, които не могат да се адаптират към европейките нрави и те се радикализират бързоя посочи експертът. Алексиев  се съмнява, че Ислямска държава е отговорна за атаката в Барселона. Това са хора, които се радикализират в Европа и вършат нападенията независимо. Те мразят идеята за Европа, те са срещу неверниците, каза Алексиев, Според него обаче опасността за България е значително по-малка отколкото в Западна Европа. Предстоящото председателство едва ли има значение за засилването на опасността, по-важно е службите много внимателно да следят радикализацията.", "date": "2017.08.21", "title": "Алекс Алексиев: За 2 години в Европа имаше 150 атентата или опити, това е всекидневие"}
{"url": "https://www.24chasa.bg/novini/article/6401030", "text": "Катастрофа на Е-79 прати трима души в болница тази сутрин, предаде  . Челно са се ударили лек автомобил и пътнически микробус. Катастрофата е станала на главен път Е-79, на изхода на Струмяни в посока Сандански, в 7.30 часа. Пътническият автобус се е движел по линията Сандански – Микрево. Тримата ранени са откарани в МБАЛ Сандански. Движението в района на катастрофата се осъществява в едната лента, осъществява се от Пътна полиция.", "date": "2017.08.21", "title": "Челен удар между кола и микробус край Сандански, трима са ранени"}
{"url": "https://www.24chasa.bg/novini/article/6401040", "text": "Сградата на кметството  в село Софрониево се продава на търг заради големи задължения на община Мизия към НАП - над 1 млн. лева за неплатени осигуровки. Най-скандалното е, че никой от селото - нито кметицата, нито общинските съветници, не е знаел, че сградата ще бъде предложена на търг, показа репортаж на Би Ти Ви. Хората не знаят къде ще бъде преместено кметството, ако на 14 септември се осъществи вторият търг. В сградата е разположен и клубът на пенсионера, разказват хората, които са свикнали да се събират там. Там била и здравната служба. Жителите на селото са насочили гнева си към кмета на община Мизия, когото наричат фараон, защото 12 г, управлявал. Той обяснил, че сградата няма да се продаде, защото щял да се тегли голям заем - около 2 млн,  Продават две сгради и в село Крушево, които са ремонтирани - читалището и пенсионерския клуб. В читалището е направен ремонт по европейски програми. Там са вложени 500 000 лежа през 2015 г. Кметът на селото призовава за намеса на централните власти, иначе ще организира неподчинение.  ", "date": "2017.08.21", "title": "Продават сгради на кметство и читалище заради дългове"}
{"url": "https://www.24chasa.bg/novini/article/6401024", "text": "Жестоко убийство на младо момиче разследва полицията в Бургас. Окървавеното тяло на жертвата е открито в асансьор на бл.108 в най-големия жилищен комплекс \"Меден рудник\". Все още няма официална информация за самоличността на убитата, няма задържани. Според запознати тялото е открито от съседи, които алармирали полицията късно снощи. Осведомени твърдят, че момичето е било цялото в кръв, най-вероятно намушкано. В момента оперативно-следствена група извършва оглед на местопрестъплението, разпитват се обитатели от 2-ри вход в блока, в чийто асансьор е открит трупа. Работи се по няколко версии, между които убийство от ревност.  ", "date": "2017.08.21", "title": "Жестоко убийство в Бургас, момиче открито мъртво в асансьор"}
{"url": "https://www.24chasa.bg/novini/article/6401058", "text": "Екстремален e индексът за пожароопасност в 4 области на страната, сочи справка на сайта на Националния институт по метеорология и хидрология (НИМХ) към Българската академия на науките, цитира \"Фокус\". Най-високата степен на опасност от възникване на пожари е в сила за областите: Благоевград, Пазарджик, Пловдив и Хасково. Там е възможно възникването на бързо разпространяващи се, много силни и трудни за овладяване пожари.", "date": "2017.08.21", "title": "Опасност от пожари в 4 области на страната"}
{"url": "https://www.24chasa.bg/novini/article/6401066", "text": "След двойната терористична атака в Испания каталонската полиция е извършила нов обиск на жилище в Рипол, предава германският телевизионен канал ZDF, цитира \"Фокус\". В ранните часове на понеделник полицейски служители са нахлули в квартира в квартал Сант Пере. Свидетели разказаха за „значителна операция“, в която са задействани униформени и цивилни полицаи. В рамките на провеждането й трафикът в Стария град е бил изцяло блокиран. По данни на местни медии при акцията са иззети две чанти. Какво обаче е съдържанието им към момента не се уточнява.", "date": "2017.08.21", "title": "Нов обиск на жилище в Рипол след атентатите в Испания"}
{"url": "https://www.24chasa.bg/novini/article/6401077", "text": ". „Аз все още не бях започнал да пея. Бях там като посетител към момента, в който блюстителите на реда акостираха и ме помолиха да се легитимирам. А в акта пише, че не съм собственик на озвучителната техника, а „гост изпълнител, разрешил и допуснал озвучаване в откритата площ на заведението”, поясни Ваклинов пред  . Той определи издаденото му наказателно постановление като „крайно несъстоятелно, смехотворно и абсурдно”. „Все още не знам в какъв размер е глобата, но вече обжалвам акта”, каза още репортерът.", "date": "2017.08.21", "title": "Боби Ваклинов: Все още не знам в какъв размер е глобата, но вече обжалвам акта (Видео)"}
{"url": "https://www.24chasa.bg/novini/article/6401068", "text": "Стабилността на пенсионната система е гарантирана до 2040 година, но след това ще са нужни нови реформи, обяви по   министърът на труда и социалната политика Бисер Петков. Няма вариант обаче хората да останат без пенсии, допълни той.  Министърът посочи, че усилията са насочени към образованието и обхващане на цялото българско население в образование, за да се намали процента на отпадащите от училище и работната сила да отговаря на изискването на търсенето на работна сила. По думите му недостигът на квалифициларана работна сила е един от най-големите проблеми. Петков допълни още, че сред безработните голяма част са неактивните, онези които отдавна са без работа. В отговор на въпрос, Бисер Петков посочи, че по програма \"Развитие на човешките ресурси\" са осигурени 20 млн. лева, с които да се плаща на безработни да гледат деца на майки, които искат да се върнат на работа преди да е приключило майчинството им. Средствата ще стигнат за около 2000 души. Петков отчете, че от юни, когато с промени в законите е въведено изплащане на половината обезщетение за майчинство на жени, които се връщат на работа по-рано, от тази възможност са се възползвали 255 души.", "date": "2017.08.21", "title": "Бисер Петков: Стабилността на пенсионната система е гарантирана до 2040 година"}
{"url": "https://www.24chasa.bg/novini/article/6397599", "text": "Роденият в Германия майстор-готвач Карстен Рабе поема кулинарните предизвикателства на Хилтън София. Новият главен готвач на хотела има над 25-годишен опит в хотелиерството, като страстта му готварството започва още в ранна детска възраст. Шеф Рабе е работил в различни хотели и ресторанти в зеления крайбрежен град край река Елба до 2000-та година, когато тръгва на истинско околосветско пътешествие по света – от САЩ до Ирландия, през Швейцария, Хърватия, Йордания, Бермудските острови и Египет. Изкачвал е стълбицата на кулинарното майсторство в различни хотелиерски вериги - Кемпински, Льо Меридиен, Мариот, Фор Сийзънс и Риц-Карлтън. Първите проекти на Карстен Рабе в Хилтън София са свързани с бюфета на закуска, с есенното меню на ресторант „Сезони“ и възобновяването на неделния брънч от средата на месец септември.", "date": "2017.08.21", "title": "Хилтън София привлече кулинарния талант Карстен Рабе"}
{"url": "https://www.24chasa.bg/novini/article/6401105", "text": "По инициатива на TISPOL - европейската мрежа на службите на пътна полиция, от 21 до 27 август 2017 г. на територията на всички държави-членки ще бъде извършен засилен контрол по спазване на разрешената максимална скорост за движение, съобщават от МВР. Нарушенията, свързани с превишаване на разрешената скорост за движение, са често срещано явление във всички европейски държави и са признати като най-сериозната причина за тежки пътно-транспортни произшествия и смърт по пътищата в Европа, отчитат от европейската мрежа. Превишената и несъобразена скорост продължава да е с най-голям дял за катастрофите по вина на водачите. По този показател данните за България са над средното ниво в сравнение с държавите-членки на Европейския съюз. Именно затова осъществяването на засилен контрол по спазване на скоростните режими е от изключително значение за подобряването на пътната обстановка и намаляване на жертвите по пътищата, отбелязват от МВР. По време на проверките, освен за превишаване на разрешената скорост за движение, ще се извършват проверки за валидна задължителна застраховка \"Гражданска отговорност\" на автомобилистите.", "date": "2017.08.21", "title": "Започва акция за засилен контрол по спазване на максимална скорост за движение"}
{"url": "https://www.24chasa.bg/novini/article/6397561", "text": "Нагла схема с преотдаване на земя лъсна в няколко района на страната. Първо за това сигнализираха от Националната асоциация на зърнопроизводителите (НАЗ), която е препоръчала на своите членове да избягват сделки за наем с подобни фирми. Информацията е подадена и в Министерството на земеделието. Схемата е следната: две русенски фирми са се сдобили с информация за земя в цялата страна, която попада в категорията „бели петна“. След това измамниците са направили фалшиви договори, вписали са ги, сдобили са се по този начин с правни основания за ползване и сега преотдават земята. С фалшиви договори за собственост върху тези „бели петна“ фирмите преотдавали под наем терените, като сключвали наглед изгодни за арендаторите тригодишни договори. Веднага след като превеждали парите за наем за три години напред обаче, арендаторите остават излъгани, защото тези фирми изчезвали от правното пространство, а земеделците остават без земя и без рента, която вече са превели на мнимите собственици на тези \"бели петна\". Собствениците на земята обаче дори не подозират какво става. В схемата са използвани данни за \"белите петна\" в цялата страна, които са от компетенциите на държавните органи и най-вече от „кухнята“ на фонд „Земеделие“. Двете русенски фирми обаче разполагат с точна информация, за да изпълнят схемата си. Защото става въпрос за земя на наследници, непотърсили до момента своята собственост, които са неоткриваеми и затова е лесно да се фалшифицират документи от тяхно име, казват от НАЗ. Въпросните спекулативни аграрни фирми са пуснали пипала и писма из доста области, че отдават под наем земя на фермери. „Предлагат земя и на наши членове при цени, забележете, от 100 лева нагоре за декар“, казва шефът на НАЗ Светослав Русалов пред в. „Български фермер“. „Хората търсят земя и когато получат изгодни условия за наем, естествено е да приемат. Проблемът лъсва в общинската служба, защото тези договори са фалшиви и се хващат от администрацията. Проблемът е, че арендаторът вече е дал парите за земя, която на практика се обработва от друг“, посочва експертът. Той обясни, че тези фирми дори са организирали и нещо като аукцион и пишат по електронните пощи предложения до стопани дали искат да наемат от тях земя веднага. Асоциацията вече е информирала Министерството на земеделието, храните и горите за тази схема. НАЗ е изпратила уведомителни писма и до всички свои членове, за да ги информира да не се подвеждат. \"Получихме информация, че тези фирми действат вече и на територията на област Видин и има сключени наемни договори за 3-годишен срок за ползване. В последните дни и колеги от Враца и Монтана ни сигнализират, че вече и в техните райони са засечени случаи със сключени фиктивни договори за пренаемане и преарендуване на имоти бели петна - по-рано ни бе съобщено за областите Русе, Разград и Велико Търново“, се посочва още в съобщението на НАЗ до зърнопроизводителите. Големите фирми в бранша са категорични, че това вреди на целия отрасъл. Заради такива практики, хората са недоверчиви дори към компаниите с име и експертиза за пазара и още повече се затрудняват сделките. Неправомерното ползване на земеделска земя е един от основните проблеми в момента и е задължително в най-скоро време да се стъпи на чиста нормативна база. До 31 юли, всеки собственик подава в общинската служба по земеделие по местонахождение на имота декларация по образец (по чл. 37б от ЗСПЗЗ), в която се посочват формата на стопанисване и начинът на трайно ползване на земите. На практика белите петна са именно онези имоти, за които няма сключени договори и не са подадени такива декларации от собствениците. Те се разпределя на друг земеделски производител със заповед на директора на Областна дирекция “Земеделие“. Така собственикът на имота стига до ситуация, в която се оказва, че някой обработва земята му без да има подписан договор за наем/аренда. Въпросът е какво се случва с рентата, която следва да получи собственкът? Арендаторът трябва да превежда сумите по разпределените му „бели петна” по специална банкова сметка към Общинската служба Земеделие. От нея собственикът може да получи рентата под формата на парични средства. Размерът се определя на база средното годишно рентно плащане за землището.", "date": "2017.08.21", "title": "Измамна схема със земеделска земя изправи на нокти фермерите"}
{"url": "https://www.24chasa.bg/novini/article/6401108", "text": "Петима души са загинали при катастрофи през последното денонощие, съобщиха от МВР. На територията на страната са станали 26 пътни произшествия. Ранени са 35 човека, като за трима от тях има опасност за живота. В София са регистрирани 35 леки и пет тежки катастрофи, при които са пострадали петима.                                                                                                                                                                                                                                                                                                                       ", "date": "2017.08.21", "title": "Пет жертви на катастрофи за денонощие"}
{"url": "https://www.24chasa.bg/novini/article/6401118", "text": "Трафикът през \"Дунав мост\" се е увеличил двойно за една година, заяви пред   директорът на митницата в Русе Венцислав Халаджов, а според областния управител на Русе Галин Григоров решението за задръстванията на съоръжението е да се изгради паралелен мост, който да се свърже с бъдещата магистрала Русе-Велико Търново. От митница Русе твърдят, че обработката на документите отнема 2-3 минути, а шофьори се оплакват, че им се налага да чакат с часове, за да преминат през \"Дунав мост\".", "date": "2017.08.21", "title": "Трафикът през \"Дунав мост\" при Русе се е увеличил двойно за година"}
{"url": "https://www.24chasa.bg/novini/article/6401126", "text": "Всички служители на сръбското посолство в Скопие са извикани за спешни консултации в Белград, но засега не е известна причината за това. Посолството е празно, а охраната на сградата е засилена, съобщават македонските телевизии. Македонският министър на вътрешните работи Оливер Спасовски кратко заяви за Нова ТВ, че \"след получената информация, че посолството на Сърбия се оттегля на консултации в Белград, по искане на посолството МВР взима мерки за засилена охрана на техните обекти\", цитира БТА. В македонското външно министерство казват, че са получили нота за оттеглянето на посолството, но нямат информации за причината. Сръбският посланик Душанка Дивяк Томич заяви за агенция Бета, че засега не може да коментира ситуацията и обяви, че сръбското външно министерство ще излезе по-късно днес с повече информация. Според телевизия Телма сръбското посолство, позовавайки се на Женевската конвенция, поискало от македонските власти да засилят охраната в целия обект на дипломатическото представителство в Скопие.", "date": "2017.08.21", "title": "Сръбското посолство в Скопие е извикано за спешни консултации в Белград"}
{"url": "https://www.24chasa.bg/novini/article/6401166", "text": "Полицията в испанския автономен регион Каталония съобщи в понеделник, че е идентифицирала водача на микробуса, с който бе извършено нападението в сърцето на Барселона, предава АФП. Името му не бе разкрито, но регионалният вътрешен министър Хоаким Форн заяви пред местно радио, че „всичко подсказва, че шофьорът на вана е бил Юнес Абуякуб“. Той е последният заподозрян, който полицията издирва за атентата в каталонската столица, предава Фокус. В резултат на терористичният атентат в Барселона загинаха 14 души, а над 100 други бяха ранени. Засегнати от атаката са над 34 националности.", "date": "2017.08.21", "title": "Юнес Абуякуб е управлявал вана, с който бе извършен атентата в Барселона"}
{"url": "https://www.24chasa.bg/novini/article/6401154", "text": ", е непълнолетно и най-вероятно е станало жертва на грабеж, научи \"24 часа\". Съседи от блок 108, в който се е случил фаталният инцидент, разказаха, че около 17.00 часа вчера са чули викове, но са помислили, че те идват от детската площадка до блока.  \"Тук винаги е оживено, играят много деца, а и заради санирането на блока е и много шумно. Едва към 17.30 ч. човек от входа е отворил асансьора и е видял безжизнения труп на момичето\", разказа младеж от блока. От Апелативната прокуратура съобщиха, че ще изнесат повече информация на брифинг в 13.00 часа днес. По непотвърдени данни има задържано непълнолетно момче.", "date": "2017.08.21", "title": "Убитото момиче в Бургас е непълнолетно, има задържан"}
{"url": "https://www.24chasa.bg/novini/article/6401367", "text": "Горски пожар бушува от снощи на няколко километра от административния център на остров Закинтос, за щастие къщи на острова не са изложени на опасност, съобщава гръцката държавна телевизия ЕРТ. Друг пожар гори в областта Илия, на полуостров Пелопонес. Огънят изпепелява горска растителност в непристъпен район, без да застрашава населени места, цитира БТА. Властите в Гърция днес предупреждават за висок риск от пожари най-вече по Йонийските острови и по някои острови в източната част на Егейско море.", "date": "2017.08.21", "title": "Пожари на остров Закинтос и полуостров Пелопонес"}
{"url": "https://www.24chasa.bg/novini/article/6401381", "text": "Гръцката полиция е заловила трима роми по обвинения за умишлен палеж на остров Корфу, унищожил около десет декара маслинови дръвчета, съобщава в.\"Катимерини\". Огънят е щял да стигне до две вили и един склад, ако не е била бързата намеса на пожарникарите, предаде БТА. Тримата арестувани са предадени на следствените власти. Това е пореден случай на задържани подпалвачи в Гърция, където властите подозират, че много от избухналите в последно време пожари са били умишлени.", "date": "2017.08.21", "title": "Арестуваха трима роми в Гърция по обвинения за умишлен палеж"}
{"url": "https://www.24chasa.bg/novini/article/6401384", "text": "Мароканецът Юнес Абуякуб, издирван за атентата в Барселона, е започнал последната година да показва по-консервативно религиозно поведение, казват близките му. Членовете на семейството му били шокирани и разгневени, след като разбрали за участието на 22-годишния Абуякуб, неговия брат и двама братовчеди в нападението, предаде Ройтерс. Братът на Юнес Абуякуб - Ел Хусейн и първите му братовчеди Мохамед и Омар Хишами са трима от петимата убити от полицията в каталунския град Камбрилс, цитира БТА. Близки в родния им град Мрирт - на 150 км югоизточно от Рабат, казаха, че за последно са виждали Юнес и Мохамед през март, когато те неочаквано пристигнали на гости. Преди това според тяхна братовчедка Юнес бил напълно нормален, но тогава й направило впечатление, че отказвал да се ръкува с жени. От двамата по-консервативният бил Мохамед, който допреди три години посещавал нощни заведения и пиел алкохол, преди рязко да промени поведението си. Според нея той бил оказал отрицателно влияние върху Юнес. Тяхната баба била категорична, че каквото и да се е случило с внуците й, промяната е станала в Европа, а не в Мароко. Тя смятала, че е възможно те да са попаднали под влиянието на имама Абделбаки Ес Сати в град Рипол, чийто хазяин съобщил, че е напуснал града два дни преди атаката. Ройтерс посочва, че градчето Мрирт е бедно и отдалечено място, повечето от чиито жители са емигрирали в Европа. Самият Юнес отишъл в Испания през 1999 - година след като баща му отплавал за там с лодка от Мароко.", "date": "2017.08.21", "title": "Издирваният за атентата в Барселона Абуякуб демонстрирал консервативно религиозно поведение"}
{"url": "https://www.24chasa.bg/novini/article/6401385", "text": "\"Бум\" на бежанци и мигранти по островите в северната част на Егейско море са регистрирали гръцките власти от петък до днес, съобщава изданието \"Катимерини\", цитирано от БТА. Общо на островите до сутринта са пристигнали 633 души, от които 147 - на остров Лесбос, 256 - на Хиос, и 230 - на Самос. Започнала е регистрация на бежанците и мигрантите. Междувременно властите са арестували 15 души, двама от които, един алжирец и един египтянин, ще бъдат върнати обратно в Турция.", "date": "2017.08.21", "title": "\"Бум\" на мигранти по островите в Егейско море"}
{"url": "https://www.24chasa.bg/novini/article/6401396", "text": "Две въоръжени и маскирани лица се опитаха да влязат в женското отделение на затвора Идризово в Скопие, съобщава македонският сайт МКД, цитиран от БТА. Инцидентът станал снощи към 21 часа местно време. Двамата се доближили и започнали да хвърлят предмети по прозорците. Осъдените жени сигнализирали на охраната, която веднага се намесила. Двамата маскирани стреляли във въздуха, няма ранени. След това двамата избягали. Според директора на затвора в Идризово не става въпрос за опит за бягство. За случая е сигнализирано в МВР и разследването трябва да покаже кой и защо се е опитал да влезе в затвора и дали става дума за опит за бягство на някоя от осъдените.", "date": "2017.08.21", "title": "Въоръжени и маскирани се опитаха да нахлуят в македонски затвор"}
{"url": "https://www.24chasa.bg/novini/article/6401418", "text": "Най-малко един човек е загинал и един е ранен във френския пристанищен град Марсилия, след като микробус се е блъснала в навесите на две автобусни спирки, съобщи Ройтерс, позовавайки се на полицейски източник. Шофьорът е арестуван на място. Той е 35-годишен и има сведения, че е с психични проблеми. \"За момента нямаме информация за мотивите му\", е казал източникът. Властите предупредиха чрез Туитър, че полицията извършва операция на Старото пристанище и съветва хората да избягват този район, съобщи БТА.                                                                                                                                                                                                                                                                                                                       ", "date": "2017.08.21", "title": "Един загина, а друг е ранен, след като микробус се вряза в 2 спирки в Марсилия (Обновена, снимки)"}
{"url": "https://www.24chasa.bg/novini/article/6401438", "text": "Лицензът на \"Емко\" ще бъде върнат веднага щом бъдат отстранени нарушенията. Това каза министърът на икономиката Емил Караниколов на брифинг в Министерството на икономиката днес. Работниците от оръжейните заводи в Трявна и Белица излязоха на протест днес заради отнетия лиценз. Лицензът за търговия на предприятието беше отнет от междуведомствената комисия, заради нарушения. Министърът каза, че са констатирани неправилно съхраняване на боеприпаси и други вещества, както и проблеми с пожарната безопасност Караниколов увери, че държавата застава зад работниците и благодари на представителите на завода, които са признали за нарушенията и работят по отстраняването им. По отношение на \"Дунарит\" министърът каза, че има правни затруднения и затова ръководството още не е сменено, предаде репортер на \"24 часа\". \"В последния един месец за мен много странно се нагнетява напрежението във военнопромишления комплекс. Искаме да разясним ситуацията предимно с дружеството „Емко“\", каза Караниколов. „Днес работниците излязоха на протест. Длъжен съм да кажа, че производството не е спирано в това дружество и то ще продължи да работи. Преди около месец и половина в Междуведомствения съвет по отбранителна индустрия и сигурност на доставките към Министерски съвет беше получена информация от МВР, с която бяхме информирани, че в складовете и производствената база на „Емко“ има няколко нарушения“, коментира Караниколов, предава Фокус. По думите му в складовата база се държат боеприпаси и вещества, които не трябва по закон да са на едно място. „Това е изключително опасно за работещите и населението в този регион. На двора на производствената площадка се държат боеприпаси, което е забранено от закона и е опасно дори за работещите. Има констатации и за нередности, свързани с пожарната безопасност“, каза още Емил Караниколов. „Няма имена. Има сигурност. Ние сме длъжни да осигурим сигурността на населението и на работниците. Това сме го направили, защото недей си Боже да се случи някакъв инцидент, тогава ще ни питате защо не сме предприели съответните мерки. Законът е ясен. При такава информация се предприемат тези действия. Искам да обърна внимание, че проверки са правени не само в това дружество, но и във всички други дружества, включително и държавните. Там не са констатирани такива нередности. Ако обаче бъдат установени нередности в частно или държавно дружество, ние ще предприемем абсолютно същите мерки“, каза още Караниколов.", "date": "2017.08.21", "title": "Караниколов: Държавата застава зад работниците в \"Емко\" (Обновена)"}
{"url": "https://www.24chasa.bg/novini/article/6401269", "text": "45-годишен мъж бе задържан за 24 часа, след като в нетрезво състояние допуснал пътнотранспортно произшествие. Посред бял ден, той навлязъл с автомобила си „Опел” в лентата за насрещно движение и се ударил челно в ТИР. Няма пострадали при инцидента, нанесени са само материални щети. Пристигналите на мястото полицейски служители установили с дрегер, че мъжът е седнал зад волана с 3.28 промила алкохолно съдържание и го задържали за срок до 24 часа. По информация на очевидци на място, с дрегер на шофьора са били измерени 4,5 промила. Те твърдят, че е имало спречкване между водачите на лекия и тежкотоварния автомобил, при което шофьорът на \"Опел\"-а е дал на задна скорост и умишлено се е ударил в камиона. По случая е образувано досъдебно производство.", "date": "2017.08.21", "title": "Силистренец се заби челно в ТИР с 3,28 промила (Обновена)"}
{"url": "https://www.24chasa.bg/novini/article/6401470", "text": "Временно не работи есемес системата за платено паркиране в синята и зелената зона на столицата. Това съобщиха от пресцентъра на Столична община. Центърът за градска мобилност уведомява своите клиенти, че заради проблеми в електрическото захранване SMS системата за уведомяване при платено паркиране в синята и зелената зона на столицата временно не работи. Центърът за градска мобилност апелира всички граждани, които искат да използват тази услуга, да използват хартиените талони. Центърът за градска мобилност се извинява за причиненото неудобство.", "date": "2017.08.21", "title": "Временно не работи есемес системата за платено паркиране в София"}
{"url": "https://www.24chasa.bg/novini/article/6401480", "text": "Строено преди повече от сто години училище в Силистра ще бъде изцяло ремонтирано и обновено. Заедно с него нова визия ще получи и една от детските ясли в централната градска част. Всичко това за над 5 милиона лева, част от инвестиционната програма на Общината. Топло и хидроизолация, подмяна на покривната конструкция и рехабилитация на физкултурния салон ще бъдат направени на строената през 1896 година сграда на силистренското училище „Св.св. Кирил и Методий“ в Силистра. Рехабилитация ще бъде направена и на новия корпус, строен преди трийсетина години. В двора на училището ще бъде изграден комплекс от игрища - за футбол, баскетбол, волейбол. Ще има и лекоатлетическа писта. Планирана е и цялостна подмяна на обзавеждането и оборудването на класните стаи. Както и изграждането на два асансьора за деца с двигателни увреждания. Докато завърши проектът в ОУ „Св.св. Кирил и Методий“ децата ще бъдат настанени в сградата на вече закрито учебно заведение. Преместването вече е направено, така че учебният процес да не пострада. Кабинетите са оборудвани и в готовност за 15-ти септември, коментира директорът на училището Георги Тончев. Рутинно ремонти се извършват и в другите училища на територията на Силистренска община. От администрацията са категорични, че учебната година ще започне без сътресения. По-късно се очаква да започне работата по детска ясла „Здравец“, защото нито един кандидат не се е явил на обществената поръчка за избор на изпълнител. В ход е втора процедура. Крайният срок и за двата обекта е юни 2019-та година.", "date": "2017.08.21", "title": "Училище и детска градина в Силистра ще бъдат ремонтирани за над 5 милиона лева"}
{"url": "https://www.24chasa.bg/novini/article/6401489", "text": "Доналд Тръмп се завръща днес в пребоядисания Бял дом след две седмици на хаотична ваканция. Моментът обаче е труден, предаде БТА Тъмни облаци са надвиснали над неотдавна започналото президентство на 71-годишния магнат на недвижими имоти, който бие по непопулярност всичките си предшественици. Тръмп съвсем не е намерил обединяващ тон и с всеки изминал ден създава все по-голямо усещане за хаос и импровизация в изпълнителната власт на най-голямата световна сила. От всички кризи, които сам предизвика в последните седем месеца, най-унищожителна безспорно бе тази, която породиха думите му по повод расистките насилия в Шарлотсвил. Той шокира, като заяви с лека ръка на пресконференция пред позлатените асансьори на \"Тръмп тауър\", че \"и двете страни\" (белите супремасисти и контрадемонстрантите) имат вина за станалото. Бившият кандидат за президент на Демократическата партия Ал Гор го посъветва да \"подаде оставка\", а бившият републикански кандидат за Белия дом Мит Ромни - \"да се извини\". Част от света на бизнеса вече открито демонстрира раздразнение. В лагера на републиканците критиките бяха дълго време \"неофициални\", но сега звучат все по-силно и настойчиво. С идеята, че такава непредвидимост на кормилото на държавата няма как да изтрае четири години. Едно ужасно и рязко изречение, изречено от сенатора републиканец Боб Коркър, който не може да бъде смятан за един от най-отявлените противници на Тръмп, обобщава масовото усещане на членовете на Голямата стара партия. \"Президентът досега не е показал, че е достатъчно стабилен и компетентен, за да успее\", заяви Коркър. Ясна е обаче целта, която президентът си е поставил за след ваканцията. Той все още се опитва да постигне първия си законодателен успех и затова иска да завърши през есента голямата данъчна реформа, обещана по време на предизборната кампания. Въпреки че водещите фигури на Републиканската партия в Конгреса също държат на нея, нападките на стопанина на Белия дом срещу тях може да усложнят дебатите. Всички обаче се страхуват от конфликти с наближаването на междинните избори. Според политолога от Вирджинския университет Лари Сабато, републиканските лидери в Камарата на представителите и Сената Пол Райън и Мич Макконъл \"знаят какво може да се очаква от Тръмп и не хранят много топли чувства към него\". Но поне до ноември 2018 г. \"нямат друг избор, освен да работят с Тръмп, който също го знае и обича да си играе с тях на котка и мишка\", обясни Сабато за АФП. Парадокс: уволняването в петък на Стив Банън, \"стратегическия съветник\" на президентството, можеше да бъде силен момент, признак за прегрупиране. Само че моментът бе ужасен: това стана няколко дни след двусмисленото изказване на президента за крайната десница. Напускането на Банън несъмнено хвърля светлина върху съотношението на силите в Белия дом, където пенсионираният генерал от морската пехота Джон Кели вече е силният на деня. Но поставя с нова острота болезнения въпрос каква е истинската доктрина на Доналд Тръмп? Какви са водещите му идеи? Каква следа ще остави в умовете и политиките Стив Банън, главният автор на мрачната и агресивна реч, която Тръмп произнесе при полагането на клетва: \"От сега нататък на първо място ще е Америка и само Америка!\"? Четиридесет и петият президент в американската история ще има възможност да зададе тона на завръщането си на митинг във вторник във Финикс, Аризона, който изглежда ще се състои в напрегната обстановка. Кметът демократ на града Грег Стантън протестира срещу тази политическа проява, организирана няколко дни след драмата в Шарлотсвил, и предупреди, че има опасност митингът \"да разпали емоциите и да раздели още повече страната\". Местни политици се страхуват, че президентът може да се възползва от тази проява пред свои разпалени привърженици, за да помилва Джо Арпайо, бивш шериф на окръг Марикопа (който включва град Финикс). Той е много спорна личност заради силовите методи, които използва, и неотдавна бе осъден заради прекалено твърдите му действия срещу нелегалните имигранти. Тръмп трябва да намери правилния баланс между желанието да въодушеви привържениците си, дошли да го приветстват - упражнение, в което е отличник - и да изпрати обединяващо послание след седмица, която разтърси Америка и която може би остави незаличимо петно върху президентството му.", "date": "2017.08.21", "title": "Завръщането във Вашингтон може да се окаже сложно за Тръмп"}
{"url": "https://www.24chasa.bg/novini/article/6401508", "text": "Председателят на Народното събрание Димитър Главчев се срещна с председателя на Националното събрание на Република Корея Чунг Се-кюн. За нас Република Корея е близка страна, приоритетен и перспективен партньор и приятел. България и Република Корея споделят общите фундаментални ценности на демокрацията, пазарната икономика и защитата на правата на човека, заяви Главчев. И пожела активният политически диалог на най-високо ниво между двете страни да продължи. Приветстваме навлизането на корейски инвестиции в България в областите на автомобилостроенето, електрониката, технологиите – сектори, в които Република Корея е световен лидер, подчерта председателят на Народното събрание. Той изрази надежда посещението на парламентарната делегация да даде нов тласък на традиционно добрите отношения между двете страни. Димитър Главчев призова да се работи за повече преки и интензивни контакти между хората, за реализиране на целите за инвестиции, стокообмен, туризъм. Председателят на българския парламент изрази надежда да се разшири обменът в редица сектори на сътрудничество, особено в областта на културата и образованието. Той отбеляза, че двете страни имат много добри взаимоотношения в тези области и подчерта, че български език се изучава в Университета по чужди езици „Ханкук” в Сеул и това според него е важен фактор за насърчаване интереса към България в Република Корея. Димитър Главчев допълни, че корейски език се изучава в Центъра по източни езици и култури към СУ \"Св. Климент Охридски\" в специалността „Кореистика\" от 1995 г. Председателят на Националното събрание на Република Корея Чунг Се-кюн отблеяза, че има добра основа за сътрудничество в областта на отбраната, информационните и научните технологии и трябва да задълбочим контактите в тези сфери. Благодарен съм, че българите обичат нашата култура и се надявам бъдещите контакти да им помогнат да опознаят различните лица на нашата страна, подчерта той. България и Република Корея постоянно разширяват своите връзки, надявам се в бъдеще да засилим и преките връзки между хората, посочи Чунг Се-кюн. Той добави, че нашите две страни са приятелски и трябва да работим заедно в различни сфери и открои туризма като област с голям потенциал за развитие. Нашата страна разчита на подкрепата на Корея за покана за членство на България в Организацията за икономическо сътрудничество и развитие, отбеляза Димитър Главчев. Българските народни представители разгледаха пленарната зала на Националното събрание. В състава на делегацията са председателят на Групата за приятелство България – Република Корея Михаил Христов, заместник-председателят на групата Десислава Атанасова и членовете на групата Николай Александров, Джевдет Чакъров и Кръстина Таскова. Междувременно Главчев е бил поканен на обяд от Михаил Ашминов - истинска знаменитост и тв звезда в Южна Корея, научи \"24 часа\". Българинът живее от 15 г. в Сеул и държи едни от най-популярните ресторанти. Успешният ни сънародник - шеф Ашминов, е бил представян дори от CNN.", "date": "2017.08.21", "title": "Главчев посети колегата си в Южна Корея, покани го и шеф - звезда"}
{"url": "https://www.24chasa.bg/novini/article/6401662", "text": "Сръбските компетентни органи установиха и доказаха, че против институции на Сърбия е извършена разузнавателна дейност и по тази причина персоналът на посолството в Скопие е изтеглен, заяви сръбският президент Александър Вучич, цитран от електроното издание на вестник \"Блиц\". Той обаче добави, че въпреки това Сърбия ще продължи да поддържа приятелски отношения с Македония, цитира БТА. \"Ще чакаме да чуем какво ще кажат албанците за Косово в ЮНЕСКО и ще чакаме да чуем какво ще каже Скопие за това. Нашата работа е да се подготвим и да съумеем да отговорим. Да защитим дейността си от влияние на чужди фактори и действия\", каза Вучич.", "date": "2017.08.21", "title": "Вучич: Изтеглихме персонала от посолството в Македония заради разузнавателна дейност"}
{"url": "https://www.24chasa.bg/novini/article/6401667", "text": "Важни инфраструктурни проекти са обсъдили на среща днес в Бургас президентът Румен Радев и кметът на морския град Димитър Николов. Теми на разговора са били новият проект \"Супер Бургас\", децентрализацията на общините от централната власт и др., съобщи БТА Ще търсим най-доброто - общините да имат по-голяма финансова и административна самостоятелност, заяви пред журналисти държавният глава. С кмета обсъждахме също новата индустриална зона, която ще се намира на мястото на бившето военно летище в Равнец, заяви Радев. Той не изключи вероятността там да стане карго летище. Потенциалът е голям, зоната е обособена и има достъп за всякакъв вид транспорт, уточни държавният глава. Летищната мрежа на страната е много бедна за разлика от тази на Европа. Трябва да се стремим да развиваме това, което имаме, всичко е възможно, добави президентът. По-рано днес президентът бе във Военноморска база-Бургас.", "date": "2017.08.21", "title": "Президентът Радев и кметът Николов говорят за \"Супер Бургас\" и карго летище"}
{"url": "https://www.24chasa.bg/novini/article/6401719", "text": "Дванайсетте удара на Биг Бен прозвучаха днес за последно по пладне, преди камбаната на кулата с официално име Елизабет да замлъкне за четири години заради реставрационни работи, съобщиха АФП и Асошиейтед прес, цитирани от БТА. В подножието на двореца Уестминстър, където е часовниковата кула, се събраха повече от 1000 души, за да чуят последните удари на известната лондонска камбана, която отбелязва часовете непрекъснато от 158 години. Голямата камбана, тежаща 13,7 тона, ще бъде изключена от часовниковия механизъм, за да се осигури безопасността на работниците по време на реставрацията. Камбаната е монтирана през 1859 година, след което е кръстена Биг Бен. След това името й се прехвърля върху цялата часовникова кула. Останалите четири камбани, които бият на всеки 15 минути, също ще престанат да звънят по време на ремонтните работи. Специалисти изтъкват, че Биг Бен може да се чуе и преди 2021 година, по изключение, примерно за Нова година.", "date": "2017.08.21", "title": "Биг Бен прозвуча за последно, преди да замлъкне за 4 години (Снимки)"}
{"url": "https://www.24chasa.bg/novini/article/6401740", "text": "Кошница цветя от парламентарната група на ГЕРБ ще получи всеки момент председателят на парламентарната земеделска комисия и лидер на партията в Сливен Десислава Танева, научи \"24 часа\". Изпращат й ги депутатите от най-голямата парламентарна група начело и лидерът им Цветан Цветанов. Преди няколко часа Танева роди близначки в столична болница. Необичайно за двуплодна бпеменност и за спортната форма на бременната Танева, и двете бебета тежат по 3 кг. От партията още не притесняват майката с въпроси какви ще са имената на дъщеричките й. Бащата е кметът на Котел Коста Каранашев.", "date": "2017.08.21", "title": "Майката Деси Танева с кошница цветя от Цветанов и депутатите от ГЕРБ"}
{"url": "https://www.24chasa.bg/novini/article/6401753", "text": "Папа Франциск поиска страните да подобрят значително отношението си към приемането на мигранти и да спрат колективните депортации. По думите му достойнството на мигрантите и правото им на закрила стоят над безпокойствата за националната сигурност, предаде Асошиейтед прес, цитирана от БТА. Франциск поиска правителствата да приемат, закрилят, подкрепят и интегрират мигрантите, заявявайки, че посланието на Исус за любов се корени в приемането на \"отхвърлените странници от всякакви възрасти\". Светият отец поиска по-засилен и опростен процес на предоставяне на хуманитарни и временни визи и окачестви произволните и масови депортации като \"неуместни\". По думите му принципът за гарантиране на достойнството на личността \"задължава винаги да се дава предимство на сигурността на личността пред националната сигурност\" Това послание на папата, което има политическа насоченост, беше отправено във връзка със световния ден на бежанеца, който Римокатолическата църква ще отбележи на 14 януари 2018 г.", "date": "2017.08.21", "title": "Папата: Правата на мигрантите са над тревогите за националната сигурност"}
{"url": "https://www.24chasa.bg/novini/article/6401755", "text": "Петнадесет станаха жертвите на терористичните нападения в Каталуния, извършени миналия четвъртък, съобщи каталунският министър на вътрешните работи Жоаким Форн, предадоха световните агенции. Петнадесетата жертва е мъж на 34 години, жител на градчето Вилагранда дел Пенедес, намерен мъртъв с прободна рана в автомобила, който полицията се опита да спре за проверка и който по-късно бе открит близо до Барселона в градчето Сант Жуст Десверн. Досега полицията не свързваше този инцидент с атентата с микробус в Барселона. Сега се смята, че водачът на микробуса убиец, който избяга от местопрестъплението, е похитил кола, за да напусне бързо района и е убил човека, намиращ се в колата, предава БТА. Във връзка с новите разкрития каталунската полиция съобщи чрез туитър, че издирваният нападател от Барселона - Юнес Абуякуб, е опасен и може би въоръжен, предаде Франс прес. Полицията съобщи още, че проверява подозрителен пакет в автобус в Барселона, предаде Ройтерс.", "date": "2017.08.21", "title": "15 са вече жертвите на терористичните актове в Каталуния"}
