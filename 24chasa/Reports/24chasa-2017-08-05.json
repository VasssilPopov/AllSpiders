{"url": "https://www.24chasa.bg/novini/article/6376664", "text": "Премиерът Бойко Борисов разпореди на министъра на околната среда и водите Нено Димов да спре изпълнението на заповедта, с която се забраняват всякакви дейности в териториите в района на Балчик, Каварна и Шабла, попадащи в „Натура 2000“. Министър-председателят възложи на министър Димов и екипа му утре да проведат среща с кметовете на трите общини и с представители на инициативните комитети, за да бъде обсъдена ситуацията, възникнала след решението на Съда на Европейския съюз, и заедно с тях да бъде търсено най-правилното решение за всички страни и за държавата след причинената огромна щета от предишни управления. Това съобщиха от правителствената информационна служба. Решението на премиера е взето след детайлен анализ на случващото се в района на Добруджа и невъзможността на хората да приемат ситуацията, чието сегашно развитие е резултат от недалновидни и неправилни управленски решения, взети от правителството на Тройната коалиция и министър Джевдет Чакъров. Борисов възложи на министър Димов да осъществи контакт с комисаря по околна среда, морско дело и рибарство Кармену Вела и заедно с неправителствените организации, които са в основата на изготвянето на списъците с териториите по „Натура 2000“, да бъде поканен да посети района и на място да се запознае с различните гледни точки. На следващото заседание на Европейския съвет министър-председателят ще постави въпроса пред председателя на Европейската комисия Жан Клод-Юнкер и ще разговаря с него за стотиците милиони, които България ще трябва да плати като глоба в резултат на осъждането. Премиерът призовава всички да се върнат отново към обществено обсъждане на проблема, да се разгледа работата по случая през годините, за да се минимизират щетите, които трябва да плати българския данъкоплатец.", "date": "2017.08.05", "title": "Борисов спря изпълнението на заповедта за забраните в Каварна"}
{"url": "https://www.24chasa.bg/novini/article/6376497", "text": "Поради стачка на служителите по сигурност в събота и неделя се очакват закъснения на полетите, излитащи от летище Ел Прат в испанския град Барселона, пише вестник The Local, цитиран от Фокус. Пътуващите са предупреждавани да пристигат поне три часа преди полетите си. Още в петък дълги опашки се извиваха както на Терминал 1, така и на Терминал 2 на летището. Стачката доведе до закъснение от почти два часа за пътниците, преминаващи проверки за сигурност. Очаква се стачки да се проведат също така в неделя и понеделник. Служителите по сигурността изразяват своето недоволство към недостига на персонал, липсата на обучение, 16-часовата продължителност на работния ден, неполучаването на бонуси за работещите при скенерите.", "date": "2017.08.05", "title": "Закъснения на полетите от Барселона заради стачка на служителите по сигурността"}
{"url": "https://www.24chasa.bg/novini/article/6376502", "text": "Поне трима души са загинали, а петима други са били ранени при експлозия на кола-бомба в сомалийската столица Могадишу в петък вечерта, предава Anadolu Agency, цитирана от Фокус. „Все още не знаем целта на нападението“, коментираха от полицията, допълвайки, че всички жертви са били цивилни. Веднага след инцидента пострадалите са били приети в болница. Все още никоя групировка не е поела отговорност за нападението. Миналата неделя поне петима души бяха убити и повече от 10 бяха ранени отново при взрив на кола-бомба в Могадишу.", "date": "2017.08.05", "title": "Кола-бомба уби трима в сомалийската столица Могадишу"}
{"url": "https://www.24chasa.bg/novini/article/6376508", "text": "От началото на летния туристически сезон Комисията за защита на потребителите /КЗП/ е съставила 115-120 акта за нарушения, но те не са повече в сравнение с предишни години. Това съобщи председателят на комисията Димитър Маргаритов, който снощи присъства на откриването на новия термален комплекс в курорта \"Св.Св.Константин и Елена\", в който са инвестирани 6 милиона евро, предава БТА. Той посочи, че най-честите нарушения са свързани с разминаване между обещаното и полученото на място, т.е. липсват определени услуги. По думите му, чрез предлагане на нещо допълнително търговците успяват да компенсират потребителите. Има и по-дребни нарушения, свързани с липса на някои задължителни реквизити, които законът изисква, но които не са в състояние да провалят почивката на туристите, заяви Маргаритов. Той коментира, че потребителите на туристическия продукт стават все по-активни, но уточни, че това не означава, че нарушенията са повече. Според него, това означава, че хората познават правата и знаят, че има институции, които могат да реагират, когато има някакъв проблем. Маргаритов каза още, че комисията получава повече жалби от български туристи. Сигналите от тях постъпват в комисията основно чрез сайта й и виртуалните приемни. Маргаритов обясни, че комисията е извършила почти 2000 проверки, като част от тях са съвместни с други институции. Според него, търговците си дават сметка, че качеството на туристическия продукт трябва да бъде високо от началото до края на сезона, за да може да се очаква и през следващите години повишаващ се интерес към Черноморието ни. Той обобщи, че като цяло се отчита спокоен летен туристически сезон и допълни, че не се наблюдават повече нарушения или някакви сериозни проблеми по време на сезона .", "date": "2017.08.05", "title": "Маргаритов, КЗП: Съставени са 120 акта за нарушения от началото на сезона"}
{"url": "https://www.24chasa.bg/novini/article/6376515", "text": "Има колони от чакащи коли при граничните пунктове Маказа и Капитан Андреево, съобщи МВР, по данни към 8.00 ч. На граничния контролно-пропускателен пункт /ГКПП/ Маказа има един километър колона от изчакващи леки автомобили на изхода. Такава е и колоната от изчакващи товарни автомобили на изхода на българо-турската граница на ГКПП Капитан Андреево. На българо-сръбската граница на ГКПП Калотина трафикът е интензивен за леки автомобили на входа и на изхода. На българо-гръцката граница трафикът е интензивен на всички ГКПП. На българо-румънската и на българо-македонската граници трафикът е нормален на всички гранични пунктове. От гранична полиция напомнят, че по информация на румънските власти, днес от 12.00 ч. до 20.00 ч. движението за товарни автомобили над 7,5 т на румънска територия ще бъде ограничено, поради високите дневни температури.", "date": "2017.08.05", "title": "Колони от чакащи коли на \"Маказа\" и \"Капитан Андреево\""}
{"url": "https://www.24chasa.bg/novini/article/6376545", "text": "Министерството на правосъдието търси изпълнител по договор “Извършване на писмени и устни специализирани официални преводи” на стойност 366 000 лв., с ДДС. Като над 300 000 лв. от тях са за писмени преводи, а останалите за устни, предава  Срокът на договора е двугодишен. От правосъдното министерство уточняват, че предполагаемият обем страници, които ще трябва да бъдат преведени, възлиза на близо 20 000. МП очаква устните преводи да са 2240 часа. Предметът на поръчката включва предоставяне на писмени преводи по групи езици, както следва: Първа група - английски, френски, немски, италиански, испански; Втора група - руски, португалски, гръцки, турски, унгарски, румънски, полски, словашки, словенски, чешки, сръбски, хърватски, официалния език на Република Македония, молдовски; Трета група - датски, норвежки, шведски, фламандски, албански, арабски, иврит, китайски, фински, индийски, японски, корейски, арменски, украински. При необходимост могат да бъдат заявявани в процеса на изпълнение на обществената поръчка от страна на възложителя и други езици. Поръчката касае извършване на професионални преводачески услуги под формата на устни и писмени преводи от чужд на български език и от български на чужд език по повод взаимоотношенията на Министерството на правосъдието със структурите на ЕС, структурите на Съвета на Европа, преводи на материали от и за други международни организации (ООН, НАТО, Организацията за икономическо сътрудничество и развитие и др.), преводи по международната правна помощ (във връзка със съдебни поръчки по граждански и наказателни дела, следствени и прокурорски поръчки, екстрадиции, екзекватури на съдебни решения, международно признаване на присъди, трансфери на осъдени лица, трансфер на наказателни производства и др.), преводи на становища по жалби срещу България, подадени пред Европейския съд по правата на човека (ЕСПЧ), на решения на ЕСПЧ и други материали, свързани с процесуалното представителство на България пред ЕСПЧ и изпълнението на решенията на този съд, преводи на документи по линия на международното сътрудничество в областта на правната закрила на детето, международното осиновяване и признаването и изпълнението на решения за издръжка, преводи на доклади и обобщени справки за дейността на институциите в съдебната и изпълнителната власт, законопроекти и мотиви към тях, статистически анализи и друга специализирана информация за дейността на МП, документи, свързани с европейски програми и проекти, както и други неизброени документи при необходимост. Средствата, с които ще се заплати на преводачите, ще са от бюджета на Министерство на правосъдието, Програма BG15 от НФМ, Българо-швейцарската програма за сътрудничество, подготовка и управление на Програма „Правосъдие“ по НФМ 2014-2021.", "date": "2017.08.05", "title": "Правосъдното министерство търси преводачи"}
{"url": "https://www.24chasa.bg/novini/article/6375813", "text": "Дори когато си с гръб към морето, на това място отново се гмуркаш в тюркоаза. Огромни огледала в четиризведния хотел “Нимфа” отразяват водата. Най-красивият нюанс на Черно море - тюркоазът, е навсякъде в 71-те стаи и апартаменти. Това е вероятно хотелът в България, който е най-близо до плажа - буквално на три крачки. След 7-месечен редизайн екипът на “Ривиера” дава открит урок на българския туристически бизнес как една 56-годишна сграда може да бъде невероятно елегантна, романтична, модерна, без да се надстроява, без стъклени стени или други мегаломански амбиции. Сравнението е много видимо - “Нимфа” е Шумът от другата страна контрастира с тишината и интимността на това място, разположено сред 120 декара невероятна гора. Тук никога не са си позволили да отсекат и едно дърво от огромните дъбове, ели, борове или смокини. Тази година паркът е допълнен със стотици нови цветя и зелени композиции. “Нимфа” обаче е истинският подарък за туристите това лято, декориран в тюркоаз, бяло и модерния цвят таупе - нежнобежово. Цветето на живота, което символизира свещената геометрия, носещо спокойствие и разум, присъства деликатно като детайл почти навсякъде в реновирания хотел - от медните рамки на вратите през огромните огледала. Кръговете, които изписват вътрешни фигури и представляват седемте дни на Сътворението, са важен детайл в ресторанта и дори върху плочките в баните. Конопени глобуси осветяват диваните, фотьойлите и столовете в ресторанта, оформени в няколко къта. Може да откриете нещо мароканско във фоайето и стаите, нещо средиземноморско бяло в удобните столове на открития бар на втория етаж, които сякаш плуват в морето, но най-вече ще оцените добрия вкус във всеки детайл. Защото при редизайна в този хотел се стига до най-дребния елемент. Тюркоазът, който вече е цветът на “Нимфа” , е вплетен дори в специално изтъкания мокет в коридорите на хотела. Огромни лампиони в бяло до дизайнерските шезлонги  Тук всички са работили с мисълта да доставят удоволствие на хората, избрали да бъдат най-близо до морето и да заспиват и да се събуждат от шума на вълните, а не на обичайния курортен тътен. Само естествени материали има в стаите и апартаментите. Четиризвездният хотел, разположен на обща площ 4482 квадратни метра, предлага пълен пансион с вкусни ястия и дни с различни национални кухни. До 1989 г. тук преминава почивката на Тодор Живков и останалите от Политбюро, а днес “Ривиера” е семеен курорт с 6 хотела с различна концепция за отдих, които се различават от масовите туристически продукти. Всички гости на “Ривиера” обаче ползват откритите и закритите басейни, фитнесите, детските площадки и забавленията в летния театър. Лятната премиера на “Нимфа” показа посоката на развитие на “Ривиера” - семеен клуб за качествен туризъм в летния сезон и удобства за конгресен туризъм извън лятото.", "date": "2017.08.05", "title": "Тюркоаз и море дори в огледалата на хотел \n“Нимфа”"}
{"url": "https://www.24chasa.bg/novini/article/6376522", "text": "САЩ изготвиха резолюция за санкции на ООН срещу Северна Корея, която може да съкрати с една трета годишния износ на Пхенян, който сега е в размер на 3 милиарда долара, като забрани износа на въглища, желязо, желязна руда, олово, оловна руда и морски храни. Това съобщи пожелал анонимност дипломат от Съвета за сигурност на ООН, цитиран от Ройтерс и БТА. В текста на проекторезолюцията също така се забранява на страните да увеличават броя на работещи в чужбина севернокорейци, да създават нови джойнт венчъри с КНДР и да инвестират нови средства в съществуващи джойнт венчъри, каза дипломатът. САЩ са изготвили първоначалния текст и са преговаряли по него с Китай в продължение на няколко седмици, отбелязва Асошиейтед прес. Санкциите се предлагат заради двата теста на севернокорейски междуконтинентални балистични ракети през юли. Има \"висока степен на увереност\", че Русия и Китай ще подкрепят текста, каза източникът. Очаква се изготвената от Вашингтон проекторезолюция да бъде гласувана днес в 19.00 ч. по Гринуич.", "date": "2017.08.05", "title": "САЩ изготвиха резолюция за санкции срещу Северна Корея"}
{"url": "https://www.24chasa.bg/novini/article/6376633", "text": "Спасителните екипи са открили миньора от „Мир“, който самостоятелно се е свързал с компанията, предава Интерфакс, цитирана от Фокус. „Оказана му е първа помощ и сега го изкарват на повърхността“, коментира представител на руското Министерство на извънредните ситуации. В петък мината „Мир“ в Якутия беше наводнена. По време на инцидента там са работили 142 души. Вече 133 са евакуирани, като към момента продължават спасителните операции от издирването на останалите блокирани миньори.", "date": "2017.08.05", "title": "Откриха един от изчезналите миньори в Якутия, свързал се сам със спасителите"}
{"url": "https://www.24chasa.bg/novini/article/6376455", "text": "Германският външен министър Зигмар Габриел заяви, че приетите в сряда санкции на САЩ срещу Русия отчасти целят да осуетят доставките на руски газ за европейците, предаде Франс прес, цитирана от БТА. \"Да се смесват толкова директно външна политика и икономически интереси и да се казва \"Искаме да извадим руския газ от европейския пазар\" определено е нещо, което не можем да приемем\", заяви Габриел на среща със словашкия си колега в северния град Волфсбург. Санкциите бяха гласувани с огромно мнозинство в Конгреса на САЩ, а в сряда президентът Тръмп ги подписа, макар и неохотно. Те са критикувани не само от Москва, а и от Брюксел, защото може да засегнат европейски фирми, а в дългосрочен план и доставките на руски газ за ЕС. Главен повод за тези безпокойства е проектът \"Северен поток-2\" за газопровод между Русия и Германия през Балтийско море, в който участват руският гигант Газпром и пет европейски компании: френската Анжи, германските Унипер (бивша ЕОН) и Винтерсхал (БАСФ), австрийската О Ем Ве и англо-холандската Шел. Сега президентът Тръмп има възможността да санкционира фирми, които работят по идващи от Русия газопроводи, например като ограничи достъпа им до американски банки или ги изключи от участие в публични търгове в САЩ.", "date": "2017.08.05", "title": "Зигмар Габриел: САЩ искат да извадят руския газ от ЕС"}
{"url": "https://www.24chasa.bg/novini/article/6376460", "text": "В събота земетресение с магнитуд 5,8 по скалата на Рихтер е било регистрирано в южния остров Минданао, Филипините, предава Ройтерс, цитирана от Фокус. Епицентърът на труса е бил на 34 км източно от град Генерал Сантос, чието население е почти 600 хил. души. От Геологическата топографска служба на САЩ съобщиха, че дълбочината на земетресението е 74 км, но от Европейския средиземноморски сеизмологичен център посочиха, че дълбочината на труса е едва 10 км, което ще увеличи неговото влияние. Земетресение с магнутд 5,8 се определя като умерено и може да доведе до значителни щети.", "date": "2017.08.05", "title": "Земетресение от 5,8 по Рихтер е усетено на Филипините"}
{"url": "https://www.24chasa.bg/novini/article/6376463", "text": "Ученикът от старозагорската Природоматематическа гимназия „Гео Милев” Теодор Танков е шампион по математика от Азия оупън 2017 – AIMO, съобщи математикът Любомир Любенов, координатор на българското преставителство на форума.Това информират от пресцентъра на Община Стара Загора. На Откритото първенство на Азия по математика, който се провежда в столицата на Малайзия – Куала Лумпур, младите български математици постигнаха грандиозен успех. Те ще се завърнат в Родината с общо 7 златни, 8 сребърни и 4 бронзови медала. Останалите старозагорци също се представиха добре. Сред медалистите са още Христо Анастасов от 4 клас на СОУ „Максим Горки” – със сребърен медал, а Любен Карбанов и Михаил Михов от ПМГ „Гео Милев” са бронзови медалисти. Общо 19 български ученици, от 3 до 12 клас, от София, Стара Загора, Пловдив, Бургас, Хасково и Добрич стигнаха до финала на престижния форум, след квалификационните състезания – SASMO и „Математика без граници”. Състезанието се проведе в Dewan Peperiksaan Universiti в Куала Лумпур върху 30 математически задачи за всеки клас, които участниците трябваше да решат за 120 минути. За шампион на Азия оупън за 2017 г. на официалната церемония бе обявен седмокласникът от ПМГ „Гео Милев” в Стара Загора Теодор Живков Танков, който реши вярно 29 задачи и победи представителите на азиатския феномен Китай. Освен златния медал Теодор ще донесе в Стара Загора и купата за шампион на Азия, както и „Звездата на Азия” – награда, която получава най-добрия състезател на съответната страна-участник. Успехът на Теодор Танков е поредният на старозагорските математици на азиатския континент. През юли 2017 г. в Сингапур на състезанието Математическо предизвикателство – SIMOC Мирослав Минчев от 6 клас на ПМГ „Гео Милев” спечели сребърна купа за вицешампион, златен медал от индивидуалното и бронз от отборното класиране. Това е най-големият успех на старозагорските математици на състезания от последните седем години, след шампионските титли на Николай Белухов. Този пореден успех на талантливите старозагорски деца-математици стана възможен отново с помощта на кмета на Стара Загора Живко Тодоров. В три последователни години той подпомага участието на учениците от Стара Загора на математически форуми.", "date": "2017.08.05", "title": "Първо място за ученик от Стара Загора на Азия оупън 2017 по математика"}
{"url": "https://www.24chasa.bg/novini/article/6376465", "text": "Над 170 шофьорски книжки са отнети в Бургас от началото на летния сезон заради употреба на алкохол или наркотици зад волана. Това съобщи началникът на отдел \"Охранителна полиция\" в Бургас комисар Неделчо Рачев пред  При проверки полицаите са хванали 113 шофьори да карат пияни. Над 60 пък са случаите на дрогирани водачи.", "date": "2017.08.05", "title": "Над 170 шофьорски книжки са отнети в Бургас заради алкохол и наркотици"}
{"url": "https://www.24chasa.bg/novini/article/6376469", "text": "Президентът на САЩ Доналд Тръмп е провел телефонен разговор с френския си колега Еманюел Макрон, за да обсъдят текущата международна обстановка, пише в интернет страницата на секретариата на Белия Дом, предава Фокус. Двамата са обсъждали как да подобрят координацията между двете страни, в усилията за прекратяване на кризата в Сирия и Ирак, както и как да отговорят на уголемяващото се влияние на Иран. Сред обсъжданите теми е била и войната в Либия, където има сериозна терористическа активност и според двамата е време да се намери политическо решение на ситуацията. Тръмп и Макрон са се договорили, че режимът на Николас Мадуро във Венецуела трябва да възстанови правата на хората в страната. Президентите са подчертали важността на изпълнението на Минското споразумение, от всички засегнати страни, за да се достигне до мирно разрешение на ситуацията в Украйна. В края на разговора те са обсъдили теми от общ интерес, по отношение на Северна Корея.", "date": "2017.08.05", "title": "Тръмп и Макрон обсъдиха международната ситуация в телефонен разговор"}
{"url": "https://www.24chasa.bg/novini/article/6376482", "text": "МС предлага облекчаване на реда за плащане на такси за консулско обслужване. На Портала за обществени консултации към МС е публикувано предложение за промени на няколко наредби, по които се събират тези такси. Предложения и коментари се събират до 5 септември. Предвиждат се промени в Тарифа номер 3 за таксите, които се събират за консулско обслужване в системата на Министерството на външните работи, в Тарифа номер 4 за таксите, които се събират в системата на МВР по Закона за държавните такси. Предлага се да отпадне възможността гражданите да заплащат дължимите такси по Тарифа номер 3 с държавни таксови марки, тъй като към момента се налага гражданите, обслужвани в звеното за заверки и легализации на МВнР, да посетят пощенски клон, за да купят необходимите държавни таксови марки, след което да се върнат обратно за получаване на услугата. Мерките са насочени към улесняване и ускоряване на процедурите на административно обслужване и са част от усилията на българското правителство в посока намаляване на административната тежест и облекчаване на режимите за работа с граждани. На следващо място се предвижда и отпадане на възможността да се събират такси чрез Министерството на външните работи или дипломатическите и консулските представителства на България относно съдействие за издирване в чужбина на физическо лице, доколкото тези действия и правомощия са свързани функции на международното оперативно сътрудничество и попадат във функционалната компетентност на Министерството на вътрешните работи. Предвижда се и намаляване на таксата за издаване на свидетелство за съдимост при подадено в чужбина заявление. Българските граждани ще имат възможността предварително да си попълват заявленията за издаване на български лични документи без да им бъде събирана допълнителна сума. По този начин, при подаване и обработка на заявленията, ще се спестява време, а на следващо място ще се намали и таксата за издаване на временен паспорт, която се състои от три компонента: такса по Тарифа номер 3 в размер на 50 евро; такса по Тарифа номер 4 в размер на 16 евро; такса за заявление (пак по Тарифа номер 3) в размер на 1 евро. Таксата по Тарифа номер 4 се превежда по сметка на Министерството на вътрешните работи, а останалите такси в размер общо на 51 евро остават в бюджета на МВнР. Предвид това, че таксата от 1 евро е била определена, когато заявленията все още са се раздавали само от консулските служби, както и са били двойно по-големи по своя размер, тази такса следва да отпадне, пише в проекта на МС. Следва да отпадне и таксата от 16 евро, събирана за бюджета на МВР, тъй като това министерство не участва в издаването на временния паспорт, съответно не прави разходи по предоставянето на услугата и няма основание да получава такса за нея. МВР предоставя само паспортните тела, стикерите и фолиото, необходими за издаването на документа, които се заплащат от МВнР отделно и представляват многократно по-малка сума. По този начин таксата от 67 евро се предвижда да бъде намалена на 50 евро, т.е. с почти 25 на сто. Във връзка с гореизложеното са измененията в Тарифа номер 4, като в тях се предвижда и отпадане на таксите за временен паспорт и издаване на удостоверение за завръщане в Република България на чужденец.", "date": "2017.08.05", "title": "На 50 евро ще бъде намалена таксата за издаване на български паспорт в чужбина"}
{"url": "https://www.24chasa.bg/novini/article/6376498", "text": "Бомбата със земите около Каварна, Балчик и Шабла, които влизат в мрежата \"Натура 2000\" е заложена още при правителството на Тройната коалиция. Тогава правителството е възложило на екоорганизации да направят картирането на мрежата. Това не се е случвало в нито една страна-членка на ЕС. Навсякъде са ползвани научни организации. Това заяви министърът на околната среда и водите Нено Димов, след като в петък се стигна до сблъсъци на засегнати собственици на земи в Каварна, Балчик и Шабла и полицията. \"Още следващата година по сигнал на същите тези екоорганизации ЕК образува две дела срещу България, които впоследствие са обединени в едно за неспазване на забраните. Сигналът е за 600 проекта - сред тях има къщи за гости, ниви, ветрогенератори и други. През 2014 г. България е осъдена от ЕК. Последният спусък на тази бомба със закъснител е от март месец тази година - служебното правителство поема ангажимент да издаде тази заповед до 31 март, но не го прави. Аз трябваше да реша дали да издам тази заповед или цялото общество да плаща санкции от стотици милиони евро\", обясни Димов. По думите му заповедта не забранява риболова и обхваща малък район. Земеделските дейности пък са забранени само в територията на понто сарматските степи. \"Това е очевидна несправедливост. Не мога да не се солидаризирам с хората, но отмяната на заповедта означава санкции\", каза Димов. Екоминистърът ще покани през следващата седмица на разговор представители на инициативния комитет. Собствениците на земи продължават с протестите и днес са блокирали пътя между с. Българево и нос Калиакра. Хората настояват за ревизия на \"Натура 2000\".", "date": "2017.08.05", "title": "Нено Димов: Бомбата с \"Натура 2000\" е заложена от Тройната коалиция"}
{"url": "https://www.24chasa.bg/novini/article/6376128", "text": "Ресторанти   в Пловдив работят вече почти 18 години. Красивият интериор, синтез от дъво и камък с ръчно изработени мебели, е дело на художника Вячеслав Есенков и допълва очарованието на естествената зеленина през лятото и уюта на камините през зимата. Ресторант „Сентрал парк-Градска градина” се намира в в симеоновата градина, точно до голяма детска. Разполага с 80 места през зимата и през лятото. Ресторант „Сентрал парк-Младежки хълм” е разположен в подножието на Хълма на младежта (Джендем тепе)- далеч от градската забързаност и шума на колите. Има с 90 места през зимата и 250 места през лятото. Менюто и на двете места е еднакво, предлага се българска и европейска кухня, има и фюжън елементи. Тотален хит са ястия като тиквички с пълнеж от рикота и прошуто, кофтенца от киноа. Прави се домашен хумус с два вкуса. - Вече 18 години. Преди това работих в енергоразределително дружество в Пловдив. - Избрах тази сфера заради работата с млади хора и възможностите за развитие. - Не е важно да си голям и силен, а да си бърз. Трябва да си гъвкав както в мисленето, така и в действията. Бизнесът ни е страшно динамичен, ако останеш на стари лаври, пазарът те изблъсква. - Изискванията, проверките и прекалено голямата администрация. Ние подлежим на проверки от много институции. - Имаме късмета да работим с хора, които са от първия ден част от нашия екип. Текучеството в бранша е огромно. Има хора, които са от 15-16 години в ресторантите ни. Те са ядрото и поддържат ресторанта. В последните години е страшно трудно. Младите хора трудно се спират на професии като сервитьор, готвач, барман. - Мотивираме ги с добри условия и отношение. За толкова години ние сме станали като семейство. Когато се случват житейски, човешки неща си помагаме. Има голяма взаимопомощ, но по-важно е, че това се цени подкрепата. Отношението началник - подчинен съществува, но и човешкото е важно. - Представям си, че ще запазим екипа си и ще сме още по-сплотени. Трябва да намерим работници и да се научим да говорим езици от по-редките. Младите масово напускат страната и не знам след време какво ще е.", "date": "2017.08.05", "title": "В \"Сентрал Парк\" хит са рулца от тиквички с рикота и прошуто и кюфтенца от киноа"}
