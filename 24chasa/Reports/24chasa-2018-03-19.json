{"url": "https://www.24chasa.bg/novini/article/6769725", "text": "От 19 март всеки ще проверява безплатно в интернет дали издаденото му удостоверение за тежести върху имот е истинско. Проверката ще става в специално създаден сайт, съобщиха от Агенцията по вписванията. Услугата ще важи само за документи, издадени след 19 март 2018 г. Само в София средно на ден се вадят по 300 удостоверения. “24 часа” научи, че служители на агенцията от години са превърнали издаването на удостоверения за тежести върху имоти в бизнес. Това са първите ни стъпки за ограничаване на корупцията по отношение на Имотния регистър, заяви за “24 часа” директорът на Агенцията по вписванията Зорница Даскалова. Известно е, че най-честата тарифа за издаване на документа без дата и номер е 50 лв., някои стрували и по 80. Заради несъвършената досега система служителите имали възможност под един и същи номер да издадат стотици удостоверения. Сайтът се намира на адрес  . Линк към него e сложен и на началната страница на Агенцията по вписванията - под секцията “Имотен регистър”. За да се направи справката, се въвежда специален код от 12 знака - само главни латински букви и цифри. Когато човек го въведе, разбира дали издаденото му удостоверение е истинско. Ако кодът е правилен, ще се отвори екран, който съдържа основните данни за документа - входящ номер, служба по вписванията, дата на издаване и статус. Под тази информация ще има линк към сканираното удостоверение. Целта е нововъведението да послужи като превенция срещу злоупотреби, свързани с разминаване на издадено удостоверение и автентично състояние на тежестите върху недвижими имоти, обясниха от Агенцията по вписванията. Оттам дадоха и пример - човек купува имот и според удостоверението той има една ипотека. След сделката обаче се оказва, че ипотеките са три. “Това вече няма как да се случи”, заявиха от агенцията. От Агенцията по вписванията обаче подчертаха, че в последните 10 месеца няма сигнали за имотни измами. ", "date": "2018.03.19", "title": "Стопират измамите с имоти чрез фалшиви удостоверения за тежест"}
{"url": "https://www.24chasa.bg/novini/article/6769587", "text": "11 българи са ранени при катастрофа с туристически автобус в Египет, съобщи в. “Иджипт индипендънт”. Петима от пострадалите са с фрактури, а останалите – с охлузни рани. Туристическият автобус с около 40 българи се преобърнал в понеделник недалеч от град Марса Алам около 9,15 ч местно време. Превозното средство е египетско и се смята, че причината за инцидента е превишена скорост, съобщиха местни медии. През деня се съобщаваше за 20 ранени, но объркването станало заради броя на наличните паспорти. Пътниците имали застраховка и получили лекарска помощ в болницата в Марса Алам, курорт на Червено море. “Пострадалите остават на лечение там. Останалите са върнати обратно в хотела и предстои да решат дали да продължат екскурзията или искат да бъде прекъсната”, казаха пред “24 часа” от офиса на фирмата “Абакс”, която организира пътуването. Тя е регистриран туроператор и турагент от 2008 г. Той има валидна застраховка с покритие 1 400 000 лв. Общо 40 български туристи са пътували в катастрофиралия автобус. Превозно средство се е движело в група от три, които превозвали общо 120 души. Около 25 души са решили да продължат пътуването си и по програма ще се приберат в България в събота. Посолството на България в Египет поддържа връзка с представител на туроператора, който е в болницата. Мисията ни в Кайро се намира на 800 км от мястото на инцидента. По разпореждане на външния министър Екатерина Захариева дипломатите ни са в готовност да окажат пълно съдействие на пострадалите граждани. Останалите туристи са продължили маршрута си по програмата. Изпратен е друг автобус и те в момента пътуват за круиза си по река Нил. Транспортът е осигурен от египетския туроператор “Травко”. Министърът на туризма Николина Ангелкова следи непрекъснато състоянието на българските туристи, съобщиха от пресцентъра на министерството. ", "date": "2018.03.19", "title": "Автобус с 40 българи се  обърна в Египет, 11 ранени (Обзор)"}
{"url": "https://www.24chasa.bg/novini/article/6769543", "text": "Природният газ през второто тримесечие да поскъпне с 2,6% до 361,82 лв. за 1000 куб. м, предлага КЕВР. Тези цени ще се обсъждат на 26 март на заседание на регулатора. “Булгаргаз” поиска цената да се вдигне с 4,82%, но от комисията, чийто председател е Иван Иванов, изчислили че компанията има надвзети 5,28 млн. лв. през 2017 г., поради което цената ще се вдигне с по-малко. За цените на тока от 1 юли все още няма внесени заявления от енергийните компании, крайният срок е 31 март. Според експерти поскъпването ще е от 2 до 5%. Преговорите за прекратяването на договори с преференциални цени за тока от американските централи ще продължат няколко месеца, заяви в понеделник зам.-министърът на енергетиката Жечо Станков. Според запознати резултат ще има през юни. Шефът на БЕХ Петьо Иванов заяви, че вече има методика, по която ще се оцени на каква стойност са инвестициите в американските централи и доколко са изплатени. Инвеститорите правели собствени анализи, които също щели да са готови в началото на лятото.", "date": "2018.03.19", "title": "Газът поскъпва с 2,6%, за тока смятат с колко"}
{"url": "https://www.24chasa.bg/novini/article/6769767", "text": "Експлозията в един от кварталите на Остин в неделя през нощта е имала прилики с  , които бяха детонирани в столицата на американския щат Тексас по-рано този месец, което кара полицията да смята, че всички заложени устройства са дело на един и същи човек, пише Washington Post. , тласна града още по- навътре в мистерията, която накара живеещите в него хора да не излизат от къщите си на фона на продължаващото търсене на улики от полицията, коментира вестникът. Системата, с която е задействана бомбата, е подтикнала следователите към идеята, че човекът или хората, заложили устройството, са по-способни и умели отколкото властите първоначално са предполагали, това заяви Браян Манли, временния шеф на полицията в Остин. Манли разкри, че новото устройство представлява промяна в тактиката на отговорния, тъй като предишните три взрива са прогърмели край домовете на хората, предаде \"Фокус\". „Това което видяхме е значителна промяна от това, което определяхме като три отделни атаки срещу определени хора, тъй ката бомбата от миналата нощ просто е засегнала случайни минувачи“, заяви Манли. Взривното устройство от неделя допринася към несигурността и напрежението в Остин, като изданието отбелязва, че столицата на Тексас се намира „на ръба“ след като по време на предишните три взрива бяха убити двама души, а други двама ранени, единият от които сериозно. Междувременно властите изглежда се намират в задънена улица относно това кой може да поставя устройствата и какъв е неговият мотив. Единственото, в което от полицията са сигурно, е че бомбите са направени с умение и вещина, както и че случаите са свързани.", "date": "2018.03.19", "title": "Полицията смята, че зад четирите експлозии в Тексас стои един и същи човек"}
{"url": "https://www.24chasa.bg/novini/article/6769770", "text": "Унгария защити антиимигрантската си позиция пред Организацията на обединените нации с аргумента, че е решена да запази хомогенното си християнско общество, предаде Ройтерс. \"Първо и най-важно, правителството е твърдо убедено, че унгарският народ има правото да живее в сигурност, без да го е страх от терористични зверства\", заяви днес външният министър Петер Сиярто пред Комитета на ООН за граждански и политически права, предаде БТА. През 2015 г. Унгария има \"горчив опит\", когато около 400 000 мигранти преминаха през територията й на път за Западна Европа, \"незачитайки никакви правила\", каза той. Повечето от тях бяха мюсюлмани, бягащи от конфликти в Близкия изток. Будапеща отговори с издигането на ограда по границата си и отхвърляне на предложенията на ЕС за разследване на мигранти на базата на квотна система. \"Унгарското правителство не допусна нелегални мигранти и няма да допуска в бъдеще\", каза Сиярто. Той добави, че \"унгарците са живели през последните 1000 години в християнско общество, в интегрирано и хомогенно общество, което смятаме за безценно и продължаваме да държим на това\". Той добави, че неправителствените организации, които лобират за повече толерантност към имиграцията, не са избрани и не представляват унгарския народ.", "date": "2018.03.19", "title": "Унгария пред ООН: Ще запазим хомогенното си християнско общество"}
{"url": "https://www.24chasa.bg/novini/article/6769630", "text": "Доброто има много лица и това се видя на церемонията “Достойните българи на годината” вчера. 35 души спасявали, помагали, дарявали, отстоявали справедливи каузи, бяха отличени на 16-и път в проекта на “24 часа”, превърнал се в кауза на медията. Тя бе в препълнената зала на Военния клуб в София. Основен партньор в наградите “Достойните българи” за 5-а година е “Мтел”. В проекта участват фондация “Нашият дом е България”, “Трейс Груп Холд”, “Алианц България”, “Геотехмин”, Първа инвестиционна банка, “Лукойл”. На кого благодарите, бе въпросът, който “24 часа” и БНТ зададоха наградени и награждаващи. Най-често те изразяват признателност на: - своите майки и бащи, - на семействата си, - на децата си, - на учителите и училищата си, - на родината. Един от отличените - отец Андон Шавулев, благодари на Господ, а Емилиян Кадийски - “на Вселената, защото ме свърза с всички хора и възможности, които имам”. Голямото отличие - копие на златния ритон от Панагюрското съкровище, бе връчено от  инициатори и двигатели на “Враца софтуер общество”. С безплатни курсове те дадоха възможност на стотици млади хора да започнат престижна работа. Новите програмисти се включват в най-бързо развиващата се индустрия в страната, без да напускат Враца. Тяхната мисия е чрез качествено образование да дадат възможност за платена работа и във Враца. Благодарности към трите момчета отправи и кметът на Враца Калин Каменов, който бе дошъл в залата за подкрепа с обувки в кал заради огромните наводнения във Враца. “Горди сме с вас, да сте живи и здрави”, пожела им още премиерът. “Тяхната академия е пример за цялата страна”, каза кметът Каменов. пък връчи специална награда на  7 години тя ръководи реставрацията на българския храм “Свети Стефан” в Истанбул. Рашидов предложи г-жа Булунмаз да получи държавно отличие за Желязната църква. В знак на уважение за стореното добро дойдоха посланикът на Турция в България д-р Хасан Улусой и посланикът на България в Турция г-жа Надежда Нейнски. “Аз изпълних своя професионален дълг с реставрацията”, каза Булунмаз и изрази надежда, че скоро ще бъде подписан договор, който да улесни реставрацията на паметници, между България и Турция. Отличието “Достоен българин” - специален медал и грамота, получиха и  от столичното 125-о училище. Те събраха средства за акумулаторна количка от парите за букети в първия учебен ден, за да може Любчо да продължи да ходи на училище заедно с тях. Учениците освен това са “осиновили” ръкопис на Софроний Врачански в Националната библиотека, и са събрали пари за реставрацията му. Наградата получиха Венелина Николова, Магдалина Петрова, Валери Иванов и Рая Костадинова. Те бяха отличени от  Тя връчи наградата и на  Само чрез тях можем да напредваме бързо”, каза Фандъкова. Каскадьорът  с над 120 филма зад гърба си, издирва изпаднали в беда хора. Прави фондация, която свързва нуждаещи се и всеки, който иска да им протегне ръка. Неговото отличие за “Достоен българин” бе връчено от актьора  “Виждаме малките белези, че сме обединена нация. Това е заразно добро и така можем да си спасим държавата”, каза Любо Нейков. “Доброто ще победи. Чувствам се силен, защото съм българин”, каза Лазаров. награди  директор на ОД на МВР – Велико Търново, който от 2 г. провежда активна кампания срещу телефонните измами, и жандармериста  от Варна - докато е в почивка, той задържа телефонен измамник. също получи своето отличие от вътрешния министър. “Светът е оцелял, защото има добри и достойни хора. Добрите дела са повече от лошите”, заяви на церемонията Валентин Радев. от Благоевград е единственият духовник у нас, който освен расото слага и боксови ръкавици. От близо 40 г. той тренира младежи в неравностойно положение. Той бе отличен заедно с  от Дома за деца, лишени от родителски грижи, в Стара Загора. Величко намери чанта с пари и документи и без да се колебае, я предаде. Техните отличия връчи  “Като представител на църквата и на спортната общественост на Благоевград искам да благодаря на министър-председателя, защото по време на втория му мандат Благоевград получи изключителен плувен и спортен комплекс”, заяви отец Шавулев при получаването на отличието. “Правенето на добрина е създаване на смисъл”, каза Константин Каменаров. спасиха две сестри от удавяне, въпреки че и двете момчета не могат да плуват. връчи отличия на тях и на бизнесмена  който ремонтира безвъзмездно жилището на незрящо семейство от Благоевград. Българинът  стана герой в Турция, след като спаси дете от удавяне в басейн в град Елазъ. Неговото отличие бе получено от жена му Валерия Симеонова. Връчи ѝ го  Той награди и коледарчетата на Момчиловци  които дариха над 900 лв. за 7 семейства, останали без дом заради пожар точно преди Коледа. награди  и  от Велико Търново, които направиха успешна кампания за популяризиране на донорството. “Истински съм щастлив, че между достойните българи има две лекарки от Велико Търново. Днес поставяте една много важна тема – за донорството - това е даряване на живот Когато един човек няма надежда, той може да я даде на много други хора. Трансплантациите и донорството дават на хиляди хора шанс за живот. Около 1200 души чакат своите спасители”, каза Кирил Ананиев. Митко от село Вълчан дол със сестра си Лили сам гледа болните си родители.  събраха пари за обувки и така момчето отново ходи на училище. За това те бяха отличени от  Писателят отличи и  защото селото даде подслон на 20 души от Ихтиман, дошли в Родопите. “Доброто и достойнството са гръбнакът, който държи главата ни изправена. Благодаря на тези добри хора”, каза им Антон Дончев. За първи път в 16-годишната история “24 часа” си позволи да отличи свой журналист като достоен българин. Това е  Тя помогна на Иво Богданов, който излежа несправедлива присъда от 7 г. в затвора, да излезе на свобода. Заедно с нея от името на предаването “Малки истории” на БНТ награда взе и  . Певецът  награди Бойка и Ирен. взе отличие за създадената от него фондация. Вече 10 г. той подпомага младите хора да развиват своите дарби и им дава шанс да ги споделят със света. Това специално отличие връчи главният редактор на “24 часа”  “Тази награда закъсня с 5 г. Защото Бербатов не иска да прави своята благотворителност публична. Димитър Бербатов подпомага талантливи деца абсолютно безкористно от десетилетие. Това е неговата кауза и той наистина е добър човек”, каза главният редактор на “24 часа”. Илияна Захариева, директор “Корпоративни комуникации” на “Мтел”: Илияна Захариева - директор “Корорпоративни комуникации” на “Мтел”, връчи отличие на 8-годишния Кристиян Иванов от Харманли. Той пръв хвана кръста в леденото хоро на Богоявление и веднага дари наградата си на онкоболно дете. Така помогна за лечението в чужбина на 6-годишния Ангел Гачев. “За мен е чест и отговорност за пета поредна година да съм на тази сцена, защото от толкова години ние подкрепяме една от най-стойностните инициативи според нас в България. Да, сигурна съм, че има много такива като Кристиян и другите на тази сцена. Важното е, че голяма част от тях вече не са анонимни, служат като пример. Кристиян е доказателство, че възрастта не е пречка, напротив, всички може да се поучим от неговата постъпка. Поздравления за него, за родителите му, които са го възпитали така добре”, каза Захариева. “Алианц България”: Александър Проценко, председател на изпълнителния комитет на “Алианц България”, даде отличие на доброволците Тихомир Веселинов, Георги Иванов и Милен Милев, които спасиха 30 възрастни от пожар в с. Овча могила. “За мен е изключителна чест. Тези достойни българи са показали кураж и са помогнали на хора в нужда. “Алианц” е социално отговорна институция и подкрепя стойностни инициативи, които са пример за подражание. Нека има повече добрина и доблест в нашия живот”, каза Проценко. “Геотехмин”: Доминик Хамерс, изпълнителен директор на “Геотехмин”, връчи отличие на Николета Стоянова от Бургас, която помага на Антония Спасова, останала без крака. “Николета, поздравявам ви за проявените човеколюбие и грижа. Пожелавам да запазите вашето голямо сърце. Вие сте пример за нас. “Достойните българи” е кауза, която “Геотехмин” ООД подкрепя с удоволствие, защото ние вярваме на доброто. Благодарим на организаторите за дългогодишните усилия да показват на българското общество прояви на безусловна помощ и подкрепа между нас. Благодаря!”, каза Хамерс. Първа инвестиционна банка: Неделчо Неделчев, главен изпълнителен директор и председател на управителния съвет на Първа инвестиционна банка, връчи отличия на младши инспектор Венцислав Спасов и старши пожарникар Запрян Пиперов от град Септември. Те спасиха десет деца през лятото, изгубили се в гората над село Варвара, като ги пренесоха на гръб през бурна река. “За мен е истинска чест и голяма радост да имам тази възможност днес да отлича тези двама млади хора. Геройството за мен е изборът на професията пожарникар, не само това, което са направили миналата година. Тъй като това е един осъзнат избор, който поставя живота и здравето на другите хора над собствения живот и здраве. Искам да поздравя всички хора, които са избрали тези достойни професии и помагат на всички в нужда. Също така да благодарим и на “24 часа” за тази отлична традиция, която вече 16 г. ни дава възможност да изразим нашата благодарност”, каза Неделчев. Фондация “TRACE за хората”: Десислава Любенова, изпълнителен директор на фондация “TRACE за хората”, връчи отличие на израелския адвокат Моше Алони, който номинира православната ни църква за Нобелова награда за мир за спасяването на 48 хиляди евреи от сигурна смърт по времето на Втората световна война. “Благодаря и на целия израелски народ за това, че толкова много години те не се умориха също да казват благодаря. Не се умориха да разказват историята и през българската нишка. Нека ние се поучим от тях и нека бъдем малко по-ангажирани към темата България. Нека правим каквото можем, за да покажем нашата хубава страна откъм благородната и добрата ѝ страна”, каза Десислава Любенова.", "date": "2018.03.19", "title": "Достойните благодарят от учителите до Вселената (обзор)"}
{"url": "https://www.24chasa.bg/novini/article/6769780", "text": "Германският канцлер Ангела Меркел поздрави днес руския президент Владимир Путин за преизбирането му. Тя призова за продължаване на диалога, за да бъдат намерени решения на двустранните и международните предизвикателства, съобщи канцлерството, цитирано от Франс прес. \"Днес е по-важно от когато и да било да продължим диалога си и да насърчим отношенията между държавите и народите си\", заяви канцлерката в комюнике, предаде БТА. \"На тази основа трябва да положим усилия да се заемем по конструктивен начин с важните предизвикателства, както в двустранен, така и международен план и да намерим приемливи решения\", добави Меркел. \"Поздравявам Ви сърдечно за преизбирането\" и \"Ви желая успех в задачите пред Вас\", каза тя по адрес на Путин.", "date": "2018.03.19", "title": "Меркел поздрави \"сърдечно\" Путин и му пожела успехи в по-нататъшните начинания"}
{"url": "https://www.24chasa.bg/novini/article/6769797", "text": "Руското външно министерство изрази днес съжаление за коментарите, направени по време на днешната среща на външните министри от ЕС за отравянето на бившия руски двоен агент Сергей Скрипал във Великобритания, предаде Ройтерс. \"Съжаляваме, че Европейският съюз. . . отново се подчини на криворазбраните съображения на \"евросолидарността\" и на насъбраните антируски рефлекси\", каза в комюнике министерството. Според външнополитическото ведомство позицията на Съвета на ЕС по външните работи страда от спекулации и безпочвени оценки, предаде ТАСС. След заседанието на външните министри в Брюксел, върховната представителка на ЕС по външната политика и сигурността Федерика Могерини даде пресконференция. На нея тя заяви, че министър-председателката на Обединеното кралство Тереза Мей ще извести държавните глави и правителствените ръководители на срещата на върха на 22 март в Брюксел за хода на разследването на случая със Скрипал, предаде БТА. \"Мнозина твърдяха, че имаме разногласия. Но ние сме единодушни. Нашата обща позиция е, че взимаме изключително сериозно оценката на Великобритания, че, вероятно, Русия носи отговорност\", заяви Могерини. Бившият полковник от руското военно разузнаване Сергей Скрипал, на 66 години, и неговата дъщеря Юлия, на 33 години, са в болница с опасност за живота, след като бяха намерени в безсъзнание на пейка пред търговски център на 4 март в английския град Солсбъри. Те са били в контакт с нервнопаралитично вещество, известно с името \"Новичок\".", "date": "2018.03.19", "title": "Русия: Съжаляваме, че ЕС отново се подчини на криворазбраните съображения на евросолидарността"}
{"url": "https://www.24chasa.bg/novini/article/6769684", "text": "Рекорд в политическата си кариера постави Владимир Путин, преизбран за още 6 години като президент на Русия. Четвъртият мандат на кремълския лидер ще продължи до 2024 г. Тогава той ще бъде на 71 години и ще е управлявал страната близо четвърт век. Само Сталин е бил начело на “империята” по-дълго (като съветски лидер), посочва Ройтерс. За Владимир Путин гласуваха над 56 млн. души, или 76,66%. “Това е абсолютен рекорд за последните няколко избори за президент на Русия”, обяви руската ЦИК. През 2012 г. Путин спечели 63% и гласовете на 45,6 млн. души - значително увеличение в подкрепата за него за 6 г. На предишните избори тя беше 65%. В Крим за Путин гласуваха 92,15% от избирателите, а в Чечня - 93 на сто. 100% избирателна активност бе отчетена на Международната космическа станция, където в момента се намира руският космонавт Антон Шкаплеров. Той гласува чрез видеоконферентна връзка. Путин обеща да използва новия си мандат, за да укрепи защитата на Русия срещу Запада и да повиши стандарта на живот. Президентът се появи на Манежния площад до Кремъл след първите резултати в неделя вечерта и говори пред привържениците си. Той заяви дори, че планира намаляване на военните разходи за 2018 и 2019 г. Остава неясно колко дълго иска да остане на власт, отбелязва Ройтерс. Конституцията не му позволява повече от два поредни мандата. “Нека пресметнем. отвърна Путин на въпрос дали ще се стреми към още един президентски мандат след 2024 г.  Втори на изборите се класира Павел Грудинин от Комунистическата партия на Русия с 11,82% от гласовете, а трети - Владимир Жириновски с 5,68%. Подкрепата за Ксения Собчак е 1,66%. Основният опозиционен лидер Алексей Навални не беше допуснат до изборите. Той заяви, че Собчак е “пародия на либерален кандидат”, а участието ѝ в надпреварата помага на Кремъл да представи опозицията в отрицателна светлина, и отхвърли нейното предложение за обединяване на силите. Навални обвини Путин в лъжа: “Той заяви, че нашата страна е демократична, че съдът ни е справедлив, но лъже”. Говорителката на руското външно Мария Захарова обяви, че опитите на Запада да повлияе на руските президентски избори са били “очевидни и безпрецедентни”, предаде ТАСС. Руските власти анулираха резултатите в пет избирателни района в три области, където се проверяват сигнали за слагане на допълнителни бюлетини в урните и други проблеми. Избирател от град Омск Член на избирателна комисия пък развя балони пред охранителната камера в помещение, където брояха бюлетини.  “Вие сте нашият отбор, а аз съм част от него. В това виждам признание за направеното през последните години в много трудни условия - посочи Путин. - Виждам доверието и надеждата на хората, че ще продължим да работим твърдо, отговорно и дори по- ефективно. Чакат ни успехи. Много е важно да съхраним единството, да привлечем на своя страна и тези, които са гласували за други кандидати. Това единство ни е нужно, за да се движим напред. Със сигурност сме обречени на успех.” Преизбирането на руския президент не будеше съмнение, отбелязва Ройтерс. Путин доминира на политическата сцена в Русия вече 18 години, рейтингът му е около 80 процента, той има подкрепата на управляващата партия и на държавната телевизия, а никой от останалите седем кандидати не бе реална заплаха, след като Навални не бе допуснат. Въпреки че Путин има шест години, за да определи свой наследник, несигурността по въпроса е потенциален източник на нестабилност в един капризен управляващ елит, който само той е способен да държи под контрол, посочва Ройтерс. Според вътрешни хора в Кремъл президентът не е избрал още кой ще го замени.  Ванга предрекла преди почти 40 години, че Русия ще властва и Путин ще стане “господар на света”. Българката, известна като Нострадамус на Балканите, казала, че “никой не може да спре Русия”, пише британският “Дейли мейл”. Вестникът припомня, че светицата от Рупите е предрекла също 11 септември и рухването на кулите в САЩ. През 1979 г. Ванга казала, че Русия ще бъде “господар на света, след като Европа стане пустош”. Това тя предрекла пред писателя Валентин Сидоров.  “Всички ще се размразят, сякаш лед, само един остава недокоснат - слава на Владимир, слава на Русия”, била казала Ванга. “Всички ще бъдат отстранени от Русия по пътя и тя ще стане господар на света”, е нейно предсказание. Освен това тя допълнила, че континентът ще се превърне в пустош, почти лишена от човешки живот. Успешните предсказания на Ванга са около 85%, допълва “Дейли мейл”.  “Надявам се заедно да работим за разгръщането на съществуващия потенциал на двустранно взаимноизгодно сътрудничество в различни области, в интерес и за благото на нашите два народа”, пише държавният глава Румен Радев в поздравителен адрес до руския си колега Владимир Путин по повод спечелената от него победа на изборите, съобщиха от прессекретариата на държавния глава. В поздравителния си адрес президентът отбелязва и вековната историческа и културна близост между българския и руския народ. Съюзници на Владимир Путин го поздравяваха един след друг за преизбирането му, докато западните страни бяха по-резервирани в реакциите си, отбелязва Франс прес. Китайският президент Си Цзинпин е бил първият чуждестранен лидер, поздравил Путин. Си, който също бе преизбран за президент преди броени дни, заявил, че Китай е готов да работи с Русия за насърчаването на мира по света и за напредъка на руско-китайските отношения. Президентът на Иран Хасан Рохани поздрави Путин и изрази увереност, че по време на новия му мандат отношенията между двете страни ще се развият още повече. Сирийският лидер изтъкнал, че огромната подкрепа, която Путин е получил на изборите, “е резултат от добросъвестното изпълнение на неговите задължения и от това, че служи искрено на интересите на Русия”. Путин получи поздравления и от лидерите на Боливия, Беларус, Узбекистан, Азербайджан и Казахстан.  Френският президент Еманюел Макрон поздрави в телефонен разговор Владимир Путин за преизбирането му и пожела успех в политическото, демократично, икономическо и социално модернизиране на Русия, предаде АФП. Макрон призовал Путин да възобнови “с твърда ръка” борбата с химическите оръжия, след като нервнотоксично вещество е използвано срещу бившия руски шпионин Сергей Скрипал на британска територия. От Германия Путин получи поздравления от президента Франк-Валтер Щайнмайер, който го призова да използва повода на преизбирането си, за да работи за нормализиране на отношенията с Берлин и със Западна Европа. Говорител на канцлера Ангела Меркел каза, че тя ще му прати поздравителна телеграма, в която ще става дума за предизвикателствата пред германско-руските отношения. Британската премиерка Тереза Мей каза, че Лондон ще коментира изборите в Русия, след като се запознае с оценката на Организацията за сигурност и сътрудничество в Европа.  “Царят победи отново!”, възкликна първородната дъщеря на Орнела Мути. В профила си в инстаграм Найке Ривели публикува снимка на майка си с руския президент с думите: “Защо мама има жителство в Русия? Преди всичко, тя е половин рускиня и половин неаполитанка и има право на такова. Аз подкрепям Царя”. ", "date": "2018.03.19", "title": "Още 6 години за Путин, само Сталин го бие (обзор)"}
{"url": "https://www.24chasa.bg/novini/article/6769828", "text": "Полицията в Барселона задържа мъж, взел заложница в сградата на почетното консулство на Мали в града, предава РИА Новости, като се позовава на съобщение от каталунските правоохранителни органи, публикувано в социалната мрежа „Туитър“. Съгласно разпространената информация, кризата е възникнала около 15 часа (местно време), когато мъж, гражданин на Мали, е влязал в сградата и е взел за заложница жената на почетния консул на африканската страна, предаде \"Фокус\". Представители на полицията са водили преговори с него в продължение на няколко часа. По-рано тази бе съобщено, че мъжът не е въоръжен. Жената, взета за заложница, също не е пострадала.", "date": "2018.03.19", "title": "Задържаха мъж в Барселона, взел заложница в консулството на Мали"}
{"url": "https://www.24chasa.bg/novini/article/6769663", "text": "За отравянето на бившия руски шпионин във Великобритания Владимир Путин научил от медиите. Това обяви самият той на брифинг в Москва. “Първото, което ми идва наум, е, че ако това беше бойно вещество, хората щяха да починат на място. Второ, Русия няма такива средства. Унищожихме цялото си химическо оръжие под контрола на международните наблюдатели. Направихме това първи за разлика от някои наши партньори, които дадоха обещания, но за съжаление, не са ги изпълнили до ден днешен”, заяви руският лидер по повод британските обвинения срещу Русия за покушението срещу Сергей Скрипал. Или Лондон трябва да подкрепи твърденията си с доказателства, или трябва да се извини “рано или късно”, каза гласът на Кремъл Дмитрий Песков, цитиран от Ройтерс. Междувременно ЕС изрази безусловна солидарност с Лондон по случая “Скрипал”. На среща в Брюксел външните министри на ЕС призоваха Русия да отговори на въпросите за използването на токсичното вещество и да предостави незабавни и пълни данни за програмата си “Новичок”. В изявлението се посочва, че ЕС е шокиран от нападателното използване на нервнотоксично вещество от военен клас от разработен от Русия вид, на европейска земя за пръв път от над 70 години. Употребата на химически оръжия от когото и да било, при каквито и да било обстоятелства, е напълно недопустима и представлява заплаха за сигурността на всички ни, казват дипломатите. Екип международни експерти от Организацията за забрана на химическите оръжия са във Великобритания, за да изследват типа нервнопаралитичен газ, използван за атаката. “Това, което видяхме, показва ясно, че няма друго заключение, освен че руската държава е виновна за станалото в Солсбъри”, заяви британската премиерка Тереза Мей. По думите ѝ Москва “има мотив и намерение и това, което наблюдаваме, е част от модела на поведение на Русия в Европа”. Британският външен министър Борис Джонсън също коментира, че “твърденията на Русия, че не е отговорна за отравянето на бивш руски шпионин, са абсурдни”. “Това е класическа руска стратегия, те вече не могат да заблудят никого”, добави Джонсън. Лондон обвини Москва, че стои зад покушението срещу Сергей Скрипал и дъщеря му Юлия, извършено с бойно отровно вещество, създадено в бившия СССР. Двамата още са в критично състояние. Случаят доведе до дипломатическа криза, след като Лондон изгони 23-ма руски дипломати, а Москва отговори реципрочно. Полша пък обсъжда възможността за експулсиране на руски дипломати в знак на солидарност с Лондон.", "date": "2018.03.19", "title": "Кремълският лидер чул за шпионина от медии, ЕС твърдо зад Лондон"}
{"url": "https://www.24chasa.bg/novini/article/6769830", "text": "При нови въздушни удари в Източна Гута, нанесени в късните часове на понеделник над училището, са загинали 15 деца и две жени, които са потърсили убежище от бомбите в мазето на сградата, предава AFP. Информацията бе разпространена от базираната в Лондон Сирийска обсерватория за човешките права. Активистите твърдят, че бомбардировките са нанесени в град Арбин, предаде \"Фокус\".", "date": "2018.03.19", "title": "Нови въздушни удари в Източна Гута, съобщава се за жертви"}
{"url": "https://www.24chasa.bg/novini/article/6769503", "text": "Над 140 милиона души в три развиващи се региона в света може да мигрират до 2050 г., за да избягат от ефектите на климатичните промени като намаляването на селскостопанската продукция, недостига на вода и повишаването на нивото на морето. Това предупреди Световната банка в публикуван днес доклад, цитиран от Франс прес. Според него, ако дотогава не бъде направено нищо, потенциалните \"климатични мигранти\" са 86 милиона в страните южно от Сахара, 40 милиона в Южна Азия и 17 милиона в Латинска Америка, предава БТА. \"Всеки ден климатичните промени стават все по-силна икономическа, социална и екзистенциална заплаха\", коментира главният изпълнителен директор на Световната банка Кристалина Георгиева. Те принуждават хора, семейства и дори цели общности да търсят по-пригодни за живеене места, допълни тя. Авторите на доклада са направили три проучвания с конкретни примери. Едното е за Етиопия, където населението може да нарасне с 85 процента до 2050 г. и миграцията да се увеличи заради понижаване на реколтите. В друго проучване е разгледан Бангладеш, където \"климатичните мигранти\" има опасност да станат най-много от всички други вътрешно разселени лица до 2050 година. Последното проучване се фокусира върху Мексико, където се очаква да се увеличи миграцията от по-уязвимите от климатичните промени зони към градовете.", "date": "2018.03.19", "title": "Световната банка:  До 2050 г. може да има 143 милиона \"климатични мигранти\""}
{"url": "https://www.24chasa.bg/novini/article/6769499", "text": "Голямото отличие на 16-ите награди \"Достойните българи\" на \"24 часа\" - копие на златния ритон от Панагюрското съкровище, бе връчено от  инициатори и двигатели на “Враца софтуер общество”. С безплатни курсове те дадоха възможност на стотици млади хора да започнат престижна работа. Новите програмисти се включват в най-бързо развиващата се индустрия в страната, без да напускат Враца. Тяхната мисия е чрез качествено образование да дадат възможност за платена работа и във Враца. Благодарности към трите момчета отправи и кметът на Враца Калин Каменов, който бе дошъл в залата за подкрепа с обувки в кал заради огромните наводнения във Враца “Благодаря, че сте в България и сте останали във Враца”, каза им Бойко Борисов. “Горди сме със вас, да сте живи и здрави”, пожела им още премиерът. “Тяхната академия е пример за цялата страна”, каза още кметът Каменов.", "date": "2018.03.19", "title": "Борисов към достойните: Благодаря, че сте в България!"}
{"url": "https://www.24chasa.bg/novini/article/6769536", "text": "Нюйоркски пожарникар, помогнал за евакуацията на стотици хора по време на терористичната атака на 11 септември 2001 година, е починал от рак, предаде Асошиейтед прес, цитирана от БТА. Според роднини и приятели, цитирани от в.\"Ню Йорк дейли нюз\", 45-годишният Томас Филън е починал от рак, свързан с токсичните изпарения на Кота нула. Асоциацията на униформените пожарникари от Голям Ню Йорк твърди, че над 170 пожарникари са починали в резултат от заболявания, свързани с атаките срещу Световния търговски център. Филън е служител на нюйоркската пожарна от 2003 г. По време на атенаттите през 2001 г. е бил капитан на ферибот, изпълняващ курсове до Статуята на свободата на остров Либърти. Помагал е за евакуацията на Долен Манхатън и е превозвал спасители и товари до мястото на атентата.", "date": "2018.03.19", "title": "Пожарникар, спасил стотици при атентата на 11 септември, почина от рак"}
{"url": "https://www.24chasa.bg/novini/article/6769542", "text": "Пет деца и 13 възрастни бяха спасени от удавяне днес, след като ванът, в който пътували, паднал и бил отнесен от водите на река Еврос (Марица) на гръцко-турската граница, съобщава в. \"Катимерини\". 18-те пътници са нелегални мигранти и кандидати за убежище, които били транспортирани от Турция в Гърция от трафикант, който загубил контрол над превозното средство по време на преследване от гръцката полиция, предаде БТА. Полицаи, пожарникари, войници и доброволци се притекли на помощ на групата.", "date": "2018.03.19", "title": "Кола с мигранти, сред които и деца, падна във водите на р. Марица на гръцко-турската граница"}
{"url": "https://www.24chasa.bg/novini/article/6769559", "text": "Сирийското правителство настоя днес турските сили да напуснат град Африн, откъдето в неделя изтласкаха кюрдските Сили за защита на народа, предаде Ройтерс. \"Съобщението на режима на турския президент, че техните нашественически сили контролират Африн, е нелегитимно\", заяви сирийското външно министерство в писмо до ООН, предаде БТА. В писмото се казва, че Сирия настоява нашествениците незабавно да се изтеглят от сирийската територия, която са окупирали.", "date": "2018.03.19", "title": "Сирийското правителство настоя турските сили да напуснат Африн"}
{"url": "https://www.24chasa.bg/novini/article/6769584", "text": ". Македонският премиер Зоран Заев заяви в понеделник, че правителството е наясно кой е организатор на протестите пред домовете на народни представители, като според него, демонстрациите са платени, съобщава македонското електронно издание “МКД“. „Имаме и доказателства за това“, подчерта министър-председателят. „Всичко е ясно. Кой взима и от къде взима пари“, каза още премиерът. Според него, протестите са конституционно право и гражданите имат право да изразяват недоволството си, но не са приемливи протестите пред семействата и децата на народните представители, тъй като по този начин се навлиза в личното пространство и се омаловажава тяхната личност, предаде \"Фокус\".", "date": "2018.03.19", "title": "Зоран Заев: Знаем кой организира протестите пред домовете на депутатите"}
{"url": "https://www.24chasa.bg/novini/article/6769616", "text": "НАТО призова Русия да разкрие напълно програмата за създаването на нервнопаралитичното вещество, под въздействието на което попадна бившият агент на ГРУ Сергей Скрипал и което бе определено от Великобритания като „Новичок“, предава TAСС. Това заяви генералният секретар на Алианса Йенс Столтенберг в рамките на среща с британския външен министър Борис Джонсън. „НАТО призовава Русия да разкрие всички детайли пред Организацията за забрана на химическите оръжия (ОЗХО) относно своята програма „Новичок“, каза норвежкият политик, като приветства готовността на Лондон да си сътрудничи по случая с отравянето на Скрипал с международната организация, предаде \"Фокус\". По-рано в понеделник Джонсън съобщи, че специалисти от ОЗХО ще пристигна във Великобритания за да вземат проби от веществото, с което бе отровен Скрипал в началото на месеца.", "date": "2018.03.19", "title": "Столтенберг: Русия да разкрие програмата, разработила „Новичок“, пред ОЗХО"}
{"url": "https://www.24chasa.bg/novini/article/6769648", "text": "Основните изводи в доклад за извършените от експертите огледи на срутището на пътя Смолян - Мадан ще бъдат изложени утре в Агенция \"Пътна инфраструктура\", информираха от пътната агенция. Основните изводи в доклада на експертната работна група ще бъдат представени от ръководителя на експертната работна група доц. д-р Стефчо Стойнев, ръководител на катедра \"Хидрология и инженерна геология\" в Минно-геоложкия университет \"Св.Иван Рилски\", и от председателя на УС на АПИ инж. Дончо Атанасов.", "date": "2018.03.19", "title": "Утре сутринта представят доклада на АПИ за срутището на пътя Смолян - Мадан"}
{"url": "https://www.24chasa.bg/novini/article/6769665", "text": "Белият дом заяви, че \"не е изненадан от резултата\" от президентските избори в Русия, които дадоха на Владимир Путин още един шестгодишен мандат, предаде Асошиейтед прес. Засега не е насрочен поздравителен разговор между Путин и президента Доналд Тръмп според говорителят Хоугън Гидли, предаде БТА. Пред репортерите в президентския самолет \"Еър форс 1\", с който Тръмп пътува за Ню Хемпшър, говорителят на Белия дом заяви, че САЩ ще работят с Русия \"там, където могат\", предаде Ройтерс. \"Ще работим, за да култивираме отношенията с Русия и ще налагаме наказателни мерки, когато Русия застраши нашите интереси, но също така ще търсим места, където да работим заедно, когато това служи на интересите ни\", каза Гидли, цитиран от Ройтерс.", "date": "2018.03.19", "title": "Белият дом: Не сме изненадани от победата на Путин"}
{"url": "https://www.24chasa.bg/novini/article/6769714", "text": "Процедурни правила, по които Европейският и националните парламенти в общността осъществяват надзор върху Европол, прие вчера в София срещата на Съвместната група за парламентарен контрол (СГПК) на Европол. В събитието участваха над 130 депутати от 27-те парламента на страните членки. “Днес вземаме историческо решение, за което се работи от 4 г. и до което не се стигна по време на естонското председателство на Съвета на ЕС поради резерви у 9 национални парламента”, изрази удовлетворение председателят на парламентарната комисия по обществен ред и сигурност на НС Цветан Цветанов. Той бе поздравен от шефа на ресорната комисия на ЕП Клод Мораес, който е член на Партията на европейските социалисти  , от директора на Европол Роб Уейнрайт и от останалите делегати, понеже при пристигането им ден по-рано в София представителите на няколко страни - членки все още се колебаели. 5000 жители на ЕС и 800 от страните от Западните Балкани работят за ИДИЛ, обяви данни на Европол Цветанов. Уейнрайт поясни, че съпричастни на ислямистите в ЕС са 30 000 граждани на общността. Споделената информация и файловете в “Европол” са изключително важни за борбата с терора и престъпността, подчерта Цветанов. 1500 операции е провела агенцията миналата година. 40 714 информации са подадени от Европол към компетентните органи през 2017 г. заради съмнително съдържание, заяви на форума еврокомисарят Мария Габриел. Всеки 4 от 5 европейски компании и половината потребители са били жертва на кибератака. Такава е засечена и на президентските избори във Франция м.г., в германските железници и телеком, в 80 британски болници. На 1,5 млрд. евро възлизат измамите с автомобили. Западните Балкани стават акцент в работата на Европол.", "date": "2018.03.19", "title": "Парламентарен надзор над Европол - пробив от София (Обзор)"}
{"url": "https://www.24chasa.bg/novini/article/6769694", "text": "Автомобил без шофьор на американската компания Uber („Юбер”) предизвика смъртта на пешеходка в американския щат Аризона, съобщи в. „Ню Йорк таймс”. Инцидентът е станал в град Темпи. Това е първият известен случай на смърт на пешеходец в резултат на ПТП с участието на автомобил без шофьор. Жената е била откарана в болница, където починала, предаде  . В момента на сблъсъка в колата е имало човек, но колата е работела на автономен режим. От „Юбер” вече обявиха, че спират изпитанията на безпилотни автомобили в Темпи, Питсбърг, Сан Франсиско и Торонто.", "date": "2018.03.19", "title": "Кола без шофьор блъсна пешеходка в Аризона, загинала е"}
{"url": "https://www.24chasa.bg/novini/article/6769727", "text": "Разбрах за катастрофата, която е направила - карала е със 120 километра в час, при разрешени 60. Грубо е нарушила закона, почти е убила спътничката си. И закона предвижда за това престъпление до 2 години затвор. Така че, ако прокуратурата и полицията докажат всичко това, Дивна трябва да отиде в затвора. Това написа в личния си профил във фейсбук шоуменът Слави Трифонов по повод катастрофата, която певицата Дивна предизвика преди дни. Публикуваме целия текст на публикацията му без редакторска намеса: Преди известно време с моите колеги реализирахме един телевизионен формат по Нова Телевизия. Той се казваше “Пей с мен”. Формата го спечели едно 12 годишно, много симпатично, много талантливо момиче от Русе. Тя се казва Дивна. Аз много я харесах. Много харизматична. Днес Дивна е млада жена. Нямам представа какво става с нейната певческа кариера, но за съжаление имам представа какво става с нейната кариера на шофьор. Разбрах за катастрофата, която е направила - карала е със 120 километра в час, при разрешени 60. Грубо е нарушила закона, почти е убила спътничката си. И закона предвижда за това престъпление до 2 години затвор. Така че, ако прокуратурата и полицията докажат всичко това, Дивна трябва да отиде в затвора. Както и Максим Стависки, между другото. Който наскоро участваше в зала “Арена Армеец” в шоу “Звезди на леда”. А той пиян блъсна момиче, което сега е парализирано. Трябваше веднага да го вкарат в затвора, както и Дивна. Както и всички, които са извършили подобни престъпления. Когато това започне да се случва, тогава ще приема, че живеем в нормална държава.", "date": "2018.03.19", "title": "Слави Трифонов: Ако Дивна е карала със 120 км, при разрешени 60, да влезе в затвора"}
{"url": "https://www.24chasa.bg/novini/article/6769734", "text": "Британска гражданка, сражавала се на страната на кюрдските сили, е била убита по време на операцията, извършвана от Турция в сирийския анклав Африн, предаде Франс прес. Новината съобщи Нисрин Абдала, говорителка на кюрдската организация Сили за защита на жените. Анна Кембъл е загинала на 15 март във турска бомбардировка на фронта близо до град Африн, каза говорителката и уточни, че британката е била на 27 години. Тя допълни, че е осъществен контакт с близките на Кембъл, предаде БТА. Според Нисрин Абдала британката се е присъединила към кюрдската организация Сили за защита на жените през май 2017 г. Тя обаче е била мобилизирана на фронта едва този месец. Още от началото на турската операция в Африн британката е настоявала да бъде пратена на фронта. \"Дискутирахме много с нея, но тя ни постави пред ултиматум: \"Или се отказвам от революцията, или отивам в Африн\", каза говорителката на кюрдската организация. Стотици чужди бойци се присъединиха към редиците на кюрдските организации Сили за защита на народа и Сили за защита на жените в Сирия, по-специално в борбата им срещу джихадистите от организация Ислямска държава. Най-малко двама от чуждите бойци бяха убити миналия месец в офанзивата срещу Африн.", "date": "2018.03.19", "title": "Британка, сражавала се за кюрдските сили в Африн, загина при бомбардировка"}
{"url": "https://www.24chasa.bg/novini/article/6769548", "text": "Общо 9691 свободни места за прием в ясла, детска градина и подготвителна група в София обяви Столичната община. Родените през 2016 и 2017 г. деца ще се борят за 3572 места в яслите. В първа група в градините има 3228 свободни, а подготвителните групи в училищата за 5- и 6-годишните са с 2891 места. За първи път приемът за подготвителни групи към училищата е интегриран към електронната система за детските градини. В нея от тази година ще кандидатстват и децата с хронични заболявания - общо за 1346 места в ясла и градина. Освен това броят им в групите беше намален от 10 на 5. Тези места обаче са извън регламентирания брой на групите - 18 за яслени и 25 за градински. Първото класиране ще бъде обявено на 11 май.", "date": "2018.03.19", "title": "Обявиха над 9600 места за ясла и детска градина в София"}
{"url": "https://www.24chasa.bg/novini/article/6769534", "text": "200 000 чиновници да бъдат изкарани да запълват дупките по пътищата. Това нареди премиерът Бойко Борисов на извънредното заседание на правителството, посветено на състоянието на пътищата и престъпността в малките населени места. “Има обективни причини да се отворят много дупки по улиците - от минус 10-15 градуса за един ден стана плюс 20 градуса. То, дето се вика, ако е пломба на зъб, при такава рязка температура пада”, казва Борисов според стенограмата. Той е наредил на регионалния министър Николай Нанков да обърне специално внимание на скоростните пътища. “Полицията - ако трябва, една част от нея поема контрола на пътищата и стоят до дупките, докато не се запълнят. Ако трябва - всички ги изкарвате навън и докато не се поправи - стоят, алармират. И тогава ще видите как много по-бързо ще стане ремонтът”, заявил премиерът. Само няколко часа по- късно от АПИ пуснаха съобщение, че започват да пълнят дупки по 570 км. По нареждане на министър Нанков ще се работи постоянно в зависимост от метеорологичните условия. Правителството ще отпусне 500 хил. лв., за да се възстановят бързо щетите от ураганния вятър, който отнесе покриви във Враца, съобщи премиерът на заседанието. Там бе и кметът на Враца Калин Каменов. Ураганният вятър достигна 164 км/ч и отнесе покривите на 5 къщи, а на десетки други събори керемидите. Стихията повали и електрически стълбове. С парите ще се възстановят и обществени сгради, училища и детски градини. Ще се ремонтират и двете футболни игрища, които вятърът унищожи. каза кметът Калин Каменов. Администрацията е започнала да възстановява покривите, като временно част от тях са покрити с найлони. “Има готовност да настаним нуждаещите се и в общински жилища, но за момента няма желаещи”, уточни Каменов.", "date": "2018.03.19", "title": "Борисов нареди: До всяка дупка полицай и чиновник (Обзор)"}
{"url": "https://www.24chasa.bg/novini/article/6769757", "text": "Мокри са пътните настилки на територията на област Велико Търново. На места има заледени участъци, но обработени, съобщиха за  „Фокус”  от Областно пътно управление. Времето е облачно. Температурата на въздуха е 1°. Няма допълнително въведени ограничения на територията на областта. Проходът на Републиката е отворен за движение на всички МПС. Не се допуска преминаване на товарни автомобили над 10 тона през прохода Твърдица – Елена. Остава затворен поради свлачище участък от път Царски извор – Драганово, обходният маршрут е през село Сушица. Движението по път Дебелец – Средни колиби – Елена е ограничено за МПС над 10 тона поради намален габарит на пътното тяло. Обходният маршрут е Дебелец – Велико Търново – Лясковски кантон – Миндя – Елена и обратно. Ограничено е движението на МПС над 3,5 тона на път Чешма-Кесарево, поради намален габарит на пътното платно. Срокът на организацията на движение е до 5 юли. Обходният маршрут е Чешма-Сливовица-Горско Ново село-Джулюница-Кесарево. Затворен за движение е пътят Велико Търново – с. Шемшево, през Западна промишлена зона, поради влошено състояние на мостово съоръжение. Обходният маршрут за селата: с. Шемшево, с. Буковец, с. Керека се извършва по Гл. път I-4 – през с. Леденик. Движението по път Лозен – Полски Тръмбеш е ограничено за движението на МПС с обща маса над 12 тона поради намален габарит на пътното тяло. Пътят ще е затворен до 5 юли.", "date": "2018.03.19", "title": "Пътищата във Велико Търново са мокри, на места заледени"}
{"url": "https://www.24chasa.bg/novini/article/6769341", "text": "В истински празник за 40 деца в риск, с противообществени прояви и ученици от Средното училище с хуманитарен профил „Йоан Екзарх“ в Шумен се превърна футболната среща днес, в която се проведе в спортната зала на шуменската гимназия, съобщават от пресцентъра на прокуратурата. За първи път на футболното поле децата се срещнаха с прокурори от седем прокуратури от варненския апелативен район – магистрати от Варна, Добрич, Попово, Омуртаг, Велики Преслав, Шумен, както и от окръжната прокуратура в Шумен, като играха в един отбор. Това стана възможно благодарение на инициативата на окръжната прокуратура в Шумен под надслова „Заедно можем“. Двата отбора „Надежда“ и „Светлина“, съставени от подрастващи и прокурори, дадоха мъжка игра на футболното игрище под възторжените възгласи на малки и големи. „С жълти екипи е отбор „Светлина“ , а с бели екипи – отбор „Надежда“. Подбрахме тези имена, защото вярваме, че „Заедно можем“ да дадем светлина и надежда по пътя на вас – децата“, заяви окръжният прокурор на Шумен Маргарита Георгиева. Говорителят и прокурор в Окръжната прокуратура в Шумен Яна Николова се обърна към присъстващите деца с думите, че както в спорта, така и в живота успех се постига с много труд и постоянство, като цитира Никос Казандзакис: „Правият път е стръмният“. След оспорвана надпревара спечели отбор „Светлина“. Гости на футболната среща бяха треньорът на националния отбор по футбол Петър Хубчев, легенда от Световното първенство по футбол в САЩ '94. Футболистът от националния отбор Георги Костадинов, който даде началния удар в мача, се оказа бъдещ юрист. Колегата му Цветомир Панов, който играе в ПФК „Лудогорец“, безотказно подписа дузини фланелки на деца и прокурори. Изпълнителният директор на зеления клуб Ангел Петричев, който приветства инициативата „Заедно можем“ още във фаза идеен проект, зарадва учениците - участници в срещата, със сувенири на футболния клуб. Селфита, снимки за спомен и десетки автографи от футболните звезди върху тениски с надпис „Заедно можем“ и футболни топки донесоха неописуема емоция за децата, но и за самите магистрати. Сред гостите, почели инициативата на Окръжната прокуратура в Шумен, бяха говорителят на главния прокурор Румяна Арнаудова, и.ф. административен ръководител на Апелативната прокуратура във Варна Вилен Мичев и говорителят на АП – Варна, прокурор Стефка Якимова. Любезен домакин на срещата беше директорът на шуменската гимназия Валентина Тодорова. И участници – ученици и прокурори, и зрителите в залата заявиха желание „Заедно можем“ да стане традиционна ежегодна среща между подрастващи и магистрати от варненския апелативен район.", "date": "2018.03.19", "title": "Деца играят мач с прокурори в Шумен (Снимки)"}
{"url": "https://www.24chasa.bg/novini/article/6769368", "text": "\"200 000 души администрация ще стоят в дупките по пътищата,  , но аз питам - колко души ще стоят в затвора за корупцията при строителството на пътища, за откраднатите пари от некачествените ремонти и кой ще плати на хората счупените коли?\" Това заяви в Кирково лидерът на БСП Корнелия Нинова, съобщиха от пресцентъра на БСП. “В следващите месеци държавата ще е блокирана. Българи, през този период не се женете, не раждайте деца, не умирайте и през ум да не ви минава да правите бизнес. Няма кой да ви издаде и едно удостоверение. Администрацията няма да работи, полицаите няма да борят престъпността, а ще пазят дупките. На това му се вика административна реформа. И не са метеорологичните условия причина за това - и в Швейцария вали сняг и грее слънце. Причината е една и нейното име е корупция”, категорична е Нинова. , Нинова се срещна със симпатизанти в Кирково, където откри нов партиен клуб.", "date": "2018.03.19", "title": "Корнелия Нинова: 200 хиляди в дупките, а колко в затвора?"}
{"url": "https://www.24chasa.bg/novini/article/6769366", "text": "Темата за прозрачността е водеща в сферата на сигурността. Ясно е , че е необходимо сътрудничество, тъй като атаките не познават граници вече. Учредяването на тази съвместна група ни отправя много важно послание. Първата дискусия преминава в много интересни дебати на държавите-членки. Необходимо е базите данни да бъдат постоянно подхранвани и да наблегнем на превенция. Благодаря на българското председателство, че този сигнал беше излъчен. Това каза еврокомисарят Мария Габриел в предаването \"Лице в лице\" по  Необходим е ресурс и да поставим на дневен ред темата за следващия бюджет на ЕС. Има необходимост от по-голямо доверие между държавите в ЕС, за да може нещата да се случват ефикасно. Информацията не се крие, това са остатъци от предишен вид начин на мислене, допълни Мария Габриел. От наша страна, от ЕК, сме направили необходимото. Киберсигурността не се отнася само за личните данни, да помислим за енергетиката, за транспорта - това са част от заплахите, каза още еврокомисарят. С израза \"фалшиви новини\" не успяваме да обхванем цялостта на този проблем. Дезинформацията онлайн беше дефинирана за първи път в изготвения от нас доклад. До този момент нямаме орган, който да се занимава с този проблем, не е и това намерението ми. Говорим за проактивни мерки на доброволна основа, коментира Мария Габриел. ", "date": "2018.03.19", "title": "Мария Габриел: Нужно е по-голямо доверие между страните в ЕС, за да работим ефикасно"}
{"url": "https://www.24chasa.bg/novini/article/6769374", "text": "Районна прокуратура – Видин е предала на съд В. Флоров, кмет на кметство с. Неговановци, и В. Панайотова за извършени от тях престъпления. Това съобщиха от пресцентъра на Апелативна прокуратура-София. През ноември 2016 г. обвиняемата Панайотова работила като осигурителен посредник към Пенсионно осигурително дружество „Алианц България“ АД. В кръга на службата си тя следвало да набира осигурени лица към задължителен универсален пенсионен фонд, управляван от компанията. На 21 ноември 2016 г. във Видин тя съставила заявление за промяна на участие и прехвърляне на натрупаните суми по индивидуалната партида в друг съответен фонд за допълнително задължително пенсионно осигуряване, на което придала вид, че същото изхождало от лицето М.К. от Брегово. Обвиняемата се подписала в графа „осигурено лице“ и го занесла в кметството на с. Неговановци. Флоров, в качеството си на кмет, като длъжностно лице и като орган на местната администрация, имал право да извършва нотариално удостоверяване на подписи на частни лица върху документи. Заявлението му било представено от Панайотова и в отсъствие на посоченото в него лице – М.К., той извършил нотариалното заверяване на документа. По този начин Флоров потвърдил, че осигурената лично се явила и положила подпис пред него. Този документ обвиняемата В. Панайотова представила пред Пенсионно осигурително дружество „Алианц България“ АД, за да докаже, че М.К. желае да бъде прекратено правоотношението между нея и Пенсионноосигурителна компания „Съгласие“, както и участието й в съответния пенсионен фонд. Наред с това натрупаните средства в индивидуалната партида на М.К. се прехвърляли в задължителен универсален пенсионен фонд „Алианц България“. В хода на досъдебното производство по делото е била изготвена комплексна съдебно графическа и техническа експертиза, установила, че подписът в заявлението бил положен от обвиняемата Панайотова, а нотариалната заверка – от обвиняемия Флоров. Предстои насрочване на разпоредително заседание от съд", "date": "2018.03.19", "title": "Предадоха на съд кмета на Неговановци и за съставяне на неверни документи"}
{"url": "https://www.24chasa.bg/novini/article/6769385", "text": "Шефът на здравната каса в Ловеч д-р Антонио Маринов бе пуснат под домашен арест след съдебно заседание в понеделник. Магистратите се съобразиха с молбата на Маринов за по-лека мярка, за да можел да се грижи за болната си майка. Взето е предвид и чистото му съдебно минало.  Сетне Окръжна прокуратура го привлече като обвиняем и го вкара в ареста за 72 часа, тъй като в нарушение на няколко закона издал разрешително на частната болница \"Кардиолайф\" и източил 1 млн. лева от касата само за три месеца. Прокурор Румен Петров настоя за постоянното задържане под стража на доктора. Искането си той подкрепи с мотивите, че не е съществувала спешна необходимост от откриване на ново лечебно заведение и Маринов е нарушил 5 закона, подписвайки разрешително за дейността на \"Кардиолайф\" през октомври м.г. Договорът бил сключен в нарушение на Закона за бюджета на НЗОК за 2017 г., според който не може да се сключват договори с нови здравни заведения, които да се финансират през текущата година и не са включени в областната здравна карта. Освен това контарктът не бил заверен от юрист и контрольор на РЗОК-Ловеч. На излизане от съдебната зала Антонио Маринов се разрида и отказа коментар. Интересна подробност е, че задържането му е станало на връх рожденния му ден. Директор на РЗОК е от година и половина - станал такъв след спечелен конкурс.", "date": "2018.03.19", "title": "Шефът на здравната каса в Ловеч нарушил 5 закона, пуснаха го у дома"}
{"url": "https://www.24chasa.bg/novini/article/6769393", "text": "Министърът на туризма Николина Ангелкова е в постоянна връзка с компетентните органи и следи непрекъснато състоянието на българските туристи, пострадали при пътен инцидент с автобус в Египет. Това съобщиха от пресцентъра на министерството. Ведомството е в контакт и с представител на туроператора „АБАКС“, който организира пътуването. Групата включва хора от различни части на България, но основно от София, сред тях няма деца. Министерството на туризма е в постоянна връзка с българското Министерство на външните работи, което полага максимални усилия за справяне с възникналата ситуация след произшествието. „АБАКС“ е регистриран туроператор и турагент от 2008 г. Той има валидна застраховка с покритие 1 400 000 лв. За пострадалите от страна на „АБАКС“ е уведомен застрахователят и вече е стартирано застрахователно събитие. Той ще покрие щетите. Представител на туристическата компания е на място в болницата в Египет. От офиса в София пък са се свързали с близки на пострадалите, за да ги уведомят. По информация на туроператора останалите туристи, които не са пострадали, са продължили пътуването си. Изпратен е друг автобус и те в момента пътуват за круиза си по Нил. Транспортът е осигурен от египетския туроператор „Травко“. Министерството на туризма заедно с останалите институции ще следят ситуацията до успешното завръщане на българските туристи у нас.", "date": "2018.03.19", "title": "Туроператорът на пострадалите в Египет българи има застраховка за 1,4 млн. лв."}
{"url": "https://www.24chasa.bg/novini/article/6769396", "text": "Автомобилът, с който дъщерята на Сергей Скрипал - Юлия Скрипал, е пътувала от лондонското летище Хийтроу за град Солсбъри, е била иззета за съдебна експертиза, съобщава британският в. \"Дейли телеграф\", цитиран от ТАСС. На 3 март Юлия е била посрещната на летището от семейния приятел Рос Касиди, който я откарал с колата си до дома на Сергей Скрипал в Солсбъри. Касиди е потвърдил, че колата му е била иззета за проверка, съобщи БТА. Разузнавателните служби предполагат, че нервнопаралитичното вещество, с което са отровени Скрипал и дъщеря му, може да е било скрито в багажа на Юлия.", "date": "2018.03.19", "title": "Колата, с която е пътувала Юлия Скрипал, е \nбила иззета за експертиза"}
{"url": "https://www.24chasa.bg/novini/article/6769397", "text": "Във връзка с намирането на бедстващи птици от вида Бял щъркел Министерството на околната среда и водите (МОСВ) съветва гражданите, намерили птица в безпомощно състояние в населените места или около тях, да потърсят помощ на „зеления“ телефон на съответната Регионална инспекция по околна среда и води (РИОСВ), да сигнализират в горските стопанства или в съответната община. Това съобщиха от пресцентъра на МОСВ. В страната има няколко спасителни центъра за диви животни и РИОСВ може да потърси съдействие за настаняването на намерените бедстващи птици. Това се извършва по определен законов ред. Птиците се настанява с протокол и след възстановяването им се връщат в природата на мястото на намиране или на подходящо място в близост до него. Белият щъркел (Ciconia ciconia), e защитен вид, включен в Приложение № 3 към чл. 37 на Закона за биологичното разнообразие. Важно е да се знае, че щъркелите, както повечето птици мигрират на юг не заради студеното време, а заради липсата на храна и извършват хранителна миграция. Те се хранят с дребни влечуги, гризачи и насекоми. Въпреки по-студеното време в последните дни, достъпът до храна не е проблем, водоемите не са замръзнали и като цяло няма съществена опасност за птиците. Опасно би било само, ако птицата е с обледенени и замръзнали крила. В този случай има нужда от помощ.", "date": "2018.03.19", "title": "МОСВ: За бедстваща птица подавайте сигнал до РИОСВ, горските стопанства или Общината"}
{"url": "https://www.24chasa.bg/novini/article/6769412", "text": "Газпром\" е започнал да демонтира и замразява стотици километри от тръбопровода, подвеждащ газ по руска територия към морския участък на проекта \"Турски поток\". Това означава, че в компанията са изгубили надежда в обозримо бъдеще да превърнат газопровода в мащабен износ за Европа, коментира изданието  , цитирано от  . Новината разпространи агенция \"Интерфакс\", според която заради съкращаването на първоначалните планове за капацитет на \"Турски поток\" от 63 на 15.75 млрд. куб. м годишно са се оказали ненужни 506 км тръби. Те са част от Южния газов коридор, който бе проектиран за \"Южен поток\". Но сега започва демонтирането или консервирането на няколко участъка, тъй като след пренасочването им за обслужване на \"Турски поток\" вместо първоначалните 4 тръби с Анкара бе договорена една тръба и втора под условие, че ЕС даде пълни гаранции, че иска да получава гориво по нея, ще изгради насрещна инфраструктура и ще ѝ даде статут на специален проект за съюза. Промяната засяга тръби, положени по маршрута Починки-Анака в Ростовска, Волгоградска и Саратовска област, както и в Краснодарския край, както и ликвидация на измервателна станция \"Моршанская\". Замразява се строителството на поредицата компресорни станции Русская, Казачия и Кореновская \"до вземането на решение за реализация на тези обекти\", се казва в цитираните документи на \"Газпром\". Те са станали известни благодарение на това, че компанията е обявила публично събиране на оферти за разработване на документация за ликвидирането и консервирането на изброените обекти. Фактът, че има незавършено строителство в този район за почти 46 млрд. рубли, бе съобщен от \"Газпром\" в отчета за 2016 г. Полагането на подводни тръби през Черно море продължава за две трасета, но турската страна не е дала позволение втората да има и сухоземна част, след като излезе на брега. В Москва се увеличава усещането, че е все по-вероятно \"Газпром\" да се окаже с проект за милиарди долари, който отново доставя само за нуждите на Турция, а втората тръба води наникъде, коментира анализаторът от \"Фич\" Дмитрий Маринченко. Той изброява още, че без турско разрешение не може да се сглоби конкретният маршрут, още не е ясно кой ще е собственик и оператор и ще претентира ли Анкара да получава транзитни такси и в какъв размер.", "date": "2018.03.19", "title": "\"Газпром\" се отказва засега от \"Турски поток\" като износител на газ за Европа"}
{"url": "https://www.24chasa.bg/novini/article/6769416", "text": "Язовир „Тича“ прелива през преливник с 7,8 куб.м/сек, през основен изпускател с 13 куб.м/сек. + 5 куб.м/с през ВЕЦ. Това сочат данните на сайта на Басейнова дирекция „Черноморски район“ към 12.00 часа. В община Шумен язовир „Шумен“ е 70% запълнен, язовир „Фисек“ – 43% запълнен. В община Смядово яз.“Кълново“ прелива с 0,5 куб.м/сек. и се източва през основен изпускател 0,4 куб.м/сек. В община Нови Пазар – яз. „Нови Пазар 1“ – 82 % запълнен, контролирано изпускане през основен изпускател с 0,9 куб.м/сек.. в община Търговище – яз. „Пресиян“ е на 2,6 м. под кота преливен ръб, язовир „Лиляк“– 4,7 м. под кота преливен ръб.", "date": "2018.03.19", "title": "Язовир „Тича“ прелива през преливник"}
{"url": "https://www.24chasa.bg/novini/article/6769379", "text": "В района на 65 км на автомагистрала „Тракия“ в посока Бургас е станало леко пътнотранспортно произшествие, каза за  „Фокус“ говорителят на ОДМВР-Пазарджик Мирослав Стоянов. Той обясни, че лек автомобил се е ударил в разделителната мантинела, в резултат на което са затворени за движение активната и изпреварващата пътни ленти. При инцидента няма пострадали хора, не са засегнати и други автомобили. Временно трафикът се осъществява в аварийната лента.                                                                                                                                                                                                                                                         ", "date": "2018.03.19", "title": "Кола се удари в мантинела на АМ \"Тракия\" в посока Бургас (Обновена)"}
{"url": "https://www.24chasa.bg/novini/article/6769422", "text": "Ден след като спечели президентския вот в Русия, Владимир Путин призова останалите кандидати, взели участие в изборите, към диалог, предава РИА Новости. Според преизбрания държавен глава е от изключително важно значение всички политически партии и организации да обединят усилията си с цел „поставяне на положителни цели“ и преодоляване на трудностите, които стоят пред Русия, предава Фокус. „Може да има трудни решения, може да има и решения, за които да е нужно допълнително обяснение и аз бих искал ние винаги да бъдем водени от дългосрочните интереси на Русия и руския народ, а на втори план да останат груповите и партийните предпочитания“, заяви Путин, като подчерта, че това няма да е лесно, но изрази надеждата за открит и честен диалог, „насочен към дългосрочните национални интереси“.", "date": "2018.03.19", "title": "Путин: Важно е всички партии да обединим усилия, за да постигнем целите си"}
{"url": "https://www.24chasa.bg/novini/article/6769432", "text": "На 26 март във Варна в рамките на българското европредседателство под домакинството на министър-председателя Бойко Борисов ще се проведе среща на върха на ЕС-Турция. В срещата ще участват председателят на ЕК Жан-Клод Юнкер и председателят на Европейския съвет Доналд Туск от една страна и от друга - турският президент Реджеп Тайип Ердоган, който преди няколко дни потвърди участието си. Предстоящата среща фокусира вниманието предвид напрежението в отношенията между ЕС и Турция, както от гледна точна на посоката, в която ще поемат в бъдеще. Ръководителят на делегацията на ЕС в Турция Кристиян Бергер посочи, че Варна е важна част от диалога, започнал преди една година между европейските лидери и Турция, като подчерта, че гневните гласове между Турция и ЕС в последно време са отстъпили място на по-конструктивни нотки, предаде БТА. \"Отношенията между ЕС и Турция са трудни, но в същото време са изключително важни. На 25 май м.г. в Брюксел се състоя среща между Туск, Ердоган и Юнкер. Тогава се договориха да укрепят връзките и диалога помежду си. \"Вместо да говорим един за друг по-добре ще е да говорим директно един с друг\" бе посланието от нея. Последваха редица срещи. Варна е много важна част от този диалог. Укрепването на връзките между Турция и ЕС и продължаването на разговорите между двете страни е важно. Варна ще има важна роля за продължаване на конструктивния диалог между страните. Дали ще има конкретни решения, ще видим. Но е възможно да имаме добри решения от Варна\", заяви Бергер. Търговските взаимоотношения съставляват гръбнака на отношенията между ЕС и Турция. Турция е най-важният търговски партньор на ЕС. От тази гледна точка ЕС също е важен за Турция, смята европейският представител. На въпрос какви теми се предвижда да се обсъдят на срещата във Варна, Кристиян Бергер заяви: \"Ще бъде направен преглед на това какво е постигнато за една година. ЕС има редица очаквания от Турция - във връзка с нарушенията на основните права и свободи, на свободата на словото и мисълта, които са фундаменталните принципи на ЕС. Истинската демокрация се основава на свободата на мисълта и словото, на свободата на журналистите. Гарантирането на независимостта на правосъдната система, на свободата на словото също ще бъдат сред критичните въпроси. Колегите в Бюрксел работят върху тях. Във Варна ще се фокусират върху въпросите за терора, както и за свободното движение. Ще се установи какъв е напредъкът.\" По думите му Турция винаги е била стратегически важен съюзник за ЕС. \"Турция е страна, в която последните 30-40 години преминаха особено трудно. Преживя три военни преврата. Но Турция винаги е била стратегически партньор за нас, онова, което става там, засяга, макар не и в същата степен, и нас. Ако Турция иска да дойде при нас, ние й подаваме ръка. Но за момента е трудно да формулираме точно състоянието на отношенията. Имаше гневни изказвания и от двете страни, но сега се успокоиха, преминаха в градивен тон. Между ЕС и Турция има много добри отношения на оперативно ниво\", посочи той. Ключов въпрос, който безпокои европейските лидери, е продължаващото извънредно положение в Турция, което бе въведено след осуетения опит за преврат на 15 юли 2016 г. и за което Турция е силно критикувана. \"Промените, които искаме да бъдат направени в Закона за борба срещу терора, по никакъв начин не са промени, които ще затруднят борбата на Турция срещу тероризма. Ние само подчертаваме, че трябва да се създаде баланс между законната борба срещу терора и върховенството на законността\" посочи Бергер. По думите му в Брюксел се работи по въпроса за визовата либерализация за турските граждани. \"Но това е труден процес. След като приключи, ще се проведе среща с турските представители. Знам, че има очаквания за визова либерализация. ЕС обсъжда тези предложения и се работи върху тях\", обобщи Кристиян Бергер", "date": "2018.03.19", "title": "Посланикът на ЕС в Турция: Срещата във Варна е важна за диалога на ЕС с Турция"}
{"url": "https://www.24chasa.bg/novini/article/6769440", "text": "Съд в северния гръцки град Комотини осъди днес 33-годишен сирийски бежанец на 8 години затвор за членство в групировката \"Ислямска държава\" в Сирия, предаде Асошиейтед прес, цитирана от БТА. Подсъдимият, чието име не се съобщава, отрече всякакви връзки с \"Ислямска държава\", твърдейки, че е принадлежал към опозиционната Свободна сирийска армия. Сириецът бил арестуван през октомври, след като поискал убежище в Гърция. Причина за задържането му били снимки с бойни действия, открити от властите в мобилния му телефон. Мъжът пристигнал на гръцкия остров Лерос в Егейско море през 2016 г. като бежанец заедно със съпругата и двете си деца.", "date": "2018.03.19", "title": "8 години затвор даде гръцки съд на 33-годишен сириец от \"Ислямска държава\""}
{"url": "https://www.24chasa.bg/novini/article/6769443", "text": "Горилата Луис от зоологическата градина във Филаделфия предпочита да ходи на два крака, за да не цапа ръцете си, когато носи храна, съобщи Асошиейтед прес, цитирана от БТА. Луис е на 18 години. Когато държи в ръцете си домати или нещо друго за ядене, ходи прав като човек, за да пази храната и ръцете си чисти. Горилите в подобен случай ходят наведени напред, като се подпират на кокалчетата на пръстите си. Майкъл Стърн, който отговаря за приматите в зоопарка, каза, че е трябвало да инсталират маркуч в ограждението, за да може Луис да се мие. Той много внимава как го използва, за да не се изкаля. Стърн добави, че е много необичайно за горила да ходи изправена. Тези животни могат да застават на два крака, но само за няколко секунди, когато искат да достигнат храна.", "date": "2018.03.19", "title": "Горила ходи на 2 крака, за да не изцапа ръцете си, като носи храна (Видео)"}
{"url": "https://www.24chasa.bg/novini/article/6769439", "text": "Стъпката е по-скоро правилна. Хубава е от гледна точка на функционирането на пазара. Идеята е централите да продават електроенергията на пазарните цени. А разликата от това, което им е обещано, и това, което ще получат, ще е еднократна компенсация, която ще получат от правителството. Сега въпросът е как ще се проведат преговорите за изчисляване на тази компенсация, заяви пред БНТ бившият енергиен министър Трайчо Трайков за  \"Аз смятам, че е правилно, но да не създаваме излишни очаквания. Това, което трябва да плати държавата, няма да е много по-малко. В случая трябва правителството да се договори с централите. Надяваме се, да не им платим повече, защото знаете, че когато държавата преговаря с частници, понякога не успява да защити добре интересите си\", смята той. \"Ако за 20-те години на договора, трябва да се получи един милиард, то до момента са получили половин милиард. Този остатък ще е обект на договаряне. От единия джоб в другия. Вместо през сметките за електроенергия, ще отидат от данъците за бюджета. Тези договори от 2001 г. нямаше да имат действие, ако по времето на Станишев не бяха подписани договори за т.н. особен залог\", обясни Трайков", "date": "2018.03.19", "title": "Трайчо Трайков: Прекратяването на договорите с US-тецовете е хубаво за пазара"}
{"url": "https://www.24chasa.bg/novini/article/6769099", "text": "Стокообменът между България и Сърбия възлиза на рекордните 1,075 млрд. евро, а ръстът, който се отчита през 2017 г., е 40 процента. Това съобщи заместник-министърът на икономиката Александър Манолев по време на българо-сръбски форум в Ниш, съобщи пресцентърът на министерството на икономиката. Събитието бе открито от заместник министър-председателя на Република България Томислав Дончев и вицепремиера и министър на строителството, транспорта и инфраструктурата на Република Сърбия Зорана Михайлович. \"България заема водещи позиции по брой на компаниите, които оперират в Сърбия\", каза Александър Манолев. Според цитираните от него данни общият размер на българските инвестиции в Сърбия към края на 2017 г. е над 183 млн. евро. \"Всички тези цифри категорично потвърждават важното значение на Сърбия като външнотърговски партньор на България\", подчерта Александър Манолев. Той акцентира и на възможностите за сътрудничество и създаване на смесени предприятия в областта на селското и горското стопанство, хранително-вкусовата промишленост, енергетиката, строителството, телекомуникациите, транспортните услуги. Сръбските компании биха могли да се възползват от възможностите за инвестиции и иновации, предлагани от технологичните паркове, бизнес инкубаторите и индустриалните зони в България, а българските производители имат голям експортен потенциал за Сърбия в областта на хранително-вкусовата промишленост, производството на електрически машини и апарати, битова техника, химически изделия, пластмаси, готово облекло, велосипеди, изделия от цветни метали и др., стана ясно от неговото изказване. Специално внимание в своето изказване той обърна и на важната роля на общините в процеса по насърчаване на инвестициите между двете държави. \"Не само защото Трансграничното сътрудничество в региона е първостепенен приоритет, подкрепен с бюджет от близо 35 млн. евро. Но и защото именно общините имат ключово значение за реализацията на бизнес идеите и инвестиционните проекти, а всяка инвестиция трябва да извърви дълъг път, голяма част от който е свързан с представителите на местното самоуправление\", каза Александър Манолев. В рамките на форума зам.-министър Манолев проведе и редица срещи с потенциални инвеститори и представи възможностите, които страната ни може да им предложи. Представители на Българска агенция за инвестиции направиха и подробна презентация на прилаганите мерки по Закона за насърчаване на инвестициите. Във форума участие взеха повече от 100 компании от двете държави, ръководството на Тъговско-промишлената палата на Сърбия, кметове и представители на общините Видин, Кюстендил, Костинброд, Сливница, Драгоман, Димитровград, Ниш, Пирот, Сурдулица, Княжевац и др.", "date": "2018.03.19", "title": "Отчитаме рекорден стокообмен със Сърбия от над 1 млрд. евро"}
{"url": "https://www.24chasa.bg/novini/article/6769100", "text": "По предварителни данни избирателната активност в Русия вчера е била 67,98 процента, съобщи днес Централната избирателна комисия, цитирана от ТАСС и БТА. Продължава обработката на протоколите от 97 избирателни секции в чужбина, допълни комисията. По-рано нейният заместник-председател Николай Булаев съобщи, че по най-нови данни на вчерашните избори са гласували 73 432 312 души, а активността е била 67,49 процента. Избирателната активност на миналите президентски избори през 2012 г. беше 65,34 процента. Резултатите в пет избирателни секции са били анулирани заради нарушения - в Южен Дагестан, а също в град Тюмен и Кемеровска област в Сибир, посочи ЦИК, цитирана от ДПА. Според председателката на комисията Ела Памфилова обаче като цяло броят на докладваните нарушения е наполовина по-малък, отколкото през 2012 г. На горещата линия на ситуационния център за наблюдение на президентските избори на Обществената палата са постъпили над 1700 сигнала за нарушения на изборния процес, съобщи на брифинг представител на центъра, цитиран от ТАСС. Международните наблюдатели като цяло не изказаха забележки или претенции към организацията на изборите и похвалиха протичането на гласуването съгласно високите международни стандарти, каза ръководителят на външнополитическа комисия в Съвета на федерацията Константин Косачов на среща с евродепутата Стефано Маулу. Наблюдателите от Организацията за сигурност и сътрудничество в Европа (ОССЕ) също отбелязаха, че като цяло изборите са протекли добре, но изтъкнаха отсъствието на реална конкуренция и наличието на нередности, целящи повишаване на активността, посочва Франс прес.", "date": "2018.03.19", "title": "67,98% е била избирателната активност на изборите в Русия"}
{"url": "https://www.24chasa.bg/novini/article/6769116", "text": "Европейският съюз и Великобритания се договориха за условията на преходния период след излизането на страната от общността, заяви днес главният преговарящ на ЕС за Брекзит Мишел Барние, цитиран от БТА. Барние каза на съвместна пресконференция с британския министър за Брекзит Дейвид Дейвис в Брюксел, че ЕС и Великобритания са се споразумели по голяма част от договора, който ще уреди излизането на страната от общността догодина, но още не са постигнали окончателна договореност за границата с Ирландия. Съгласно проектодоговора преходният период трябва да приключи на 31 декември 2020 г. Дейвис приветства напредъка в преговорите за Брекзит като \"значителна стъпка\" към окончателно споразумение. Той изрази увереност, че напредъкът ще бъде подкрепен от лидерите от ЕС на срещата им в четвъртък и петък. По думите му преговарящите на ЕС и Великобритания са съгласни, че международните споразумения би трябвало да продължат да се прилагат за Великобритания като сега по време на преходния период след излизането й от ЕС на 29 март 2019 г.", "date": "2018.03.19", "title": "ЕС и Великобритания договориха условията на преходния период след Брекзит"}
{"url": "https://www.24chasa.bg/novini/article/6769118", "text": "След 10-15 г. ще има най-голям недостиг на учители у нас. Все още разполагаме с резерв на пазара на труда - педагози, които са в пенсионна възраст и обучават, но могат да продължат няколко години. Това заяви в Пловдив министърът на образованието Красимир Вълчев. По думите му по тази причина е необходимо да се привличат повече млади хора в професията, и то завършващи с високи резултати, за да се осигурят по-добри и мотивирани преподаватели. \"Най-важният фактор е възнаграждението на учителите. Поели сме ангажимент за двойното му увеличение в период от 4 г.\", посочи министърът. В момента млад педагог взимал чисто 660 лева. Повече получават старшите и главните учители. Предвижда се тяхното възнаграждение да надхвърли 1200 лв. до края на мандата на кабинета. \"Средната брутна заплата в сектора трябва да надвишава тази за страната, за да идват повече млади кадри\", смята Красимир Вълчев. Той добави, че увеличаването на приема на студенти за педагогическите направления и осигуряването на допълнителни стипендии за тях също ще способстват за засилване на интереса към професията. Според Вълчев специално внимание е необходимо да се отделя на ресурсните учители, които се занимават с деца със специални потребности. У нас те са близо 2%. \"Те трябва да получават подкрепа във всички образователни институции и обучението им да е интегрирано - заедно с другите деца\", подчерта министърът. В Пловдив той присъства на конференция, посветена на мястото на ресурсния преподавател и проведе среща с директори на училища и кметове от региона.", "date": "2018.03.19", "title": "Министър Красимир Вълчев: Най-голям недостиг на учители ще има след 10 г."}
{"url": "https://www.24chasa.bg/novini/article/6769133", "text": "Сняг падна в Северна Франция. Оранжев код е обявен в 13 департамента, предаде  .  В един от тях, в Нормандия е къщата на Клод Моне. Импресионистът живее в село Живерни от 1883 до смъртта си през 1926 година.Сега прочутата градина на къщата, рисувана от художника, е покрита с мартенски сняг.                                                                                                                                                                                                                                                                                                                       ", "date": "2018.03.19", "title": "Оранжев код за снеговалеж в 13 департамента на Франция"}
{"url": "https://www.24chasa.bg/novini/article/6769130", "text": "Спасителни екипи и войници в Хърватия се борят да удържат придошлата река Сава, която достигна рекордно високо ниво югоизточно от столицата Загреб, предаде Асошиейтед прес. Властите съобщиха, че днес водното равнище край Ясеновац е превишило с 10 сантиметра най-високата регистрирана досега стойност. Десетина къщи в близко село са откъснати от света. Държавната телевизия ХРТ съобщи, че неговите жители са отказали да се евакуират и сега спасителни екипи им доставят храна и вода с лодка. Експерти очакват нивото на Сава да продължи да се покачва и през следващите дни заради новия сняг, предава БТА.  В Румъния сняг и леден дъжд наложиха отлагане на десетки полети и на някои влакове. Валентин Йордаке, говорител на летището в Букурещ, каза, че тази сутрин са били отложени 30 полета заради мразовитото време. Температурите са около минус 5 градуса. Влаковете от Букурещ към черноморското пристанище Констанца и южния град Крайова също закъсняват. Метеоролозите издадоха днес жълт код за сняг, суграшица и поледица в Букурещ и седем окръга в южната и източната част на страната.", "date": "2018.03.19", "title": "Опасност от нови наводнения в Хърватия, в Румъния отложиха полети заради времето"}
{"url": "https://www.24chasa.bg/novini/article/6769141", "text": "България ще бъде приета за пълноправен член на Европейския археологически съвет (ЕАС) по време на среща на съвета в София от 21 до 23 март, съобщават от Националния археологически институт с музей (НАИМ) към БАН. Срещата и международният симпозиум на тема \"Управление на културното наследство\" ще се състоят в хотел \"Арена ди Сердика\" по покана на НАИМ и ще доведат в България представители на ЕАС от над десет европейски страни. На 22 март, по време на срещата на ЕАС, България ще бъде приета за пълноправен член на съвета. В конференцията ще участват учени от 14 държави. Те ще споделят опита на Швеция, Унгария, Великобритания, Холандия, Естония, Шотландия, Австрия, Чехия и др. България ще бъде представена с доклади на доц. Людмил Вагалински и Надежда Кечева от НАИМ към БАН.", "date": "2018.03.19", "title": "България става член на Европейския археологически съвет"}
{"url": "https://www.24chasa.bg/novini/article/6769143", "text": "21-годишен варненец осъмна в ареста, след като опита да подкупи служители на пътна полиция, като им подхвърли няколко банкноти в патрулката. Младият мъж бил спрян за рутинна проверка почти в центъра на града, около 15 часа. Вчесто да даде поисканите му документи за проверка, той излязъл от автомобила и директно, без да се обяснява, подхвърлил в полицейската кола три банкноти - 50 евро, 20 лева и 10 лева. Униформените веднага се обадили на свои колеги, които пристигнали за броени минути на мястото и задържали младежа. Оказало се, че е опитал да подкупи униформените, тъй като нямал книжка. По случая е започнато бързо полицейско производство, материалите са докладвани на прокурор от Районна прокуратура – Варна.", "date": "2018.03.19", "title": "Варненец засипа полицаи с банкноти, осъмна в ареста"}
{"url": "https://www.24chasa.bg/novini/article/6769159", "text": "Турската армия и съюзните й формирования от ислямистката организация „Свободна сирийска армия“ (ССА) влязоха в административния център на кюрдския анклав Африн в северозападна Сирия. Няколко часа преди това бойците от ССА са заели северните предмостия, височината Тел Тавил и горския масив край северните покрайнини на град Африн, съобщи руския портал „Военньiй Обозреватель”, предава руското електронно издание Eurasia Daily. Кюрдите не са оказали организиран отпор. Командването на кюрдските „Отряди за народна самоотбрана“ (ОНС), предвид ситуацията, е взело решение да изведе основната част от своите сили от Африн и да ги изпрати в района на Манбидж, намиращ се в североизточната част на сирийската провинция Алепо, предаде \"Фокус\". На турско-ислямистките сили им е бил нужен всичко на всичко половин час, за да вземат под контрол цялата западна част на Африн. По линиите на съприкосновение в източната част на града престрелките са продължили от 03:00 до 04:00 в неделя. Сутринта на 18 март турските военни и бойците от ССА вече са контролирали целия град и неговото южно предградие Туранд. Селищата Киразли и Айн-Дара засега още са във владение на кюрдите, но основният мотив е от там да се помага на жителите на Африн, които са решили да го напуснат. Край южните граници на града са се стълпили хиляди мирни жители. Според свидетелства от очевидци, бойците-ислямисти са пропускали хората през организираните блокпостове само срещу определено заплащане. Бойците от ССА са устроили мащабно разграбване на град Африн. Ислямистите се разпореждат в изоставените от кюрдите домове, магазини, задигат имущество, различни транспортни средства и даже домашни животни. Турските военни са се разположили основни в покрайнините на града и не вземат участие в грабежа, пише EA Daily. Успоредно с падането на Африн, на практика се е прекратила съпротивата на ОНС и в планинските райони на запад от град Африн. Кюрдите са се изтеглили от блокираните от турците райони в нощта срещу 18 март. Все пак там е останал малък отряд на кюрдските формирования. Според турските медии, операцията ще продължи до пълното изчистване на региона от „терористите“. За следваща цел на турската армия се сочи контролираният от кюрдите град Манбидж, където е разположен и ограничен контингент от американски военнослужещи. EA Daily пише, че през последните няколко дни Африн е напуснат от повече от 150 хиляди жители заради интензивните артилерийски обстрели и въздушните удари по жилищните квартали на града.", "date": "2018.03.19", "title": "Турските сили завзеха Африн, следващата им цел е град Манбидж"}
{"url": "https://www.24chasa.bg/novini/article/6769161", "text": "Варненската полиция издирва шофьор, блъснал велосипедист и направил опит да покрие случая. Инцидентът започнал да се разплита ден, след като се е случил, след като удареният мъж потърсил лекарска помощ. 65-годишният варненец карал колело по ул. \"Верещагин\" в морската столица. Той бил ударен от лека кола, която правила ляв завой и му отнела предимството. Шофьорът станал и помолил да не занимават полицията. Качил ударения мъж в колата си и го закарал до тях. Състоянието му обаче се влошило и доста по-късно се наложило пострадалият да бъде откаран в болница, където се оказало, че има фрактура на шийката на дясната бедрена кост. Настанен е за лечение без опасност за живота. Пострадалият обаче така и не успял да каже на разследващите каква кола го е блъснала. Още трима души пострадаха при тежък пътен инцидент близо до варненското село Комунари. 32-годишен бургазлия, професионален шофьор на камион, на излизане от тунел не осигурил достатъчно странично разстояние, навлязъл частично в лентата за насрещно движение и блъснал варненски сеат почти челно. Пострадали са и тримата пътници в леката кола, които са на 22, 23 и 25 години. Двама от тях са настанени в болница с различни травми, без опасност за живота.", "date": "2018.03.19", "title": "Шофьор блъсна велосипедист във Варна, закара го в дома му и избяга"}
{"url": "https://www.24chasa.bg/novini/article/6769166", "text": "Български бизнес проекти, към които Катар проявява интерес за инвестиции, бяха обсъдени на среща на министър-председателя Бойко Борисов с делегация от Катар, водена от шейх Абдул Азиз бин Али Ал-Тани, член на емирското семейство, и включваща представители на Qatar Investment Autority. Срещата е продължение на разговора на българския премиер с емира на Катар Шейх Тамим бин Хамад Ал-Тани в началото на март в София, съобщиха от пресслужбата на Министерски съвет. Фокусът на разговорите беше поставен върху потенциала за сътрудничество при изграждането на инфраструктурни обекти като тунела под „Шипка“, АМ „Черно море“, индустриалната зона в Стара Загора, летищата „София“ и „Стара Загора“ и др. Друга обсъждана тема беше свързана с възможностите за инвестиции, които предоставя богатството на страната ни от минерални и изворни води, както и балнеоложки центрове. От българска страна в разговорите участваха министрите на регионалното развитие и благоустройството Николай Нанков и на икономиката Емил Караниколов, както и кметовете на Бургас и Стара Загора.", "date": "2018.03.19", "title": "Борисов представи бизнес проекти пред катарска делегация"}
{"url": "https://www.24chasa.bg/novini/article/6769172", "text": "Точният брой на българите, които са  , е 11. Това съобщиха пред \"24 часа\" от офиса на фирмата туроператор \"Абакс\".  \"20 човека са откарани в местната болница. Осем от тях имат леки охлузвания, а трима са с фрактури на крайниците. Те остават на лечение там. Информацията ни е към 15,30 часа. Останалите са върнати обратно в хотела и предстои да решат дали да продължат екскурзията или искат да бъде прекъсната\", казаха от фирмата.  Катастрофата е станала в 9,15 часа днес. В автобуса са пътували 40 души. Той се е преобърнал в района на град Марса Алам. Хората имат застраховка, която ще покрие лечението на нуждаещите се в болницата.  От фирмата казаха, че програма на екскурзията предстои разходка по Нил, за която няма пречка да бъде осъществена. Най-вероятно дали екскурзията продължава, ще се разбере утре сутринта.   ", "date": "2018.03.19", "title": "Само в \"24 часа\": Пострадалите българи в Египет са 11"}
{"url": "https://www.24chasa.bg/novini/article/6769176", "text": "По времето на посещението си в САЩ тази седмица еврокомисарят по правосъдието Вера Йоурова възнамерява да обсъди с американски представители Това съобщи днес Европейската комисия, предаде Ройтерс, цитирана от БТА. \"Ню Йорк таймс\" и британският \"Обзървър\" съобщиха в събота, че британската компания \"Кеймбридж аналитика\" неправомерно е придобила данните на над 50 милиона абонати на тази социална мрежа. Целта е била да се окаже подкрепа за предизборната кампания на Доналд Тръмп през 2016 г. \"От гледна точка на Европейския съюз злоупотребата за политически цели с лични данни, принадлежащи на потребители на \"Фейсбук\" - ако това бъде потвърдено - е недопустима\", се казва в изявлението на Европейската комисия. Председателят на Европейския парламент Антонио Таяни съобщи в \"Туитър\", че евродепутатите ще разследват твърденията за посегателство върху личните данни. По думите му предположенията за злоупотреба са \"недопустимо нарушение на правата на нашите граждани\". Говорител на британският премиер Тереза Мей изрази днес безпокойство по повод публикациите на \"Ню Йорк таймс\" и \"Обзървър\". \"За хората е важно да могат да вярват, че техните лични данни ще бъдат защитени и използвани по правилен начин\", каза говорителят. По думите му е \"абсолютно правилно\" Службата на комисаря по информацията да разследва случая, при което правителството очаква \"Кеймбридж аналитика\", Фейсбук\" и другите замесени организации сътрудничат на разследването.", "date": "2018.03.19", "title": "ЕК: Злоупотребата за политически цели с лични данни е недопустима"}
{"url": "https://www.24chasa.bg/novini/article/6769169", "text": "В Хърватия има 120 мултимилионери, чието богатство надвишава 30 милиона долара, и 11 900 милионери от \"по-лека категория\", съобщава хърватският в. \"Нови лист\". По данни на лондонската консултантска компания \"Найт Франк\" (Knight Frank) през последните 10 години броят на милионерите в Хърватия е нараснал с 33 процента, което е двойно повече от средното увеличение на милионерите в Европа със 17 процента, но далеч по-малко от средното в световен мащаб - 42 процента, предаде БТА. От сто и двайсетте мултимилонери 11 имат имущество на стойност над 100 милиона долара. В по-леката категория са включени тези, чието имущество надвишава един милион долара, или 6 милиона хърватски куни. \"Нови лист\" отбелязва, че става дума за милионери, които са декларирали имуществото си в Хърватия.", "date": "2018.03.19", "title": "В Хърватия има 120 мултимилионери и 11 900 от \"по-лека категория\""}
{"url": "https://www.24chasa.bg/novini/article/6769197", "text": "Съюзници на руския президент Владимир Путин го поздравиха за преизбирането му вчера за четвърти мандат, докато западните страни за по-резервирани в реакциите си, отбелязва Франс прес. Според Франс прес китайският президент Си Цзинпин е бил първият чуждестранен лидер, поздравил Путин. Си, който също бе преизбран за президент преди броени дни, заяви, че Китай е готов да работи с Русия за насърчаването на мира по света и за напредъка на руско-китайските отношения, предаде БТА. Президентът на Иран Хасан Рохани поздрави Путин за неговата решителна победа и изрази увереност, че по време на новия му мандат отношенията между двете страни ще се развият още повече. Президентът на Сирия Башар Асад също поздрави Путин и каза, че огромната подкрепа, която той е получил на изборите \"е резултат от добросъвестното изпълнение на неговите задължения и от това, че служи искрено на интересите на Русия\", предаде ТАСС. Президентът на Венецуела Николас Мадуро също поздрави Путин за преизбирането му, както и \"славния руски народ\" за проявата на гражданско поведение. Той каза, че Русия и Венецуела са братски страни, които \"трябва да се противопоставят на честите маневри на империализма\", предаде Франс прес. Путин получи поздравления и от президента на Боливия, на Беларус, Узбекистан, Азербайджан и Казахстан. Крайнодясната френска партия Национален фронт приветства големия изборен успех на Путин, който потвърждава, според нея, стабилността в Русия и волята на руския народ да се продължи напред със започнатите реформи. \"Трябва да престанем да гледаме на Русия като на противник и да подновим диалога с един необходим съюзник във войната срещу тероризма\", се казва в изявление на партията. От Германия Путин получи поздравления от президента Франк-Валтер Щайнмайер, който го призова да използва повода на преизбирането си, за да работи за нормализиране на отношенията с Берлин и със Западна Европа, предаде Асошиейтед прес. Говорителят на канцлера Ангела Меркел - Щефен Зайберт каза, че тя ще прати поздравителна телеграма до Путин, в която ще става дума за предизвикателствата пред германско-руските отношения, предаде Франс прес. Британският премиер Тереза Мей каза, че страната й ще коментира изборите в Русия, след като се запознае с оценката на Организацията за сигурност и сътрудничество в Европа, предаде Ройтерс. Японският премиер Шиндзо Абе поздрави Путин в телефонен разговор и двамата лидери се договориха да развиват руско-японските отношения, предаде ТАСС. В телефонния разговор те обсъдиха и проблема за мирния договор и въпроса за осъществяване на съвместна икономическа дейност на южните Курилски острови. По телефона двамата лидери са обменили и мнения по въпроса с отравянето на Сергей Скрипал, предаде ТАСС, като се позова на съобщение на министерството на външните работи на Япония. Шведската външна министърка Маргот Валстрьом каза днес, че руските избори за били манипулирани в полза на настоящия президент Путин, предаде ДПА. \"И преди съм казвала, че в много аспекти това е един манипулиран вот и изходът от него беше очакван\", каза министърката и посочи като сериозен проблем, че опозицията в Русия не е способна да работи свободно и че руските медии са контролирани.", "date": "2018.03.19", "title": "Китайският президент първи поздравил Путин за победата, Западът е по- резервиран"}
{"url": "https://www.24chasa.bg/novini/article/6769204", "text": "Експерти по химическите оръжия пристигнаха днес във Великобритания да вземат проби от нервнопаралитичното вещество, използвано за отравянето на бившия руски двоен агент Сергей Скрипал, предаде ДПА, цитирана от БТА. Екипът на базираната в Хага Организация за забрана на химическите оръжия (ОЗХО) ще изпрати образците в международна лаборатория, а резултатите от анализите се очакват до две седмици. На днешната си среща в Брюксел външните министри от Европейския съюз заявиха, че съюзът осъжда остро нападението срещу Скрипал и дъщеря му. Те настояха Русия да отговори на въпросите, зададени от Лондон и съюзниците му, и изразиха безусловна солидарност с Великобритания. ЕС е шокиран от дръзкото използване на бойно невротоксично вещество от тип, разработен от Русия, на европейска земя за първи път от повече от 70 години, се казва в изявление на външните министри от ЕС.", "date": "2018.03.19", "title": "Експерти отидоха във Великобритания за проби от веществото, използвано срещу Скрипал"}
{"url": "https://www.24chasa.bg/novini/article/6768715", "text": "Бившият военнослужещ от украинските ВВС Владислав Волошин се самоуби в град Николаев, съобщи news.liga.net. По предварителна информация Волошин се е застрелял с боен пистолет марка ПМ без номера в своя дом. От полицията в Николаев съобщават, че когато Волошин е посегнал на живота си, цялото му семейство си е било вкъщи. Изстрелът чула жена му, която незабавно се обадила на Спешна помощ и полицията. Владислав Волошин е откаран в болница, но малко по-късно е починал, съобщават украинските сайтове. Близките му споделят, че напоследък е бил много затворен и изпадал в депресии. 29-годишният пилот бе заподозрян от Русия за инцидента с малайзийския \"Боинг MH-17\", който се разби в Източна Украйна на 17 юли 2014 г. При катастрофата загинаха всички 298 души на борда. Самолетът извършваше полет от Холандия до Куала Лумпур и бе свален от ракета \"въздух-въздух\". Тази версия обаче бе отхвърлена от международното разследване на случая.", "date": "2018.03.19", "title": "Самоуби се украински пилот, нарочен от Русия за свалянето на малайзийския \"Боинг\""}
{"url": "https://www.24chasa.bg/novini/article/6768761", "text": "Правителството ще отпусне около 500 хил. лева, за да се възстановят бързо щетите от ураганния вятър, който отнесе покривите на десетки къщи във Враца. Това съобщи кметът на града Калин Каменов след церемонията \"Достойните българи\". Той заедно с министъра на вътрешните работи Валентин Радев ще внесат в четвъртък документи в Министерски съвет, за да получат помощта. \"Идеята е до края на седмицата да се възстановят поне частично всички пострадали къщи и домове\", каза още Каменов. Идеята е хората да посрещнат най-студените дни в нормални условия. Той обясни, че в моммента се следят нивата на язовирите и реките. Администрацията е започнала да възстановява покривите, като временно част от тях са покрити с найлони. Има готовност да настаним нуждаещите се и в общински жилища, но за момента няма желаещи, каза още Каменов. Той се надява да не се стигне до извеждане на семейства. \"По информация от последния час щетите са за 457 хил. лв., но към края на деня, когато приключи работата на комисията може да стигне и половин милион\", обясни Каменов. Премиерът Бойко Борисов покани кмета Калин Каменов на днешното заседание на министерския съвет в столицата, където градоначалникът лично го запозна с текущата ситуация в града и най-големите поражения от стихията. Средствата ще бъдат използвани за възстановяване на обществени сгради, училища и детски градини. Ще бъдат ремонтирани и двете футболни игрища, които бяха унищожени от вятъра. Всички инфраструктурни съоръжения, които са засегнати от стихията ще бъдат поправени с помощта на държавата. Кметът Калин Каменов благодари на правителството за бързата реакция в този труден момент и увери, че средствата ще бъдат изразходвани максимално отговорно.", "date": "2018.03.19", "title": "Правителството отпуска половин млн. лв. заради щетите във Враца (Обновена)"}
{"url": "https://www.24chasa.bg/novini/article/6768862", "text": "20 българи са пострадали при  По първоначални данни петима от тях са с фрактури, а останалите - с охлузни рани. Това съобщиха от МВнР. Днес сутринта около 09.15 ч местно време туристически автобус с около 40 българи се е преобърнал в района на град Марса Алам. Пътниците са отведени за преглед и в болницата в гр. Марса Алам. Те имат застраховки. Посолството ни в Кайро е в непрекъснат контакт с представителя на туроператора, който се намира в болницата. По разпореждане на министър Захариева дипломатите ни са в готовност да окажат пълно съдействие на пострадалите граждани. Български граждани, които желаят да получат актуална информация или да подадат сигнал за свои близки, могат да го направят на телефоните на посолството ни в Кайро: +202 273 63 025; +202 273 66 077 и +20 12 231 71 991 Туристите имат застраховки. Оказана им е медицинска помощ, предава Нова телевизия. Катастрофиралото превозно средство се е движило в група от три автобуса, които са превозвали общо 123 души. Те са били на туристическа фирма \"Абакс\".", "date": "2018.03.19", "title": "20 българи са ранени при автобусната катастрофа в Египет"}
{"url": "https://www.24chasa.bg/novini/article/6768870", "text": "Преговорите на държавата с \"Ей И Ес Гълъбово\" и \"Контур Глобал -Марица изток 3\" (т. нар. американски централи) за прекратяване на договорите за доставка на енергия няма да приключат за три седмици, нужно е повече време, каза пред журналисти днес заместник-министърът на енергетиката Жечо Станков. Трябва да бъдем много внимателни и преговорите да бъдат на дипломатична основа, за да си стигне до най-добро решение за потребителите, добави той. Преговорите се водят най-вече от Министерството на финансите, където са изготвени документите за изчисляване на възвръщаемостта на инвестициите, каза Станков. Важното е, че Европейската комисия се е запознала с начина на действие на държавата, каза той без да се ангажира със срок за края на преговорите. Жечо Станков откри днес в София регионалната конференция \"Борбата с енергийната бедност: усъвършенствани политики за енергийна ефективност със засилено участие на местните власти\". Българската държава е изготвила методология за изчисляване на възвръщаемостта на инвестициите, която е дадена на собствениците на централите, каза още Петьо Иванов, изпълнителен директор на Българския енергиен холдинг. Собствениците на централите са поискали време за анализ, срок за това няма, но те са пожелали да разполагат с поне три месеца, допълни той.", "date": "2018.03.19", "title": "Преговорите на държавата за прекратяване на договорите с US-тецовете ще продължат месеци"}
{"url": "https://www.24chasa.bg/novini/article/6768875", "text": "Ван Цишан е известен в Китай като \"Господин Оправи проблема\", надежден кадър, изпращан да се справя и с най-трудните кризи - от рухващи банки през епидемии от смъртоносни болести до корупция по високите етажи. Тези, които го познават, го описват като смел и задълбочен, умеещ да решава проблеми, обичащ философските спорове и невероятно чувство за хумор, пише Кристофър Бодийн от Асошиейтед прес, цитиран от БТА. Като вицепрезидент 69-годишният Ван се очаква да играе ключова роля за осъществяване на програмата на президента Си Цзинпин за укрепване на властта на Китайската комунистическа партия и едновременно с това премахване на корупцията и бедността. Ван има репутацията на почтен и компетентен човек, но избирането му в събота за вицепрезидент от церемониалния законодателен орган с формално гласуване и резултат от 2969 гласа \"за\" срещу 1 \"против\" според мнозина бе необичайно. За да може Ван да остане във властта и след като е навършил пенсионна възраст, Си трябваше да го извади от Постоянния комитет на Политбюро на ККП и да го уреди на един сравнително маловажен и церемониален пост. Това най-вероятно значи намаляване на влиянието на останалите политици от седемчленния Постоянен комитет, включително на съперника на Си, премиера Ли Къцян - смятан уж за втория по влияние човек в Китай - особено, ако на Ван бъде натоварен с важни задачи, даващи му власт над техните ресори. \"Това определено още повече ще маргинализира Ли Къцян\", заяви Джун Тойфъл Драйър, експерт по китайска политика от Университета в Маями. \"Съсредоточил толкова голяма власт, нормално е да се очаква, че Си ще иска да има помощник, на когото има пълно доверие.\" Макар че още не е ясно какви ще са конкретните задължения на Ван, според китайската конституция той поема правомощията на държавен глава, в случай че Си не е способен да изпълнява задълженията си. Освен това, по непотвърдена информация, Ван ще има и право да присъства като наблюдател без право на глас на заседания на високо равнище, включително на ПК на Политбюро. Показателно е, че Ван беше видян на събития като например церемонията в събота във Великата зала на народа (сградата на китайския парламент), седнал като осми по ред в йерархията, точно след седемте членове на ПК на Политбюро. Ван и Си имат общи неща в миналото си, и двамата изглежда в доста голяма степен споделят възгледа, че твърдата партийна власт и строгата дисциплина са необходими, за да може да се направлява стопанското развитие на Китай. Смята се, че двамата са се запознали като младежки активисти в бедната провинция Шенси по време на Културната революция 1966-1976 г. Ван, който е с пет години по-възрастен от 64-годишния Си, впоследствие отишъл да следва, а след това се занимавал с академични изследвания на китайската история от 19 и 20 век. Бракът му с дъщерята на изгряващ висш партиен функционер му дава статута на \"принц\", както в Китай наричат роднините на хората от комунистическия елит. Кариерата на Ван върви нагоре успоредно с тази на неговия тъст, Яао Яилин, който като първи вицепремиер категорично подкрепя кървавото потъпкване с военна сила на продемократичните протести през 1989 г. Скоро Ван показва, че има особен талант да се справя със закъсали държавни финансови институции. При един от важните си триумфи той е похвален, че е допринесъл Китай да не бъде засегнат от последиците от азиатската финансова криза през 1997 г. След това е назначен за партиен секретар на процъфтяващата островна провинция Хайнан. Малко по-късно отново е потърсен заради уменията си да овладява кризи, този път при епидемията от загадъчна респираторна болест - тежкия остър респираторен синдром, известен като ТОРС. По време на смъртоносната епидемия през 2003 г. Ван е назначен за кмет на Пекин и помага да се уталожи паниката, като нарежда да се наложи карантина и обществеността ежедневно да бъде информирана за актуалната обстановка. След това му беше поверена подготовката на града за Летните олимпийски игри през 2008 г., а след като беше назначен за вицепремиер - и на Световното изложение в Шанхай през 2010 г. Може би най-известен обаче е като човека, който помага на Си след издигането си през 2012 г. за член на ПК на Политбюро, когато беше натоварен със задачата да проведе широкообхватна репресивна кампания срещу корупцията. Ван застана начело на дисциплинарния орган на ККП, Централната комисия за проверка на дисциплината, а в хода на кампанията бяха наказани около 1,5 милиона партийни членове, включително бивш член на ПК на Политбюро, който беше осъден на доживотен затвор, и генерал от висшето командване. През последните години, донякъде и заради тази си дейност Ван, странеше от общественото внимание. През септември обаче той предизвика учудване с участието си в 90-минутна среща с бившия съветник на президента Доналд Тръмп Стив Банън, по време на която, както се твърди, е разпитвал видния представител на антиглобалистките среди по теми като икономическия национализъм и популистките движения. Сред по-традиционните му задачи бяха да въведе дисциплина сред партийните членове и да укрепи авторитета на ККП чрез срещи с различни чуждестранни представители, включително със сингапурския премиер Ли Сан Лун, шефа на Виетнамската комунистическа партия Нгуен Фу Чонг и съоснователя на американския инвестиционен фонд \"Карлайл\" Дейвид Рубенстайн. \"Тези реформи показаха доверието на обществото към ЦК\", заяви Ван на срещата с Чонг миналата година. Като се оставят настрана такива безопасни декларации, Ван определено прави впечатление със своя ум, характер и устременост. На една доста показвана снимка той разговаря с бившия президент на САЩ Барак Обама и в този момент държи баскетболна топка, сякаш получава урок как се вкарват кошове. Бившият министър на финансите на САЩ Хенри Полсън изтъква познанията по история на някогашния представител на китайските академични среди, неговата \"решителна и любознателна натура\" и куража, с който преодолява пречките. \"Той се захваща с предизвикателствата, прави неща, които никога преди това не са били правени, и успява\", написа Полсън в списание \"Тайм\" за класацията на изданието за най-влиятелните хора за 2009 г. Ван показва и \"невероятно чувство за хумор\", посочва още в текста си бившият министър на финансите на САЩ. Освен от борбата с корупцията Ван се очаква да извлече ползи и от опита си като водещ участник в диалога с американците, за да помогне за преминаване на политическите отношения с Вашингтон през епохата на несигурност при Тръмп. Първото изпитание може да се окаже дали ще съумее да предотврати търговска война със САЩ, каза Чжан Лифан, политически коментатор от Пекин. \"Знаем, че е добър във финансите и икономиката и е смятан за човек, който добре умее да решава проблеми, но това още е под въпрос\", каза Чжан. Премахването на ограниченията за мандатите, което позволи на Си да управлява колкото поиска, ще позволи и на Ван да му бъде вицепрезидент за неопределен срок. Ван няма деца и няма да формира своя политическа династия, затова изглежда напълно отдаден на китайската политика. Чжан обаче се съмнява дали си струва Ван и Си да предприемат такъв хазартен ход. От политическа гледна точка \"колкото и Ван наистина да е един от най-способните представители на висшето китайско ръководство\", да му бъде поверен толкова важен пост в противоречие с установените норми е рисковано и до голяма степен говори за готовността на Си открито да пренебрегне партията си, каза Цан. \"Ако Си наистина пренебрегне това, то показва как той вече преминава в режим на силен човек от ленински тип по отношение на начина, по който ще провежда управлението си оттук нататък\", заяви той.", "date": "2018.03.19", "title": "Ван Цишан - новият китайски вицепрезидент, \nсправил се и с най-трудните кризи"}
{"url": "https://www.24chasa.bg/novini/article/6768887", "text": "Омбудсманът Мая Манолова даде на Конституционния съд /КС/ текст от Закона за енергетиката, който не дава възможност на потребителите да обжалват в съда решенията на КЕВР за пределните цени за доставка на топло и електрическа енергия, природен газ и вода. Това съобщиха от кабинета на Омбудсмана Манолова препоръчва в писмо до председателя на Народното събрание Цвета Караянчева законодателни промени в тази насока. В резултат от възприетото законодателно решение на практика гражданите се лишават от право на защита, когато са нарушени или застрашени техни права и законни интереси, пише Манолова. Тя подчертава още, че това не е в съответствие и с европейска директива, според която държавите-членки на ЕС трябва да въведат на национално ниво механизми, които да гарантират на всяка засегната страна възможност за обжалване на такива решения пред независим орган. В писмото си до председателя на НС, националният обществен защитник припомня, че институцията на омбудсмана е помогнала на потребителски организации при обжалването на решения на КЕВР, с които се увеличава цената на природния газ, топлинната и електрическата енергия, но не е даден ход на делата.", "date": "2018.03.19", "title": "Манолова иска гражданите с право да дават на съд цената на тока, водата и топлото"}
{"url": "https://www.24chasa.bg/novini/article/6768886", "text": "Турските сили няма да останат в сирийския град Африн и ще предадат контрола над района на \"истинските му собственици\", заяви днес турският вицепремиер и правителствен говорител Бекир Боздаг, след като турската армия и сирийските бунтовници през уикенда нахлуха в града, съобщи Ройтерс. Боздаг каза пред журналисти, че Турция значително е намалила заплахите за границата си, след като превзе град Африн. Той добави, че турската армия и съюзниците от Свободната сирийска армия са събрали повечето от оръжията, предоставени на кюрдските бойци от САЩ, предава БТА. Турция успя да попречи на осъществяването на плановете за създаване на терористична държава край границите й, каза Боздаг, цитиран от турския в. \"Миллиет\". Терористите се уплашиха и избягаха. Проектът за създаване на терористична държава се провали, добави правителственият говорител. Турция предприе на 20 януари операцията \"Маслинова клонка\" в района на град Африн, насочена срещу сирийските кюрдски милиции Сили за защита на народа (СЗН) и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.19", "title": "Турският вицепремиер Боздаг: Турските сили няма да останат в Африн"}
{"url": "https://www.24chasa.bg/novini/article/6768893", "text": "Съдебният процес за случая \"Подкуп\", в който премиерът Зоран Заев е обвинен, че като кмет на Струмица е поискал подкуп от 160 000 евро, бе отложено за 26 март, съобщи МИА. Съдът реши да приеме предложението на адвокатите на Зоран Заев обществеността да присъства на гледането на видеозаписите като доказателство, тъй като според адвокатите видеото, показано в Ютюб, е било непълно. Прокурорите от специалната прокуратура са против това искане, тъй като става дума за класифицирани материали, които са били декласифицирани само за съдебния процес. Македонският премиер Зоран Заев също поиска да бъде включена обществеността, за да си върне част от изгубената чест. На предишното гледане на делото на 6 март Заев заяви, че не се чувства виновен и е убеден, че в съдебния процес ще бъде разобличено обвинението против него, скалъпено, по думите му, в периода, когато бе лидер на опозицията. Заев заяви, че чрез записа, който не е бил показан изцяло на обществеността, ще се докаже, че той е нямал абсолютно никакво намерение да получи подкуп. Съдията Дарко Тодоровски взе решение видеоматериалите, показани в Ютюб, да бъдат приети като доказателство.", "date": "2018.03.19", "title": "Съдебното дело по случая \"Подкуп\" в Македония бе отложено за 26 март"}
{"url": "https://www.24chasa.bg/novini/article/6768891", "text": "Депутатите в украинския парламент регистрираха проектопостановление да се признаят проведените на 18 март президентски избори в Русия за нелегитимни. Това се казва в съобщение, публикувано на официалния сайт на Върховната рада, предава руската информационна агенция REGNUM. Документът е регистриран под названието „Проектопостановление за заявление на Върховната рада по повод непризнаването от Украйна на легитимността на президентските избори в Русия, техните резултати, правови последствия и съответно, актовете на нелегитимно избраните на тази длъжност лица“. Авторите на документа са членове на фракцията „Народен фронт“ Максим Бурбак и Георгий Логвинский. Официалният текст на проекта все още не е публикуван, предава Фокус. В неделя украинските власти блокираха провеждането на изборите в руските консулства. Гражданите на Русия, които живеят на територията на Украйна временно или постоянно не можаха да подадат гласовете си в консулските служби в Киев, Харков, Одеса и Лвов. Сградите на дипломатическите мисии бяха блокирани от полицията и Националната гвардия на Украйна, по разпореждане на вътрешния министър Арсен Аваков, като в тях можеха да влизат само дипломати. Освен това, припомня REGNUM, президентът на Украйна Петро Порошенко вече обяви изборите в Крим за нелегитимни, на основание, че са фалшифицирани. Според официалните данни на руската ЦИК, избирателната активност в Крим е била около 71%, като за Владимир Путин са гласували 92,15% от избирателите.", "date": "2018.03.19", "title": "Депутати от украинския парламент предложиха да се признаят за нелегитимни изборите за президент на Русия"}
{"url": "https://www.24chasa.bg/novini/article/6768917", "text": "Лидери от Саудитска Арабия, Обединените арабски емирства и Катар ще направят пътека до президента на САЩ Доналд Тръмп в следващите няколко седмици за последователни посещения, които едва ли ще разрешат отдавнашния спор между американските съюзници от Залива, пишат Яра Баюми, Стив Холанд и Уорън Стробъл от  Ройтерс, цитирани от БТА. Вашингтон има голямо желание да сложи край на конфронтацията между Катар, от една страна, и няколко други арабски държави, от друга. Разривът разделя междуправителствената организация Съвет за сътрудничество в Залива (ССЗ) и вреди на предвожданите от САЩ усилия за поддържане на силен фронт срещу Иран. Съединените щати се надяваха да бъдат домакин на среща на върха САЩ-ССЗ по-късно тази година, но вероятността за това май е малка, като се има предвид, че съперничещите си лидери все още са скарани. \"Между тях няма съгласие. Те не са готови да разрешат тази криза\", каза висш правителствен служител, говорейки за страните, замесени в кризата в Залива. Саудитска Арабия, Обединените арабски емирства, Бахрейн и Египет скъсаха връзките си с Катар в областта на транспорта и търговията през юни миналата година, обвинявайки го, че подкрепя техния главен съперник Иран и поддържа тероризма. Катар отхвърля обвиненията и казва, че бойкотът е опит да се посегне върху неговия суверенитет и да се спре подкрепата му за реформа. Вашингтон има силни съюзнически отношения със съперничещите си страни. В Катар се намира най-голямата военновъздушна база на САЩ в региона, която има решаващо значение за тяхната кампания срещу \"Ислямска държава\" в Сирия и Ирак. В същото време правителството на Тръмп изгражда още по-близки отношения с катарските съперници Саудитска Арабия и ОАЕ. СРЕЩИ ВЪВ ВАШИНГТОН Саудитският престолонаследник Мохамед бин Салман ще се срещне с Тръмп утре във Вашингтон, а спорът с Катар едва ли ще бъде сред водещите въпроси, които младият лидер ще иска да обсъжда, казват дипломати. После катарският емир шейх Тамим бин Хамад Ал Тани ще се срещне с Тръмп на 10 април в Белия дом. А престолонаследникът на Абу Даби шейх Мохамед бин Зайед, който желае да има последната дума пред Тръмп, иска да се срещне с Тръмп след планирана среща с катарския емир, каза висшият правителствен служител. Първоначално престолонаследникът, известен понякога на Запад като МбЗ, трябваше да се срещне с Тръмп на 27 март. \"Всъщност МбЗ беше поискал от Тръмп да бъде последен\", каза висшият правителствен служител. Засега не са определени нови дати. Лидерите вероятно ще разговарят с Тръмп за противодействието на Иран, борбата с ислямисткия екстремизъм и задълбочаването на икономическото и военното партньорство. \"Изглежда, че няма какво толкова да се спечели, а може доста да се загуби, ако партньорите от Залива се съгласят на още една лидерска среща САЩ-ССЗ, на която да бъде домакин президентът Тръмп в \"Кемп Дейвид\", каза бивш високопоставен американски служител, работил по регионалните въпроси. \"Те могат да спечелят повече, ако самостоятелно преследват своите цели при вече планираните двустранни посещения във Вашингтон\", каза бившият служител. Бойкотът на арабските страни разстрои вноса на Катар и накара вложители от четирите държави да изтеглят милиарди долари от катарски банки. Катар, който е водещият износител на втечнен природен газ, разработи нови търговски маршрути и използва десетки милиарди долари от огромния си суверенен фонд, за да защити своите банки. ОАЕ по-специално се ядосва от предполагаемата подкрепа на Катар за ислямисти в региона. Правителството на Тръмп се тревожи, че разривът между сунитските мюсюлмански съюзници на САЩ може да облагодетелства Иран в борбата за влияние в Близкия изток. Засега нито Саудитска Арабия, нито ОАЕ смятат, че исканията им са изпълнени, за да бъде уреден спорът. В началото на кризата четирите страни изпратиха на Доха списък с 13 искания, включително затваряне на държавно финансираната телевизия \"Ал Джазира\" и понижаване на нивото на връзките с Иран. Катар увеличава лобистките си усилия във Вашингтон, но Рияд и Абу Даби смятат спора за \"незначителен дразнител\" и \"неспешен проблем, който те могат да понасят много дълго и който не засяга интересите на САЩ\", каза ръководителят на изследователския център \"Интернешънъл крайсис груп\" Роб Мали. \"Те искат да го разглеждат като част от пейзажа, а не като нещо, което изисква незабавно внимание\", каза Мали, който наскоро се е срещал със саудитски служители. Очевидно спорният подход на Белия дом също усложнява усилията на САЩ за посредничество в спора. Отначало Тръмп решително подкрепи саудитците и емирствата, като нарече Катар \"спонсор на тероризма\". Но след това под натиска на уволнения държавен секретар Рекс Тилърсън и министъра на отбраната Джим Матис смекчи своята позиция, като призова за единство в Залива. Катар стана по-уверен в подкрепата на Вашингтон, който наскоро беше домакин на съвместни преговори на високо равнище. Висш американски служител, запознат с посредническите усилия на САЩ, каза, че сред съюзниците от Залива все още има известна готовност за започване на диалог. \"Те започват да осъзнават, че това само облагодетелства иранците, сирийците и руснаците и е време да измислят как да уредят тези въпроси\", каза служителят. \"Разсъждавайки рационално, те знаят, че това трябва да се уреди, че само ще стане по-зле и ще засегне други неща . . . но дълбоко в себе си биха желали да го продължат по някакъв начин, защото емоциите са толкова силни\", каза служителят.", "date": "2018.03.19", "title": "Ройтерс: Последователните срещи с Тръмп \nедва ли ще решат спора в Залива"}
{"url": "https://www.24chasa.bg/novini/article/6768918", "text": "Консултанти на Доналд Тръмп от фирмата „Кеймбридж Аналитика“ са събирали лична информация от акаунтите на повече от 50 милиона потребители на „Фейсбук“, за да подпомогнат избирането му за президент през 2016 година, съобщава Ройтерс, позовавайки се на вестниците The New York Times и London’s Observer. Фейсбук трябва да обясни как пази данните на потребителите си след като това се е случило без никой от тях да бъде предупреден, пише \"Ню Йорк таймс\". Главният прокурор на щата Масачузетс е започнала разследване след като е излязла информацията. От социалната мрежа „Фейсбук“ са обявили, че прекратяват работата с компанията, която е нарушила правните норми, предава Фокус. Това вероятно е едно от най-големите изтичания на информация от социалната мрежа според бивши служители на „Кеймбридж Аналитика“. Фирмата е използвала данните, събрани през 2014 година, за да разработи софтуер, който да предскаже и повлияе на резултатите от изборите, като на избирателите са изпращани индивидуални политически послания.", "date": "2018.03.19", "title": "Консултанти на Тръмп взели данните на \nнад 50 млн. потребители на фейсбук"}
{"url": "https://www.24chasa.bg/novini/article/6768926", "text": "Стойността на турската лира падна до рекордно ниско ниво спрямо еврото днес, като продължава да отслабва и спрямо щатския долар, предаде ДПА, цитирана от БТА.  Националната валута на Турция се е понижила до стойност от 4,84 лири за едно евро и до 3,94 лири за долар. Малко след като падна до това рекордно ниско равнище, лирата си възвърна част от стойността спрямо европейската валута. Наскоро международна рейтингова агенция Мудис (Moody's) понижи рейтинга на Турция заради продължаващото отслабване на турските политически и икономически институции, както и заради повишените рискове от големия дефицит по текущата сметка. Турция регистрира силен икономически растеж през последната година, но инфлацията се запазва на високи нива.", "date": "2018.03.19", "title": "Турската лира падна до рекордно ниско ниво спрямо еврото"}
{"url": "https://www.24chasa.bg/novini/article/6768932", "text": "5000 жители на ЕС и 800 от страните от Западните Балкани, работят за \"Ислямска държава\". Това обяви председателят на парламентарната комисия по обществен ред и сигурност Цветан Цветанов по време на срещата на \"Европол\", която се провежда в момента в София. Поне 30 000 сътрудничат - разбира се, не се бият пряко, но ето защо сътрудничеството между държавите в общността е толкова важно, подчерта шефът на \"Европол\" Роб Уейнрайт. И приветства пробива на днешната среща на агенцията в София, която осигури парламентарен контрол върху агенцията от страна на Европейския и на националните парламенти. Много чувствителна е темата с поставянето на личната свобода, ето защо днешното решение е толкова важно. С Европол имаме изключително сътрудничество. Те участват доброволно - провериха в края на 2017 г. 42 066 публикации, от които докладваха 40 714 публикации от повече от 80 платформи на над 10 езика, отчете еврокомисарят по цифрова икономика и цифрово общество Мария Габриел. В стратегията на ЕС от януари т.г. през януари е включена и кибер сигурността. \"Благодаря, че Европол се отвори към всички партньори. Ако не запълним информационния обмен, на картата ще се отворят бели полета\", подчерта Цветанов. Работата ни не би била възможна без политическа подкрепа, изтъкна шефът на \"Европол\". Меморандум за оперативно сътрудничество ще се подпише днес. Страните ог Западните Балкани ще получат статут на наблюдатели към \"Европол\", разбра се още от изказванията на срещата на агенцията по сигурността.", "date": "2018.03.19", "title": "5000 души от ЕС са бойци на \"Ислямска държава\""}
{"url": "https://www.24chasa.bg/novini/article/6768925", "text": "ЕС трябва да приеме санкции и срещу неруски граждани, които работят за Владимир Путин, по-специално бившия германски канцлер Герхард Шрьодер, заяви украинският външен министър Павло Климкин в интервю за в. \"Билд\", цитирано от Франс прес. \"Важно е да се санкционират тези, които рекламират проектите на Путин в чужбина. Герхард Шрьодер е най-големият лобист на Путин в света. Ето защо ЕС трябва да види какво може да направи по въпроса\", каза Климкин, цитиран от БТА. Герхард Шрьодер бе канцлер на Германия от 1998 до 2005 г. След изборното си поражение от 2005 г. срещу Ангела Меркел Шрьодер, който е в приятелски отношения с руския президент, зае няколко длъжности, на които представлява и защитава стратегически интереси на Русия. Миналата есен той бе избран за председател на управителния съвет на руския петролен гигант с преобладаващо държавно участие \"Роснефт\". Западът е наложил санкции на тази компания заради конфликта в Украйна. Шрьодер работи и за газовия гигант \"Газпром\" като председател на надзорния съвет на компанията \"Норд стрийм\", която управлява газопровода \"Северен поток\". Германската министърка на отбраната Урсула фон дер Лайен реагира предпазливо на мнението на Климкин за санкции срещу Шрьодер, предаде ТАСС. На въпрос на в. \"Билд\" тя заяви, че въпросът за санкции срещу Шрьодер трябва \"да се обмисли много внимателно и след съответна проверка\".", "date": "2018.03.19", "title": "Украйна иска евросанкции срещу бившия германски канцлер Шрьодер"}
{"url": "https://www.24chasa.bg/novini/article/6768928", "text": "Лично аз, а и всички около мен ще защитим децата на депутатите, заяви днес македонският премиер Зоран Заев, отговаряйки на журналистически въпрос във връзка с протестите пред домовете на депутати от управляващия Социалдемократически съюз на Македония (СДСМ) заради гласуването на Закона за употреба на езиците, съобщи МИА. Протестът е конституционно право, протестирането на граждани е позволено и това е право, което трябва да се ползва. Но това, което се прави пред домовете на депутатите, пред техните деца, членовете на техните семейства и родители, е абсолютно недопустимо, защото това е нарушаване на личното пространство, отправят се директни заплахи и се всява страх в децата. Няма да позволим това да продължи, заяви Заев, предава БТА. Министър-председателят посочи, че МВР предприема действия, тъй като има няколко наказателни дела, които се задвижват. Заев подчерта, че не очаква нова политическа криза в страната, независимо от протестите пред домовете на гражданите и изявленията за протести от най-голямата опозиционна партия. През последните дни имаше протести пред домовете на редица депутати от управляващия СДСМ, а колата на една депутатка бе запалена. Македонският парламент в сряда прие за втори път закона за употреба на езиците, с който албанският става втори официален език в страната, в напрегната атмосфера и на фона на протести пред парламента. Президентът Георге Иванов отказа за втори път да го подпише, въпреки че според македонската конституция президентът не може да наложи вето на закон, одобрен два пъти от парламента.", "date": "2018.03.19", "title": "Заев за протестите пред домовете на депутатите: Ще защитим децата им"}
{"url": "https://www.24chasa.bg/novini/article/6768938", "text": "54-годишна жена е била намерена убита в апартамента си тази сутрин в Перник, съобщи МВР. Сигналът е бил подаден на тел. 112 в 10,24 часа тази сутрин. Жената е била с рани по лицето, казаха от ведомството. Оттам обясниха, че за изясняване на инцидента е задържана 34-годишната дъщеря на убитата. Мотивът за убийството все още не е ясен.", "date": "2018.03.19", "title": "Жена намерена убита в Перник, задържаха дъщеря й"}
{"url": "https://www.24chasa.bg/novini/article/6768977", "text": "Вицепремиерът и министър на външните работи Екатерина Захариева ще председателства предстоящите заседания на Съвет „Общи въпроси“ и Съвет „Общи въпроси“ (член 50). Заседанията на двата формата ще се проведат на 20 март в Брюксел, съобщиха от пресцентъра на външното ни министерство. Съвет „Общи въпроси“ ще завърши подготовката на заседанието на Европейския съвет през март. Министрите ще обсъдят проекта на заключения и ще обменят мнения по основните теми, които бъдат поставени на вниманието на лидерите на 28-те държави-членки. Редовното заседание на Европейския съвет, което ще се състои на 22 март, ще бъде посветено на темите „Работни места, растеж и конкурентоспособност”, „Данъчно облагане” и „Външни отношения”. Европейската комисия ще представи информация относно диалога с полските власти в съответствие с член 7, параграф 1 от ДЕС относно принципите на правовата държава в Полша. Министрите ще проведат работен обяд, посветен на темата „Пътят към следващия институционален цикъл – ключови въпроси за действие”. Съвет „Общи въпроси“ във формат 27 ще подготви Европейския съвет (член 50), който ще се състои на 23 март. Министрите ще обсъдят проекта на насоки относно рамката за бъдещите отношения с Обединеното кралство, които се очаква да бъдат одобрени от лидерите. Главният преговарящ на ЕС Мишел Барние ще информира Съвета за актуалното състояние на преговорите Преди началото на заседанията в Брюксел министър Захариева ще направи изявление за медиите около 9.10 ч* местно време (10.10 ч българско време). Пресконференцията на вицепремиера след приключването на СОВ ще започне около 13 ч* местно време (14 ч българско време), а след края на СОВ по чл.50 – около 18 ч* местно време (19 ч българско време).", "date": "2018.03.19", "title": "Захариева ще председателства заседания в Брюксел"}
{"url": "https://www.24chasa.bg/novini/article/6768978", "text": "67-годишна жена от Разград е пребила до смърт 70-годишния си брат, съобщават от пресцентъра на Областната дирекция на МВР в Разград. Сигналът за сбиването подала на 13 март самата жена, която е на 67 години от Разград. Тогава брат й за пореден път прекалил с алкохола и я тормозел. След сбиването мъжът е откаран в болница, където на 16 март починал. По разпореждане на окръжния прокурор случаят се разследва.", "date": "2018.03.19", "title": "Сестра би брат си до смърт в Разград"}
{"url": "https://www.24chasa.bg/novini/article/6768982", "text": "Правителството на т.нар. Северно-кипърска турска република (СКТР) затяга контрола по границата по повод зачестилите случаи на насилие през последните дни и започва директни контакти с Анкара по отношение на идващите от Турция престъпници, предаде информационната агенция Догу хабер ажансъ (ДХА). За целта екип от турското министерство на правосъдието пристига в Никозия да водене на конкретни преговори. Министърът на вътрешните работи на т.нар. СКТР Айшегюл Байбарс обясни, че „нарастващите престъпления в страната предизвикват сериозно безпокойство сред гражданите и нарушават обществения ред и спокойствие”, предаде \"Фокус\". Подразбира се, че става въпрос за брутални случаи за пране на пари, наркотрафик и трафик на хора. Същевременно министърът опроверга появили се по-рано съобщения, че е отнето северно-кипърското гражданство на 2000 души. Тя поясни, че има отделни случаи на нередовно и незаконно получаване на гражданство, което се анулира, но това не за масова практика. Т. нар. СКТР е призната единствено от Анкара и на практика пристигащите в северната част на остров Кипър идват предимно от или през Турция. Формално т.нар. СКТР се води като „частично призната” – само една държава (Турция) от 193 членове на ООН. Република Кипър, която е член и на ЕС, формално също е „частично призната”. Разликата обаче е в броя на призналите я членове на ООН – 192 (без Турция) от всичките 193 страни-членки на най-универсалната световна организация.", "date": "2018.03.19", "title": "Кипър затяга контрола по границата с Турция, влизали прекалено много престъпници"}
{"url": "https://www.24chasa.bg/novini/article/6768981", "text": "Около 55 параграфа с всички открити въпроси на 20 страници съдържа проектопредложението за споразумение между Македония и Гърция, съобщи МИА, позовавайки се на гръцкото радио \"Атина \"984\", предаде МИА, цитирана от БТА. Предложението е направено от гръцкото външно министерство и е разгледано от премиера на Гърция Алексис Ципрас и министъра на външните работи Никос Кодзиас. Радиото коментира, че името Горна Македония е \"фаворит\" за Атина. Гърция при това предпочита името да не бъде преведено и да бъде написано слято, отбелязва МИА. Очаква се в четвъртък гръцкият външен министър да пристигне в Скопие с проектопредложението от 20 страници.", "date": "2018.03.19", "title": "Кодзиас пристига в Скопие с проектоспоразумение на 20 страници"}
{"url": "https://www.24chasa.bg/novini/article/6768975", "text": "Настояваме по време на посещението на турския президент Ердоган в София на 26 март да бъде поставен въпросът за обезщетението на тракийските бежанци. Това заяви председателят на БСП Корнелия Нинова в Кърджали, където партията проведе изнесено заседание на изпълнителното си бюро. Партийната лидерка припомни, че през 2008 година по искане на депутатите Маруся Любчева и Евгений Кирилов е приета резолюция на Европейския парламент, в която се обвързват разговорите с Турция и бъдещото й членство в Европейския съюз с уреждане на двустранните отношения, включително и на тракийския въпрос. \"Очакваме на 26 чарт въпросът да бъде поставен категорично от българското правителство\", каза Нинова. Тя коментира и изказването на президента Ердоган за душевните граници на Турция, които се простират до Кърджали, като поредната провокация към суверенитета и националната цялост на България. \"Позицията на президента Ердоган е в разрез с международното право и норми, с принципите на добросъседство. Настояваме на срещата такава позиция категорично да бъде заявена от министър-председателят на България\", каза още лидерът на БСП.", "date": "2018.03.19", "title": "БСП настоява правителството да постави пред Ердоган тракийския въпрос"}
{"url": "https://www.24chasa.bg/novini/article/6768997", "text": "Екипи на полицията в Анкара са открили склад, в който бил скрит радиоактивният елемент калифорний, съобщи турската телевизия НТВ, цитирана от БТА.  Иззетият калифорний е на стойност 70 милиона долара. Полицейската операция е била предприета днес в анкарския квартал Пурсаклар след получен сигнал. Четирима души са били задържани при акцията. Смята се, че задържаните са членове на голяма престъпна организация. Четиримата са планирали да продадат радиоактивния елемент за 72 милиона долара. Предприето е разследване, за да бъде установено откъде е придобит елементът и на кого е било планирано да бъде продаден.", "date": "2018.03.19", "title": "Екипи на полицията в Анкара са открили склад с радиоактивен елемент"}
{"url": "https://www.24chasa.bg/novini/article/6768998", "text": "40 714 информации са подадени от \"Европол\" към компетентните органи през 2017 г. Това са около 86 до 93% от всички сигнали, получени в службите. Тероризмът и кибератаките не познават граници. Това каза на пресконференция българският еврокомисар по цифрова икономика и цифрово общество Мария Габриел след откриването на Срещата на Съвместната група за парламентарен контрол (СГПК) на Европол. Всеки 4 от 5 европейски компании и половината потребители са били жертва на хибер атака. Такава е засечена и на президентските избори във Франция миналата година. На 1.5 милиарда евро възлизат измамите с автомобили. Ще се подпише с Европейската агенция по отбрана, за да се инвестира в екипи за реакция при инциденти. Създава се мрежа от хора и технологии, които също ще следят за сигурността на информацията. \"Чрез учредяването и вътрешния правилник на съвместния орган за парламентарен контрол на Европол ясно показваме, че националните парламенти искаме да укрепим капацитета на Европол, да подчертаем централната му роля в борбата с предизвикателствата, каквито са тероризма, кибератаките. Те не познават граници\", заяви Габриел. По думите ѝ, говорейки за дигитализацията и новите технологии, в ЕК намерението е едно – гражданите да се чувстват също толкова сигурни офлайн, колкото онлайн. \"Затова ключовата дума е сътрудничество. Участие на всички заинтересовани страни. С Европол имаме изключително ползотворно сътрудничество, най-напред що се отнася до борбата с незаконното съдържание. Само преди 2 седмици от ЕК публикувахме препоръка за борба с незаконното съдържание, в което акцент е поставен именно и на това засилено сътрудничество с полицейските и юридическите органи\", допълни тя. Според нея в областта на киберсигурността отново добро сътрудничество и сега съществува. \"Работим за меморандум, който да бъде сключен най-вероятно през май. Обсъждаме вариант, в който страните от Западните Балкани да получат статут на наблюдатели към агенцията ENISA. И днес посланието е ясно – сътрудничество не само между европейските страни, но и тези извън ЕС. Областта на кибератаките има необходимост от обмен на информация и от това да се изгражда технически капацитет, да се работи по посока превенция, но без партньорство това няма как да се получи\", каза още Мария Габриел.", "date": "2018.03.19", "title": "Мария Габриел разкри как се чисти интернет от опасно съдържание"}
{"url": "https://www.24chasa.bg/novini/article/6768996", "text": " Последва лавина от коментари и атаки към управляващите и хората, стоящи зад изграждането на културно-историческия комплекс. Министърът на културата Боил Банов съобщи, че нито лев няма да бъде взет от данъкоплатеца, а големият проблем се крие в дефект на отводнителната система. Според бившия министър на културата Вежди Рашидов, под чийто надзор се случи изграждането на Ларгото, не трябва да се вкарва излишна драма, защото са се повредили 4-5 плочки, предаде  . \"Има опасност да се пенсионирам като човек, който непрекъснато отговаря на хора, които в живота си не са посадили и дръвче. В живота всичко може да бъде разрушено. Ходих да видя за какво става дума - от 15-20 хил. плочи са повредени няколко. Някой отишъл и ги натиснал. Добре де, ще се оправи\", отбеляза Рашидов в студиото на \"България сутрин\". По думите на председателя на Комисията по култура в Народното събрание е обидно да се ругаят хората, които са се трудили над този проект, защото това са десетки инженери, стотици работници и цели отдели от културното министерство. \"Почва една капка в Ларгото да пада. Гледам как се изпращат деца на по 20 години, вместо да вземат една лопата, един ленински съботник да направят, да поработят, цял ден снимат и \"спасяват\" София. София не ще молитви, иска мотики\", уточни бившият министър на културата пред Bulgaria ON AIR. Скулпторът заяви, че всеки може да отиде и да подаде искане до Министерството на културата, за да види как е изразходвана всяка една стотинка за този проект. \"Все пак това са 5 плочки, ще се оправят. И Народната библиотека ще се оправи. Всичко е фактурирано, огромна е археологията, всички площадки са с гранитни плочи. Това са 10 декара площ. Аз съм правил Ларгото и не се срамувам. Трябва да се спре негативизмът, защото обижда много хора\", допълни Рашидов. Той смята, че българската държава се грижи дотолкова за своите културни обекти, доколкото позволяват финансовите средства.", "date": "2018.03.19", "title": "Рашидов: Eдна капка в Ларгото пада и почват да снимат, София не ще молитви, иска мотики"}
{"url": "https://www.24chasa.bg/novini/article/6769012", "text": "Противодействието на битовата престъпност и състоянието на републиканската пътна мрежа в края на зимния сезон бяха основните теми на оперативно заседание на правителството, свикано днес от министър-председателя Бойко Борисов. Това съобщиха от пресслужбата на правителството. Премиерът възложи на министъра на вътрешните работи организирането на видеонаблюдението и осигуряването на полицейско присъствие в малките населени места да стане негов личен приоритет. Борисов нареди също така при пътуванията си в страната и участието си в анализи за работата на областните дирекции на МВР Валентин Радев да провежда срещи с всички кметове, включително кметските наместници, да се информира лично от тях за работата на мобилните полицейски групи и да предприема незабавни мерки за подобряването й, ако бъдат докладвани проблеми. Министър-председателят обвърза осъществяването на пътните ремонти с безопасността на движението. Той препоръча администрацията на АПИ и полицията да бъдат ангажирани активно с осигуряване на сигурността на пътуващите по време на ремонтите, както и с подпомагане на местните власти при изпълнение на отговорностите им по отношение на общинските пътища. „Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през ума, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът“, посочи премиерът Борисов. БОЙКО БОРИСОВ: Радев. ВАЛЕНТИН РАДЕВ: Господин премиер, уважаеми колеги, пожари, наводнения – овладени са. Очакват се, обаче валежи, както сутринта докладва комисар Николов, в Югозападна България в следващите два дни и снеговалежи по високите части. Но засега нещата са овладени, няма някъде нещо, което да ни притеснява, всичко е под наблюдение. По отношение на престъпността, както беше докладвано сутринта на оперативката при нас, няма нещо, което се е случило извънредно. Работи се, разбира се, по наркотици, трафика на хора, поредни операции, за които Ви докладвам всяка сряда сутрин. Това е в основни линии. Продължава анализът, което е много важно. Утре аз ще бъда в Плевен и в Ловеч на тези регулярни анализи, те завършват на 29-ти, когато ще бъде националното съвещание в Хисаря. И както разпоредихте – ще поканим и кметовете. Ние и сега го правим с кметове и с областни управители, но там ще бъде и господин Панов от Националното сдружение на общините в Република България, за да чуят и те нашата оценка и да чуем тяхната оценка, включително и за това, което в момента много се тиражира – за полицай във всяко населено място. Говорихме и днес как да го направим с тези мобилни групи, включително даже може би да го заснемем и да го покажем на хората, да знаят как работят те. Там, където не знаят за тези групи или пък не са стигнали до тях, да знаят, че може да се възползват и от тях. БОЙКО БОРИСОВ: Първо, използвай пътуванията си за тези анализи, защото ти пътуваш с цялото професионално ръководство, говори с всички кметове по места, не само на големите градове, но и кметските наместници, село по село – там, където е необходимо – камери, да им се помогне. Ако трябва, с Министерството на финансите вижте глобите, които събират те в малки населени места, да си остават в самите населени места, за да се обслужват камерите. Всеки кмет трябва да се срещне с теб и всеки да ти каже минават ли, не минават, как минават – и да му направиш връзка с мобилната група или с полицая, който 24 часа да му е на разположение. ВАЛЕНТИН РАДЕВ: Разбрах. БОЙКО БОРИСОВ: За колегите казвам – над 1200-1300 нови полицаи сме назначили, в селата са няколко хиляди. Колко хиляди села имаме? ВАЛЕНТИН РАДЕВ: 4999 са селата, а 5256 са всичките населени места, останалото са градове – 357. БОЙКО БОРИСОВ: Да се направи видеонаблюдение, където няма, или полицаи, като видеонаблюдението да се изведе в полицейската служба. Заемаш се с тази задача и я приключваш до един месец. До анализа в Хисаря това трябва да е факт. ВАЛЕНТИН РАДЕВ: В Хисаря е сега на 29-ти. Един месец поне да има. БОЙКО БОРИСОВ: Има време, две седмици е много време отсега като се обадите. След като мине анализът, влизат кметовете при теб, полицаите да са там. На всеки кмет по две минути да отделиш, да каже: „При мен идват; при мен не идват; при мен е добре; при мен не е добре – не съм ви видял очите или минават от дъжд на вятър“. Областният началник слуша, даваш му една седмица срок да се поправи. Там, където е добре – продължават така. Коалицията сме поели ангажимент да свършим работа по отношение на битовата престъпност, присъствието на полицията или видеонаблюдение. Оставяш всичко друго и се занимаваш само с това. ВАЛЕНТИН РАДЕВ: Разбрах. БОЙКО БОРИСОВ: Обща задача с Нанков. Има обективни причини да се отворят много дупки по улиците – от минус 10-15 градуса за един ден стана плюс 20 градуса. То, дето се вика, ако е пломба на зъб при такава рязка температура – пада. Обърнете внимание, Нанков, особено по скоростните пътища. Където отговарят общините, ще им помогнете да вземат мерки. Вижте и горещото рециклиране. Но отворят ли се такива дупки, започвате от кмета. Администрацията на АПИ – слагате им светлоотразяващите жилетки. Полицията – ако трябва, една част от нея поема контрола на пътищата и стоят до дупките докато не се запълнят. Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе ТОЛ системата. Пътищата като километри са ни много, парите за поддръжка са малко. Влезе ли ТОЛ системата, аз съм убеден, че поне милиард – милиард и половина приходи ще се генерират, които ще отидат за поддръжка. Това го прилагате в пълна сила. Възлагаш на областните началници – всеки говори с кмета, правят си график. Защото има на места отворени такива ями, които сега като падне дъждът не се виждат и ще се пребие човек. Докато не се оправи – ще стои там. Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през акъла, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът. Кажи, Нанков. НИКОЛАЙ НАНКОВ: Уважаеми господин премиер, колеги, по темата или по всички теми резюме от ресора? Няколко думи да спомена по отношение на изкърпването, с това какво правят колегите от агенцията понастоящем. От петък не сме в режим на зимно поддържане, въпреки че имаме готовност тази седмица, поради прогнозите за ниски температури, особено на високопланинските части, да отреагираме при снеговалеж. Тоест, от петък, след края на зимното поддържане, миналата седмица от 16-ти започнахме с кърпежите и с ремонтни дейности. Най-тежките участъци бяха споменати – скоростни пътища. По „Тракия“ положението е наистина трагично, в старата част на „Тракия“ – от Пловдив към Стара Загора. Уикендът по тази част на „Тракия“ и по Е-79 между Враца и Монтана беше мобилизиран 30% от ресурса на Агенция „Пътна инфраструктура“. В много от общините помогнахме – къде по сигнали, къде на база изпълнителни протоколи между колегите от агенцията и пътно-поддържащи фирми по договори за текущи ремонти и поддръжка. Помогнахме на местната власт, на общинските администрации, тъй като имахме проблеми, знаете – алармирахте за няколко подобни казуса, да не изброявам кои са тези кметове. Областни управители алармираха, колеги от областните пътни управления. Така че насочихме ресурс и към четвъртокласни пътища, които по принцип са в прерогативите и приоритетите на местната власт. Тази седмица продължаваме, не сме спирали, с изключение на местата, където климатичните условия не позволяват. Продължаваме и в рамките на десетина дена трябва да приключат всички ремонти по републиканските пътища, свързани с кърпежи, тези палиативни ремонти, които, като се въведе ТОЛ системата, аз съм убеден, че изцяло ще променим подхода, тоест – няма да коментираме работата на парче, ремонтни, палиативни дейности, а пълна реконструкция и рехабилитация. Като стана въпрос, и това, което сутринта ме информираха, за технологията „горещо рециклиране“ – тя има предимство, когато говорим за ремонтни дейности в пълнота, тоест – пълна рехабилитация на участъци и отсечки. Не е подходяща за кърпежи, за тези палиативни дейности, които в момента вършат. Миналата година три републикански пътя бяха направени по тази технология и на трите се появиха дефекти, свързани с пукнатини. Тоест, наистина е по-евтина с около 20%, но ефектът от нея не е доказан и съветът ми, и съветът на колегите пътищари е да се прилага там, където интензитетът и трафикът не е голям, не е свързан с тежкотоварно движение, транзитен трафик, а е наистина за пътища, които са с не повече 200-250 автомобила на денонощие, специално за тази технология. Смолян. Както поеха ангажименти строителите и местната власт, вчера беше пробит пътят след тежки взривни дейности. До единадесет часа работиха при изключително тежки метеорологични условия – постоянен дъжд, в някои от по-късните часове се примеси със сняг, но успяха да пробият. Отделно колегите от Агенция „Пътна инфраструктура“ помогнаха с два нови автобуса на кмета – да се осигури придвижването на работниците, на децата в района от началото до края на свлачището и да не оставяме откъснати селата. Тази седмица са готови с асфалтовите дейности по обхода, може вече да се преминава, но все пак, за да гарантираме безопасност… Завършва се с асфалтова настилка, тъй като там ще имаме изцяло асфалтиран път, ще се заобикаля само километър и триста метра. Колегите работят на 24-часов режим. Активизира се още едно свлачище на километър и двеста метра снощи, по продължение на пътя, в доста по-малки размери. Днес в три часа колегите от Агенция „Пътна инфраструктура“ правят последния експертен съвет, заедно с експертите от БАН, Минно-геоложкия университет, УАСГ, за да вземат решение как да укрепят свлачището, като сроковете, които сме поставили, в най-оптималния вариант ставаше въпрос за края на годината при технологията не с анкелиране, а с изграждането на пилоти, ростверки, които да ги свържат, и подпорна стена. Говорим за около шест месеца при форсиране и мобилизиране на дейностите. БОЙКО БОРИСОВ: Тези камъни какво ще ги правят – ще ги извозват? НИКОЛАЙ НАНКОВ: Камъните ги извозват. Взривни дейности, обрушваме целия склон. Ще го начертая. Това е пътят, по трасето на пътя правим напречни пилоти около 1200 броя, които да подпират пътя. От тях вид тераса, пилоти, на самото свлачище и стоманобетонна стена с дебелина около метър и петдесет метра, за да задържа евентуално нова скална маса. И натискът, когато вържем, терасирайки двата вида пилоти с напречни ростверки, не се поема само от стената и от пилотите на самото свлачище, а 40% от масата и тежестта на евентуално бъдещи срутвания или свличания ще се поема и от пилотите, които са под пътя. Най-важното, което правим в момента, е пробивът с алтернативния път, който ще гарантира, че докато извършваме ремонтните дейности, ще има кратък обходен маршрут, не 30 километра както понастоящем, а ще заобикаля и ще удължава пътуването на хората от единадесетте села, около 3000 души, с не повече от километър и триста метра. Това е за Смолян. Във Варна бях през уикенда, и аз Ви докладвах. Строителна площадка е Варна, едва ли има в момента град в България, в който да се строи толкова. БОЙКО БОРИСОВ: Добре, това са важни неща. НИКОЛАЙ НАНКОВ: „Хемус“ започва в четвъртък. В петък издадохме строителното разрешение на участъка от Ябланица до пътен възел „Боаза“, това е разклонът за Тетевен, и в четвъртък ще правим официална първа копка.", "date": "2018.03.19", "title": "Борисов: Ако трябва, 200 хил. администрация излизат край дупките по пътищата (Стенограма)"}
{"url": "https://www.24chasa.bg/novini/article/6769060", "text": "Полските власти обсъждат възможността да изгонят руски дипломати от страната в знак на солидарност с Великобритания във връзка с отравянето на бившия полковник от ГРУ Сергей Скрипал. Това съобщи полското издание Gazeta Prawna, като се позовава на неназовани източници от правителството във Варшава, предават РИА Новости и \"Фокус\". Според информацията на вестника, Полша иска да въведе санкции и срещу руски компании и чиновници. Отбелязва се, че дискусиите по този въпрос за започнали още миналата седмица, но решението е било отложено за след президентските избори в Русия. Източниците на Gazeta Prawna са съобщили, че полското правителство смята за най-добро решение съвместните действия против Кремъл на ниво Европейски съюз. Но ако европейските власти не успеят да стигнат до общо решение, Варшава ще въведе собствени ограничителни мерки. По-рано заместник-министърът на външните работи на Полша Конрад Шимански заяви, че Полша ще се опита да убеди Германия да се откаже от строителството на газопровода „Северен поток 2“ на фона на „делото Скрипал“. Според неговите думи, този инцидент дава повод за размисъл, дали „Русия е партньор, който заслужава доверие“.", "date": "2018.03.19", "title": "Полша може да изгони руски дипломати, солидарна на Великобритания за Скрипал"}
{"url": "https://www.24chasa.bg/novini/article/6769052", "text": "По искане на Районна прокуратура Елхово съдът задържа под стража сирийски гражданин, обвинен в противозаконно подпомагане на чужди граждани да проникнат на българска територия, съобщиха от Апелативната прокуратура в Бургас. 21-годишният Ибрахим Х. е обвинен за това, че на 6 март, т.г., в района на гранична пирамида в землището на ямболското село Шарково, превел през границата на страната от  Турция в България десет чужди граждани от Иран, Ирак и Сирия. Според прокуратурата е налице обосновано предположение за това, че Ибрахим Х. е извършил престъплението, в което е обвинен. Представителят на държавното обвинение е категоричен, че сирийският гражданин може да се укрие или да извърши ново престъпление. Съдът прие мотивите на прокурора и задържа под стража Ибрахим Х. Определението  може да бъде обжалвано пред Окръжния съд в Ямбол.", "date": "2018.03.19", "title": "Постоянен арест за сириец, вкарал незаконно в България 10 мигранти"}
{"url": "https://www.24chasa.bg/novini/article/6769093", "text": "Варненски дилър остава в ареста ЛИЛЯНА ТРЪНКОВА 32-годишен варненец остава в ареста с постоянна мярка за неотклонение задържане под стража, след като двама негови клиенти признаха, че са купували дрогата си от него. По данни на прокуратурата Валери Георгиев вече е бил осъждан за притежание, а в момента има висящо дело срещу него за разпространение на наркотици. То останало неприключено, тъй като униформените не успели да го открият дълго време на посочения от него адрес. Валери попадна в ареста при поредната специализирана полицейска операция срещу разпространението на наркотици в морската столица. На 15-и март служители на Трето РПУ в морската столица задържаха двама варненци, у които била открита дрога и те посочили Валери като свой дилър. Той бил задържан и предал доброволно неопределено към момента количество марихуана, кристали, амфетамин на бучки и електронна везна. Престъплението, в което Валери е обвинен, се квалифицира като тежко от Закона и се наказва с лишаване от свобода от 2 до 8 години и с глоба от пет хиляди до двадесет хиляди лева. Според Окръжен съд – Варна са налице и двете изискуеми от закона предпоставки за определяне на най- тежката процесуална мярка „задържане под стража“ – лицето е привлечено като обвиняем за престъпление, извършено като опасен рецидив, както и, че съществува опасност лицето да се укрие или да извърши престъпление.", "date": "2018.03.19", "title": "Варненски дилър на марихуана и амфетамин остава в ареста"}
{"url": "https://www.24chasa.bg/novini/article/6769220", "text": "Три сигнала за забелязани измръзнали щъркели са проверили експерти от РИОСВ в Шумен. И трите са се оказали неоснователни, отговориха на въпрос на БТА от екоинспекцията. На територията, обслужвана от РИОСВ - Шумен, няма бедстващи птици. Проверката на първия сигнал бе след \"отлитането на птиците\". Вторият сигнал е проверен от служители на ТП \"ДГС Смядово\", но при доближаване на ятото щъркели моментално са излетели. По третия сигнал съдействие е оказано от служители на община Хитрино. Ситуацията е била същата, както в Смядово, уточняват от РИОСВ. По думите на специалистите от екоинспекцията, студеното време не е сериозен проблем за белия щъркел. Проблемът идва, ако вали и замръзнат перата на птиците. Иначе щъркелите могат да издържат на температури до минус 20 градуса. На територията на Търговищка и на Шуменска области има голям брой обитаеми щъркелови гнезда. Не може да се открои район, в който популацията да белия щъркел да е най-голяма, казват експертите. Има случаи, в които на следващата година двойката щъркели не се завръщат на гнездото, което са обитавали през предходната. Също така младите птици могат да оформят двойка в същото населено място, в която са били излюпени или в близост до него.", "date": "2018.03.19", "title": "Провериха три сигнала за измръзнали щъркели в Шумен"}
{"url": "https://www.24chasa.bg/novini/article/6769224", "text": "Руският президент Владимир Путин заяви днес, че Русия иска да има градивни отношения с другите страни и няма да се въвлече в надпревара във въоръжаването, предава БТА. Пред победените си съперници на вчерашните президентски избори той каза, че ще се съсредоточи върху повишаването на жизненото равнище на сънародниците си, подобряване на здравеопазването и образованието и върху други вътрешнополитически въпроси, посочва Асошиейтед прес. Путин каза, че Москва не смята да участва в нова надпревара във въоръжаването, а иска конструктивен диалог с международните си партньори и ще направи всичко за решаване на разногласията между други страни, като наред с това отстоява националните си интереси, отбелязват ТАСС и Ройтерс. Президентът заяви дори, че планира намаляване на военните разходи за 2018 и 2019 г. Същевременно той подчерта, че това няма да доведе до намаляване на отбранителния капацитет на страната, посочва Франс прес.", "date": "2018.03.19", "title": "Путин: Искаме градивни отношения с другите страни, планирам да намалим военните разходи"}
{"url": "https://www.24chasa.bg/novini/article/6769230", "text": "Френският президент Еманюел Макрон поздрави в телефонен разговор руския президент Владимир Путин за преизбирането му и пожела успех в политическото, демократично, икономическо и социално модернизиране на Русия, предаде Франс прес, цитирана от БТА. Макрон потвърди привързаността си към конструктивен диалог между Русия, Франция и Европа, както и убеждението си, че, сътрудничеството, на изяснена основа, между Европа и Русия, окето е от съществено значмение за европейския континент, е в интерес и на двете страни. В телефонния разговор с Путин Макрон също така е изразил \"дълбоко безпокойство\" от ситуацията в сирийските региони Африн и Източна Гута и е призовал Русия да положи усилия за прекратяване на сраженията и загубата на човешки живот. Френския президент е призовал Путин да възобнови \"с твърда ръка\" борбата с химическите оръжия, след като нервнотоксичен агент е използван срещу бившия руски шпионин Сергей Скрипал на британска територия. Макрон е призовал руските власти \"да хвърлят светлина върху всички отговорности, свързани с неприемливата атака в Солсбъри, и да възстанови \"с твърда ръка\" контрола върху евентуални програми, които не са били декларирани пред Организацията за забрана на химическите оръжия\".", "date": "2018.03.19", "title": "Макрон към Путин: Успех в модернизирането на Русия"}
{"url": "https://www.24chasa.bg/novini/article/6769241", "text": "Турският министър за ЕС Йомер Челик критикува в Туитър позицията на ЕС във връзка с турската военна операция в района на сирийския град Африн, съобщава в.\"Миллиет\". Турската армия започна на 20 януари операция \"Маслинова клонка\" в района на Африн, насочена срещу сирийските кюрдски милиции Сили за защита на народа /СЗН/ и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/. ПКК се разглежда като терористична операция от Турция, ЕС и САЩ, предаде БТА. От самото начало ЕС има погрешна позиция за борбата на Турция срещу тероризма в Африн. Вместо да дават подкрепа, те се занимават само с това да критикуват, посочи Челик. Ако Турция не води ефективна борба срещу тероризма чрез операция \"Маслинова клонка\", ЕС има ли план за борба срещу терористичните организации, които искат да установят траен контрол в близост до нашите граници? Видяхме, че няма, написа Челик в Туитър. Те ни казват: \"Водете борба само с терористични организации, които са в списъка на ООН\". Когато една терористична организация, която не е списъка на ООН, изстрелва снаряди срещу нашата територия, вместо да водим борба с нея, с години ли ще чакаме тя да бъде включена в списъка на ООН?, изтъква Челик. ПДС/СЗН са еднакви с ПКК. Промените на наименованието не променят характеристиката на терористична организация, заявява турският министър. Според него тези, които говорят за \"кюрдски бойци\", когато споменават за ПДС/СЗН, полагат усилие да оневинят тероризма и клеветят кюрдското население, живеещо там. Да се показва терористичната организация като представител на кюрдското население е жесток подход, е посочил Челик. Той е подчертал, че с военната си операция \"Маслинова клонка\" Турция не добавя нови стълкновения към стълкновенията в Сирия, а се бори срещу създаването на терористични коридори и спасява угнетените от терористичните организации.", "date": "2018.03.19", "title": "Йомер Челик: ЕС има ли план за борба с тероризма, критикуват ни, вместо да ни подкрепят"}
{"url": "https://www.24chasa.bg/novini/article/6769273", "text": "От 20 до 22 март президентът Румен Радев ще бъде на официално посещение в Държавата Израел по покана на президента Реувен Ривлин, съобщиха от прессекретариата на държавния глава. Визитата на българския държавен глава е в контекста на 75-ата годишнина от спасението на българските евреи и 70-ата годишнина от създаването на Държавата Израел. Посещението на Румен Радев е в продължение на политическия диалог на най-високо равнище между двете страни. Сред темите на срещите на българския държавен глава ще са възможностите за задълбочаване на сътрудничеството във всички области от взаимен интерес, в това число в сферата на сигурността, борбата с тероризма, икономиката и инвестициите. На 20 март българският държавен глава ще бъде посрещнат от израелския си колега Реувен Ривлин с официална церемония в президентския дворец в Йерусалим, след което ще се проведат пленарни разговори на официалните делегации на България и Израел. В първия ден от визитата си Румен Радев ще се срещне и с представители на организациите на българските евреи в Държавата Израел. На 21 март, в Мемориала „Яд Вашем“ държавният глава ще участва в церемония по запалването на вечния огън в памет на жертвите на Холокоста, а по-късно през деня ще положи венец и пред гробовете на жертвите на кораба „Салвадор“ на хълма „Херцел“. Президентът Радев ще се срещне с председателя на Кнесета Юли-Йоел Еделщайн и ще направи изказване в рамките на Шестия глобален форум за борба с антисемитизма. Международната среща събира политически лидери, общественици, духовници, дипломати, преподаватели, представители на гражданското общество от цял свят. На форума се обсъждат стратегически мерки за борба с антисемитизма и други форми на расова и етническа омраза. В рамките на деня Румен Радев ще посети също високотехнологичния парк „Гав Ям Негев“, който се намира в град Бер Шева. На 22 март българският държавен глава ще разговаря с Роберт Сингер, вицепрезидент и главен изпълнителен директор на Световния еврейски конгрес. По-късно Румен Радев ще проведе среща с министър-председателя на Държавата Израел Бениамин Нетаняху. Програмата на президента в Йерусалим предвижда още посещение в църквата “Божи гроб” и Стената на плача. През деня президентът Румен Радев ще посети Палестина. По време на официалното посещение в Рамала българският държавен глава ще положи венец пред гроба на Ясер Арафат и ще разговаря със своя палестински колега Махмуд Аббас. Двамата ще обсъдят перспективите за развитието на двустранните българо-палестински отношения. Задълбочаването на политическия диалог и на сътрудничеството в сфери като търговско-икономическите контакти, образованието, науката и културата ще бъдат във фокуса на срещата. В ръководената от българския държавен глава делегация участват народни представители, представители на еврейски организации в България, както и на деловите среди, на работодателски и търговски организации. В рамките на визитата си президентът Румен Радев ще бъде придружаван от своята съпруга.", "date": "2018.03.19", "title": "Радев заминава утре на посещение в Израел и Палестина"}
{"url": "https://www.24chasa.bg/novini/article/6769280", "text": "Министърът на финансите и председател на Съвета на ЕС по икономически и финансови въпроси (ЕКОФИН)Владислав Горанов ще представлява Съвета на Европейския съюз на първата за аржентинското председателство на Г-20 среща на министрите на финансите и управителите на централни банки на 19 и 20 март в Буенос Айрес, Аржентина. Това съобщиха от пресцентъра на финансовото министерство. Групата на двадесетте е глобален форум за финансово и икономическо сътрудничество, в който участват държавите с най-големи икономики в света плюс Европейския съюз, който е представен от държавата председател на Съвета на ЕС и представители на Европейската комисия и Европейската централна банка. Групата се представлява всяка година от различна държава членка, като през тази година тази роля пое Аржентина. Приоритетите на аржентинското председателство на Г-20 са с фокус върху влиянието на технологиите върху продуктивността, растежа, заетостта и неравенството; инвестициите в инфраструктурата и устойчивото продоволствие, пише в съобщението.", "date": "2018.03.19", "title": "Горанов ще представлява Съвета на ЕС на Г-20 в Аржентина"}
{"url": "https://www.24chasa.bg/novini/article/6769284", "text": "Турция ще попита Европейския съюз за останалата част от общо 3-те милиарда евро, отпуснати за сирийските бежанци, живеещи в Турция, на срещата във Варна следващата седмица, заяви президентът Реджеп Тайип Ердоган днес, предаде Ройтерс, цитирана от БТА. Говорейки в Анкара, Ердоган заяви, че Турция е получила досега само 850 милиона евро от одобрения първи транш от финансирането, обещано от ЕС, за да помогне на Турция за приютяването на намиращите се в страната около 3,5 милиона бежанци. Други 3 милиарда евро предстои да бъдат одобрени този месец. \"Обещанията, които ни бяха дадени, не се спазват. Те казаха, че ще ни дадат 3 милиарда евро, плюс други 3 милиарда евро допълнително, но досега само 850 милиона евро са влезли в нашата хазна\", посочи Ердоган. \"Ако имате намерение да дадете тези пари, тогава направете го. Тази държава има гордост и никой не може да си играе с нашата гордост\", изтъкна турският президент. Отношенията между ЕС и Турция се влошиха през последните години. Високопоставени представители на ЕС ще се срещнат с Ердоган във Варна на 26 март, за да обсъдят турско-европейските отношения, регионални и международни въпроси, отбелязва Ройтерс.", "date": "2018.03.19", "title": "Ердоган: Във Варна ще питам къде са парите от ЕС за бежанците"}
{"url": "https://www.24chasa.bg/novini/article/6769294", "text": "Румен Радев изпрати поздравителен адрес до руския си колега Владимир Путин по повод спечелената от него победа на провелите се избори за президент на Руската федерация, съобщиха от прессекретариата на държавния ни глава. „Надявам се заедно да работим за разгръщането на съществуващия потенциал на двустранно взаимноизгодно сътрудничество в различни области, в интерес и за благото на нашите два народа“, се казва в писмото на българския държавен глава. В поздравителния си адрес до своя руски колега президентът Румен Радев отбелязва и вековната историческа и културна близост между българския и руския народ.", "date": "2018.03.19", "title": "Радев поздрави Путин за победата: Да работим заедно за благото на двата ни народа"}
{"url": "https://www.24chasa.bg/novini/article/6769310", "text": "Историята ни е направила съседи, а от нас зависи да бъдем приятели и да работим по-добре заедно. Това заяви заместник министър-председателят Томислав Дончев след двустранна среща със заместник министър-председателя и министър на строителството, транспорта и инфраструктурата на Република Сърбия Зорана Михайлович, съобщиха от пресслужбата на Министерски съвет. Двамата обсъдиха необходимостта от съвместни усилия за насърчаване на свързаността във всички измерения с основен акцент пътната, железопътната, комуникационната инфраструктура и енергетиката. Вицепремиерът Дончев е на работно посещение в Ниш, където участва в българо-сръбски бизнес форум за насърчаване на търговските отношения и предприемачеството. Двамата се обединиха около мнението, че икономическите отношения между България и Сърбия са добри, но под потенциала си, а стокооборотът от 1,75 млрд. евро може да се увеличи значително. Във форума взеха участие над 100 български и сръбски фирми от различни сектори, както и кметовете на Видин, Кюстендил, Костинброд, Сливница, Драгоман, Ниш, Пирот, Димитроврад, Сурдулица и Княжевац. В политиката всяко нещо е знак. Днес сме заедно и това означава, че искаме да работим заедно, заяви Дончев. Той изтъкна основния приоритет на Българското председателство на Съвета на ЕС за европейска перспектива за Западните Балкани: \"Гордеем се, че успяхме да наложим тази тема в дневния ред на Европа. След няколко месеца председателството ще завърши и ние сме твърдо решени усилията ни да продължат е да доведат до конкретен резултат\".", "date": "2018.03.19", "title": "Томислав Дончев: Стокообменът ни със Сърбия има значителен потенциал за ръст"}
{"url": "https://www.24chasa.bg/novini/article/6769327", "text": "Ежедневно се извършват текущи ремонтни дейности по републиканските пътища, за да се подобри състоянието на пътната мрежа. Днес със студена асфалтова смес бяха изпълнявани дейности на АМ „Тракия“ на територията на областите София и Пловдив, на АМ „Хемус“ в Софийска област, път I-1 в област Враца и др. По разпореждане на министъра на регионалното развитие и благоустройството Николай Нанков председателят на Управителния съвет на АПИ инж. Дончо Атанасов изиска от директорите на областните пътни управления да се работи постоянно в зависимост от метеорологичните условия и приоритетно да се изкърпват неравностите по автомагистралите, на първокласните и второкласните пътища. Това съобщиха от пресцентъра на АПИ. След приключването на зимното поддържане на републиканските пътища през април ще бъде извършен подробен оглед на състоянието на републиканските пътища и прилежащите мостови съоръжения. Приоритетно ще бъдат ремонтирани автомагистралите, първокласните пътища, както и най-натоварените участъци от второкласната и третокласната пътна мрежа. Целта е ремонтните дейности по основните направления да приключат преди началото на активния летен сезон. Тази година ще бъде извършен превантивен ремонт на близо 570 км републикански пътища. Превантивните ремонтни дейности включват цялостно преасфалтиране на големи участъци, полагане на нова маркировка, ограничителни системи и т. н. Предвидените средства от националния бюджет са на стойност 311 млн. лв. с ДДС. Ремонтът на 440 км от тях започна през миналата година и ще завърши през т. г. Ще стартира и ремонтът на още 130 км пътища. Със средства от Оперативна програма „Региони в растеж“ /ОПРР/ тази година ще завърши ремонтът на ключови пътни артерии в Североизточна и Северозападна България, която започна през миналата година. С финансиране от фондовете на ЕС основно се ремонтират над 215 км второкласни и третокласни пътища. Сред тях са: 30 км от второкласния път II-49 в участъците Търговище - Разград и Кубрат - Тутракан, 30 км от път II-29 Варна - Добрич - Кардам, 29 км от път III-904 Старо Оряхово - Гроздьово - Провадия, 42 км от прохода „Петрохан“ на територията на Софийска област (път II-81), 30 км от път II-57 Стара Загора - Раднево, 12 км от път II-35 Плевен - Ловеч, 12 км от път II-44 Драгановци -Габрово, 17 км от път III-1002 Враца - пещера Леденика и др. Реконструира се и 10-километровото трасе на път II-86 Пловдив – Асеновград, като пътното платно се разширява до магистрален габарит. Със стартирането на новия строителен сезон ще започнат строителните работи на още 5 нови обекта по ОПРР, за които договорите бяха подписани преди седмици. Общата им дължина е над 71 км. Участъците, които основно ще се ремонтират са: 30 км от път III-112 Дъбова махала - Монтана, 9 км от път II-57 Раднево - Новоселец, 14 км от път II-44 Севлиево – Драгановци, 9 км от път II-35 Плевен – Ловеч /околовръстния път на град Ловеч/ и 9 км от път IІІ-306 Червен бряг – Чомаковци. При рехабилитацията на второкрасния път II-35 Плевен – Ловеч основно ще бъде ремонтиран тунелът при 43-ти километър, който е с дължина 400 метра. Предвижда се възстановяване на хидроизолацията на съоръжението, подмяна на съществуващата предпазна ограда, ново енергоефективно осветлението и др.", "date": "2018.03.19", "title": "Над 570 км пътища ще бъдат ремонтирани със средства от бюджета"}
{"url": "https://www.24chasa.bg/novini/article/6769339", "text": "Македонският премиер Зоран Заев заяви днес, че вярва в решаването на спора за името на Македония и вижда шанс за напредък в преговорите в планираното посещение на гръцкия външен министър Никос Кодзиас в Скопие в четвъртък, предаде Танюг, цитирана от БТА. \"Вярвам, че можем да направим крачка напред, може би не точно да решим спора, но със сигурност да се доближим до решение, защото искаме този проблем да бъде решен до лятото. Вярвам, че и гръцката страна иска това\", каза Заев пред журналисти в Скопие. Той подчерта, че е важно и как ще бъде прието предложеното решение от гражданите и от институциите в Гърция и Македония. Премиерът каза, че след среща на външните министри на двете страни Никос Кодзиас и Никола Димитров с посредника от ООН Матю Нимиц, която вероятно ще се състои на 27 март, ще последва нова среща на лидерите на двете държави. Според гръцките медии Кодзиас ще пристигне в Скопие с проектоспоразумение по спора за името на 20 страници. Радио Атина 984 съобщи, че предложението е подготвено от външното министерство и е одобрено от премиера Алексис Ципрас и външния министър Никос Кодзиас.", "date": "2018.03.19", "title": "Заев се надява спорът за името на Македония да бъде решен до лятото"}
{"url": "https://www.24chasa.bg/novini/article/6769343", "text": "Британският премиер Тереза Мей каза днес, че Русия е виновна за отравянето на бившия руски шпионин и двоен агент Сергей Скрипал, предаде Ройтерс, цитирана от БТА. \"Това, което видяхме, показва ясно, че няма друго заключение, освен че руската държава е виновна за станалото по улиците на Солсбъри\", заяви Мей в ефира на телевизия \"Скай нюз\", когато бе попитана дали Путин лъже. По думите й Москва \"има мотив и намерение и това, което наблюдаваме, е част от модела на поведение на Русия в Европа\", добави премиерът, цитирана от ТАСС. Според руския президент Владимир Путин е нелепо да се мисли, че Москва стои зад отравянето на Скрипал и неговата дъщеря, които са в критично състояние в британска болница. Шведското външно министерство каза, че ще извика утре руския посланик заради твърдението на Москва, че Швеция може да е източникът на нервнопаралитичното вещество, използвано в атаката срещу бившия шпионин. Говорителката на руското външнополитическо ведомство каза в събота, че най-вероятно бойното отровно вещество е произведено в самата Великобритания, в Чехия, Словакия, САЩ или Швеция. Външната министърка на Швеция Маргот Валстрьом смята това твърдение за \"неприемливо и безпочвено\", заяви днес пред Ройтерс неин говорител.", "date": "2018.03.19", "title": "Мей: Русия е виновна за отравянето на Скрипал, Москва има мотив и намерение"}
{"url": "https://www.24chasa.bg/novini/article/6769438", "text": "Папа Франциск помоли днес за прошка за всички християни, които купуват секс от жени, като заяви, че мъжете, които посещават проститутки, са престъпници с \"болен ум\", които мислят, че жените съществуват, за да бъдат експлоатирани, предаде Асошиейтед прес. \"Това не е правене на любов, това е изтезаване на жена, нека не бъркаме термините\", заяви той, предаде БТА. Папата говори по време на четиричасова среща с 300 младежи, поканени от Ватикана, за да информират църковните лидери какво мислят децата за католическата църква преди голямо събрание на епископите за работата с младите хора. Франциск прикани делегатите да говорят смело. Младите хора трябва да бъдат възприемани сериозно, настоя той.", "date": "2018.03.19", "title": "Папа Франциск за проституцията: Това е изтезаване на жена, не е любов"}
{"url": "https://www.24chasa.bg/novini/article/6769456", "text": "Сняг вали на прохода Петрохан, пътят е заснежен и опесъчен, каза за „Фокус“  дежурният служител в Областно пътно управление – Монтана. Той посочи, че пътят се опесъчава заради ниските температури през нощта, при които може да се получат заледявания. Трафикът през прохода е с нормална интензивност, остава забраната за преминаване на тежкотоварни автомобили над 12 тона.", "date": "2018.03.19", "title": "Сняг вали на прохода Петрохан, пътят е заснежен и опесъчен"}
{"url": "https://www.24chasa.bg/novini/article/6769441", "text": "Димитър Бербатов сподели с милионите си фенове по целия свят снимка как една от дъщерите му държи грамотата от  . Голямата звезда на българският футбол, който получи специален приз за дейността на своята фондация, по време на церемонията изказа възхищението за хората, правещи добро, които дават доказателства, че супергероите съществуват. А след това на профилите си във фейсбук и инстаграм Бербатов се преклони пред своите достойни българи, отдаващи животите си за талантливите деца на България - техните родители. \"Награда от инициативата \"Достойните българи\" за фондация \"Димитър Бербатов - за мен е чест! Аз имам фондация и вече 10 години работим здраво, за да правим каквото можем за промяна на средата, в която всички живеем. Подкрепяме изявени деца, които не само са таланти, но също работят здраво. Моята награда е за \"моите\" достойни българи - родителите на тези деца, които са ежечасно до тях по нелекия път на успеха! Вие сте достойни българи!\", написа Димитър Бербатов, посвещавайки наградата на хората, отглеждащи талантливите български деца. А ето защо бе присъдена специалната награда на 16-ата церемония \"Достойните Българи\": Фондация \"Димитър Бербатов\" вече 10 години всестранно подпомага младите хора да развиват своите дарби и им дава шанс да ги споделят със света. Организацията е първата в България, учредила годишни награди за ученици във всички сфери на тяхната изява. Димитър Бербатов е пример за човек, успял с талант и характер да надмине детската си мечта. Като лидер на мнение той влияе на децата да насочват енергията си в градивна посока, което ще работи за тяхното бъдеще, както и да си изграждат правилни критерии за същността на успеха. Наградите създават нагласа на уважение към успеха, дължащ се на талант и усилия. Те стимулират развитието на децата в различни области, мотивират ги да търсят изява и да се стремят към своя вътрешен максимум. Така фондацията устойчиво работи за промяна на средата, в която живеем и която се нуждае от постоянно утвърждаване на духовни ценности, провокиране на творчество, възпитаване в дух на високи цели и спортсменство.", "date": "2018.03.19", "title": "Бербатов посвети наградата си на родителите на изявените деца на България"}
{"url": "https://www.24chasa.bg/novini/article/6769458", "text": "Не са установени птици от вида бял щъркел в безпомощно състояние в землището на община Дулово. Това констатираха експерти на екоинспекцията при проверка на място днес. Тази сутрин в РИОСВ – Русе са постъпили множество сигнали за ята птици от защитения вид в обработваеми земи в общините Дулово, Главиница и Алфатар. Най-голямото ято е установено в землището на Дулово – около 180 птици. Те са били с частично обледени крила, но могат да летят. Вероятно птиците извършват прелет от мястото на зимуване към местата за размножаване, застигнати от неблагоприятните метеорогични условия, съобщиха от РИОСВ - Русе.  Експерти на инспекцията са във връзка с кмета на община Дулово и жител на с. Зарица, община Главиница, който е приютил бедстващи животни от вида. Ще бъде оценено състоянието на птиците. Животните, които са в безпомощно състояние и се нуждаят от специализирана ветеринарна помощ ще бъдат изпратени в Спасителния център в Стара Загора. При случаи на намерено животно в безпомощно състояние не е желателно гражданите да се опитват сами да оказват помощ, с оглед на личната им безопасност. Необходимо е да подадат сигнал в съответната екоинспекция, горските стопанства или съответната община. В днешния случай инспекцията получи пълното съдействие на общините Дулово, Главиница, както и на кметовете на селата Българка и Зарица. Дадени са им предписаия да бъдат бдителни за наличие на птици в безпомощно състояние.", "date": "2018.03.19", "title": "Екоинспекцията в Русе намери 180 щъркела с обледени крила в Дулово, но можели да летят"}
{"url": "https://www.24chasa.bg/novini/article/6769460", "text": "Момиче на 13 години почина в US щата Мисисипи, след като било простреляно от 9-годишния си брат при спор за видеоигра, предаде Би Би Си. Според полицията момчето грабнало пистолета в събота следобед, след като сестра му не му дала пулта за управление. Той стрелял по нея, докато тя била с гръб към него, като куршумът попаднал в мозъка, предава  Шерифът на окръг Монро съобщи в неделя, че тийнейджърката починала от раната в болница в Мемфис. Не е ясно как момчето се е добрало до пистолета, както и последиците за него. По време на инцидента майката била в друга стая, където сервирала обяд на други деца. Полицията разследва обстоятелствата около станалото, включително как оръжието - 6,35-милиметровият пистолет, се оказал достъпен за момчето.", "date": "2018.03.19", "title": "9-годишно американче застреля сестра си при спор за видеоигра"}
{"url": "https://www.24chasa.bg/novini/article/6769464", "text": "Турският президент Реджеп Тайип Ердоган поздрави Владимир Путин за преизбирането му за президент на Русия, предаде ТАСС, цитирана от БТА. Според източник от турското президентство Ердоган и Путин са говорили по телефона. Освен за президентските избори в Русия двамата са разговаряли за двустранните отношения и тристранната среща /Турция, Иран и Русия/ за Сирия, която ще се състои през април в Истанбул.", "date": "2018.03.19", "title": "Ердоган поздрави Путин за преизбирането му за президент на Русия"}
{"url": "https://www.24chasa.bg/novini/article/6769470", "text": "Престолонаследникът на Саудитска Арабия Мохамад бин Салман ще извърши визита в САЩ, в рамките на която във вторник, 20 март, ще се срещне с президента Доналд Тръмп, съобщава Ройтерс, цитирана от Фокус. Според разпространената информация, 32-годишният престолонаследник, който миналата година започна програма за модернизиране на консервативната Саудитска Арабия, ще обсъди с Тръмп „въпроси, засягащи двустранните връзки и общите интереси“. Салман посети по-рано Великобритания и Египет.", "date": "2018.03.19", "title": "Принцът на Саудитска Арабия на визита в САЩ, ще се срещне с Тръмп утре"}
{"url": "https://www.24chasa.bg/novini/article/6769474", "text": "Сирийското външно министерство разкритикува турското превземане на Африн, като призова Анкара да изтегли частите си от града, център на едноименната провинция, предава Франс прес, цитирана от Фокус. В разпространеното от министерството съобщение се казва, че „Сирия осъжда турската окупация на Африн и престъпленията, които се извършват там“. Освен това Дамаск „изисква нахлулите сили незабавно да се оттеглят от сирийската територия, която са окупирали“. В неделя турската армия и подкрепяните от нея военни формирования превзеха град Африн, след като контролиращите го кюрдски \"Отряди за народна самоотбрана\" се изтеглиха от града. Действията на Анкара са част от започналата на 20 януари операция \"Маслинова клонка\", насочена срещу кюрдското формирование, което Турция определя като терористично. По-рано в понеделник турски официални лица заявиха, че силите на страната смятат да предадат града обратно на сирийското правителство.", "date": "2018.03.19", "title": "Сирия: Осъждаме турската окупация в Африн"}
{"url": "https://www.24chasa.bg/novini/article/6769472", "text": "Експертите на Пощенска банка отчитат продължаваща тенденция за ръст в жилищното кредитиране през първите два месеца на годината след динамичната 2017 г. Нарастването на интереса на потребителите към покупка на жилище води до над 60% увеличение на исканията за жилищен кредит, получени в банката спрямо същия период на миналата година. Портфолиото на кредитната институция показва, че ипотечният бизнес продължава да бъде концентриран в големите градове на страната – София, Пловдив, Варна, Бургас и Стара Загора, които формират около 90% от общия бизнес. Интересът на клиентите за покупка на жилища е насочен не само към самите градове, но и към населените места около тях, които имат изградени инфраструктурни връзки с близкия голям град. Наблюдава се търсене на по-големи имоти – квадратурата на имотите, които са финансирани за покупка през януари и февруари 2018 г., се увеличава на 94 кв.м спрямо 80 кв.м за същия период на миналата година. Увеличава се търсенето на монолитни жилища – 86% от усвоените кредити през периода са за монолитни жилища спрямо 84% година по-рано. Съгласно официалната статистика на БНБ за изминалата година Пощенска банка е най-динамично развиващата се банка в сегмента жилищно кредитиране сред 5-те най-големи кредитни институции в страната. Общият размер на кредитния портфейл на банката се увеличава със 114 милиона лева и достига 1 486 милиона лева към 31 декември 2017 г. спрямо 1 372 милиона лева година по-рано. С оглед на позитивните макроикономически данни, както и значителния брой разрешителни за строеж, издадени през предходните месеци, очакванията на експертите на банката са пазарът на недвижими имоти да продължава да расте и през настоящата година. Те отчитат, че средният размер на новоотпуснатите жилищни кредити бележи ръст от близо 7%, достигайки до 54 300 евро за първите два месеца на 2018 г. спрямо 50 800 евро за същия период на 2017 г. Данните на банката показват, че потребителите съобразяват размера на искания кредит със своите доходи - те финансират с близо 25% покупката на жилище със собствени средства/спестявания. Средният период, за който потребителите теглят кредити за покупка на дом, се запазва на 22 години спрямо максималния предлаган срок от 35 години. Няма промяна в профила на кредитополучателите - 77% от тях са с висше образование, като 33% от тях заемат средни или висши мениджърски позиции. При кандидатстване за кредит по-голям е относителният дял на мъжете - 59% от всички кандидатствали през последните 6 месеца, спрямо 41% дял на жените, като разликата намалява спрямо 2016 г. Средната възраст на кредитополучателите на банката е 37 години. Лихвите по ипотечните продукти вече са достигнали исторически най-ниските си нива и само на база на допълнителни промоции от банките клиентите могат да получат още по-добра оферта за жилищно кредитиране. Точно затова, за да предложи нови решения с допълнителна добавена стойност за потребителите, от месец март Пощенска банка увеличава продуктовата си гама с два нови продукта. До 31 май 2018 г. клиентите могат да се възползват от  . Ипотечният продукт е с атрактивни лихвени условия, финансиране до 85% от пазарната оценка на имота и до 500 000 лв. и срок от 35 години. Пощенска банка предлага и  . С новите условия по „Спестовен жилищен кредит“ клиентите могат да получат повече от своите спестявания, без да губят възможността по всяко време да ги ползват за други свои нужди. С този продукт клиентите ползват 100% от отпуснатия кредит, като същевременно могат да плащат лихва само върху 50%. С колко ще се намали сумата от кредита, върху която се начислява лихва, зависи от размера на спестяванията на клиента в банката. Банката дава възможност за избор между две опции – изплащане на кредита с до 12 години по-бързо или съществено намаляване на месечните вноски. Кредитът се отпуска в лева или евро с цел покупка на жилище, строеж и довършване или ремонт и се предлага при атрактивни условия отново до 31 май 2018 г. Освен новите продукти, банката предлага и редица други предимства - възможност за допълнителни отстъпки, парични бонуси чрез иновативната сметка за заплата „Супер сметк@” и пакетни програми за комплексно банково обслужване, допълнителна сигурност със застрахователните пакети „Живот“ към жилищните кредити, SMS известяване и интернет банкиране. Пощенска банка продължава да прави значителни инвестиции и в нови канали за продажба на жилищни кредити. И през тази година кредитната институция планира да продължи с развитието на мрежата си от центрове за жилищно кредитиране. Плановете включват създаването на 5 нови центъра в София и Варна, с което общият им брой ще достигне 29. Освен в специализираните центрове и в клоновете на банката, клиентите могат да кандидатстват за кредит и след консултация с мобилен банков експерт или онлайн видео консултация през Skype, която могат да заявят на  , както и на имейл  . Повече информация за продуктите, както и за актуалните промоции и оферти, е достъпна на  .", "date": "2018.03.19", "title": "С над 60% се е увеличило търсенето на жилищни кредити през първите два месеца на 2018 г., отчитат експертите на Пощенска банка"}
{"url": "https://www.24chasa.bg/novini/article/6769469", "text": "Заради поледицата тролейбусите от обществения транспорт на Русе не могат да се движат, научи  . Причината е обледяването на контактната мрежа. Разписанието на електротранспорта се поема от автобуси, информираха от ОП „Общински транспорт“. Няма заледени пътни участъци и ограничения за движение на територията на община Търговище в следствие на валежите и последвалото понижаване на температурите. Улиците на територията на град Търговище се обработват превантивно против заледяване. Извършено е опесъчаване в районите на детските заведения. С предимство се обработват натоварените кръстовища, главните улици и тези, по които минават линиите на градския транспорт. Сняг вали в Монтанска област и на прохода Петрохан, където пътят е заснежен и опесъчен. ", "date": "2018.03.19", "title": "Градският транспорт в Русе спря заради поледица, в Монтанско вали сняг"}
{"url": "https://www.24chasa.bg/novini/article/6769484", "text": "Ще се установява дали договорите са сключени не само законосъобразно, но и доколко са били изгодни за съответните лечебни заведения, заяви при посещението си в Шумен Румяна Арнаудова, говорител на главния прокурор, относно проверките за злоупотреби в лечебни заведения, предаде „Фокус“. „Сега започва събирането на доказателства за седемте болници, за които обявихме. Ловешката болница също е предмет на наше разследване, както и Врачанската болница. Към този момент няма нова информация по тази тема, очакваме до края на месец март да приключи изцяло проверката, разпоредена на здравното министерство и когато тя приключи, ще имаме повече информация, вероятно повече досъдебни производство, тъй като се установява според нас, че се касае за трайна тенденция, която е продължила седем години“, каза Арнаудова. „Започваме само с оглед безстопанственост, но ще се разглежда дори и дейността на длъжностните лица от съответната РЗОК или министър или заместник-министър, които са дали разрешение за осъществяване на медицински дейности при дублиращи функции с тези, с които се занимават общинските болнични заведения“, каза Арнаудова. Тя посочи, че ще се установява дали договорите са сключени законосъобразно. Също и доколко са били изгодни за съответните лечебни заведения, тъй като се установява тежко финансово състояние на много болници. По думите на Арнаудова финансовото състояние на тези болници вероятно се дължи не само на безстопанственост, но и на неизгодни сделки, които са били сключвани. Ако длъжностните лица са дали в нарушение на закона разрешение да се осъществява една медицинска дейност, те ще носят наказателна отговорност. Периодът, който е инкриминиран е от 14 декември 2010 година до настоящия момент в зависимост от етапа на разследването, от датата, на която е дадено съответното разрешение. „Ще установим и ще съобщим кои ще бъдат обвинените лица“, каза Арнаудова. „Обществената опасност от това престъпление е изключително голяма и засяга много хора. Всички сме свидетели на това, че непрекъснато се увеличават разходите за здравеопазване, но българските граждани не получават по-качествена услуга“, каза Арнаудова.", "date": "2018.03.19", "title": "Арнаудова: Събираме доказателства срещу болниците, които обявихме"}
{"url": "https://www.24chasa.bg/novini/article/6769498", "text": "Възрастна жена е починала след инцидент с автобус от градския транспорт, съобщиха от пресцентъра на ОДМВР - Варна. Днес, около 15:50 часа, на автобусна спирка „Мургаш”, на бул. „Трети март”, е възникнал пътен инцидент. 37-годишен водач на автобус от масовия градски транспорт, при потегляне, преминава през крака на възрастна жена, която се намира до трета врата на превозното средство. 82-годишната пешеходка е откарана незабавно в болнично заведение, където по-късно е починала. Изясняват се причините и обстоятелствата, довели до инцидента. По случая е образувано досъдебно производство.", "date": "2018.03.19", "title": "Автобусен шофьор прегази крака на възрастна жена във Варна, починала е"}
