{"url": "https://www.24chasa.bg/novini/article/6668869", "text": "31 млн. лв. за животновъди се отпускат от фонд “Земеделие”, съобщиха от ведомството в сряда. 20,360 млн. лв. отиват за изплащане на втория транш по Схемата за преходна национална помощ за говеда, необвързани с производството. Другите 10,988 млн. лв. са за националното подпомагане за овце майки и кози майки, обвързано с производството за 2017 г. Целият ресурс ще бъде оторизиран до края на януари. 4,7 млн. лв. пък са предвидени за зимните пръскания за 2018 г.", "date": "2018.01.17", "title": "31 млн. лв. за животновъди се отпускат"}
{"url": "https://www.24chasa.bg/novini/article/6668894", "text": "Около 6% от имотните сделки в големите градове в България всъщност са за гаражи, съобщи Георги Павлов, изпълнителен директор на най-голямата имотна агенция в страната - “Адрес”. Други 6% са за едностайни апартаменти, а най-голям дял - 36 и 35% са съответно за двустайни и тристайни апартаменти по данни за 2017 г. Според анализа на Павлов пикът на жилищния пазар у нас ще се случи тази година и ще последва лек спад. Доказателство за това е, че вече твърде голям дял от сделките са обвързани с ипотечни кредити, а техните лихви се очаква да тръгнат нагоре. Това от своя страна обаче ще охлади ръста на цените, чието увеличение дори през 2017 г. не е било особено голямо - в столицата например е било средно 6,3% в сравнение с 2016 г. Столичният квартал, в който през 2017 г. е имало най-слабо повишени е на цените - едва 2,15%, е “Манастирски ливади”. В него през 2018 г. най-вероятно ще има дори спад заради неразрешимите инфраструктурни проблеми.", "date": "2018.01.17", "title": "6% от имотните сделки в градовете  всъщност са за гаражи"}
{"url": "https://www.24chasa.bg/novini/article/6668914", "text": "Още 80 хил. бедни ще получат пакети с храни и топъл обяд през тази година. Общо 400 хил. души ще могат да се възползват от тази услуга, съобщи социалният министър Бисер Петков пред ресорната комисия в парламента. Първият пакет обаче ще се раздаде чак през март. В момента се сключват договорите по четири позиции - доматено пюре, лютеница, грах. Останалите пакети ще се раздадат през втората половина на годината. Тогава трябва да са приключили и обжалванията от фирмите. Причината е, че търгът за оперативната програма за храните бе обявен чак през ноември от Агенцията за социално подпомагане. За тази зима пакетите трябва да включват 17 продукта, а целият проект е на стойност около 16 млн. лв. С тях ще се купи брашно, захар, леща, ориз, спагети, грах, лютеница, консерви с домати, олио, конфитюр и др. През 2016 г. поръчката бе за 19 стоки, като сумата бе двойна - 48 млн. лв. Причината е, че тогава бяха покрити и позиции от 2015 г., обясни Петков. Той добави, че по програмата са предвидени 241 млн. лв. до 2020 г.", "date": "2018.01.17", "title": "Още 80 000 души с пакети за бедни - общо 400 000, но ще  дават консервите чак от март"}
{"url": "https://www.24chasa.bg/novini/article/6668896", "text": "Здравното министерство да преразгледа бюджета си и ако има резерви, ще ги пренасочи към общинските болници. Това обеща здравният министър Кирил Ананиев вчера на среща със Сдружението на общинските болници. Тя бе инициирана след протест на медиците в понеделник заради критичното финансово състояние на лечебните заведения. Парите ще са извън вече обещаните 28,5 млн. лв., отпускани по Методиката за субсидиране. При преговорите с лекарския съюз ще се преразгледат и клиничните пътеки, по които работят общинските болници. Ще се актуализират и медицинските стандарти, като за тях сдружението ще предостави своя експертиза, която здравното министерство ще вземе предвид, стана ясно още от срещата. Решението на проблема с финансовото състояние на общинските болници е в оптимизиране на дейността им така, че да се предоставя на хората качествена медицинска помощ и да се осигури достъп до здравни услуги и в най-отдалечените райони на страната, каза министър Ананиев. Преди дни той предложи вариант там, където има нужда, болниците да се превърнат в ДКЦ-та с до 20 легла. Подобно преструктуриране обаче щяло да доведе до унищожаването им, твърди председателят на сдружението д-р Неделчо Тотев, цитиран от БТА. Не е възможно и да се сливат отделения, допълва той. Конкретни мерки за подпомагане на общинското здравеопазване се очаква да се набележат в понеделник. Тогава представителите на сдружението ще се срещнат още веднъж с ръководствата на министерството и здравната каса. “Искаме да имаме здравеопазване в цялата страна и по тази причина сме готови да съдействаме така, че мерките, които ще се предприемат, да бъдат ефективни и да гарантират качествено здравеопазване”, посочи здравният министър. ", "date": "2018.01.17", "title": "Преразглеждат парите за общинските болници (Обзор)"}
{"url": "https://www.24chasa.bg/novini/article/6668864", "text": "Използването на палмово масло в горивата се забранява от 2021 г. Това предвижда проектозакон за енергийната ефективност, който гласуват евродепутатите. До 2020 г. 90% от бензиностанциите по трансевропейските мрежи да имат точки за зареждане на електрически автомобили с висока мощност, изисква още той. През 2030 г. всяка държава членка ще трябва да гарантира, че 12% от енергията, употребявана в транспорта, идва от ВЕИ. Приносът на биогоривата от първо поколение (от хранителни и фуражни култури) трябва да бъде ограничен до нивото от 2017 г. и да е максимум 7%. Делът на по-модерните биогорива, възобновяемите горива от небиологичен произход, тези, базирани на отпадъци и възобновяемо електричество, ще трябва да бъде поне 1,5% през 2021 г. и да достигне 10% през 2030 г. До 2030 г. ЕС трябва да увеличи енергийната ефективност с минимум 35%, а токът от ВЕИ да е 35% от потреблението, са записаните цели.", "date": "2018.01.17", "title": "След 4 г. - без палма в дизела"}
{"url": "https://www.24chasa.bg/novini/article/6668866", "text": "Интерактивен детски център “Техно маджик ленд” ще отвори врати през април тази година в сграда Експериментариум на “София Тех парк”. В него деца на възраст между 7 и 14 години ще имат възможността да провеждат сами експерименти в областта на физиката, математиката, информационните технологии, химията, роботиката. Целта е да се събуди интересът на малчуганите, като нагледно им се покаже приложението на науката в ежедневието. Съоръжението е част от втората фаза на проект “Научно-технологичен парк”, финансиран по Оперативна програма “Иновации и конкурентоспособност”. Общата стойност на проекта е над 12 млн. лв. Освен музея ще се извършат дооборудване на Лабораторния комплекс и другите звена в парка, покривна конструкция за Спортния комплекс, както и ще се избере оператор на Инкубатора.", "date": "2018.01.17", "title": "“София Тех  парк” прави интерактивен детски музей"}
{"url": "https://www.24chasa.bg/novini/article/6668901", "text": "“Корупция има навсякъде и водим огромна битка. Избиран съм 11 пъти като победител на избори в България. София имаше криза с боклука, когато станах кмет. Нямаше завод, нямаше нищо. Сега в София след Цюрих е най-добре организираната система. В същото време, ако има такава корупция, каквато казвате, ще има ли ръст на икономиката и инвестиции? Как ще ни избират все нас на първо място? Както сме се заели сега, до 2-3 години ще се справим, и то добре с този проблем.” Това заяви премиерът Бойко Борисов в Европейския парламент в Страсбург в отговор на въпрос от депутатка. Там вчера той държа първата си реч, за да обяви приоритетите на председателството ни. Последваха въпроси, като атаката дойде от българските евродепутати Николай Бареков и Петър Курумбашев и германската им колежка от зелените Ска Келер. Именно на нея Борисов посвети и най-много време в отговорите си. Германката искаше да знае защо хиляди протестирали по улиците заради Пирин. “Минаха 11 години от вашето членство. Прочетохме 11 доклада на Европейската комисия по темата корупция. Все още България е страната с най-много корупция в ЕС. Много от мерките са контрапродуктивни. Последният закон казва, че хората, които подават сигнали, са изправени пред опасността от наказателно преследване. Има проблем и с въздействието върху медиите от страна на тъмни кръгове. ЕК няма как да пренебрегне тези факти. Трябва да се заемете с борбата с корупцията. Кажете как да ви помогнем”, обърна се Келер към Борисов. партньори Разделиха се на три партии с трима вождове. Те са нашият най-естествен партньор. Не съм виновен, че спечелих изборите. Социалистите проведоха изборите и ние победихме”, отвърна ѝ Борисов. “Благодарение на битката с корупцията и контрабандата вкарахме милиарди в бюджета. Не казвам, че сме идеални. Борбата с контрабандата и корупцията ще продължи на всички нива”, продължи Борисов темата и на съвместната си пресконференция с шефа на Европарламента Антонио Таяни. Премиерът изтъкна, че България има 4% ръст на икономиката, който бил най-високият в ЕС, безработицата е под 6% и страната няма бюджетен дефицит. За корупция говориха и евродепутатите Николай Бареков и Петър Курумбашев. Според Бареков хората очаквали от министър-председателя възмездие и да хвърли в затвора бизнесмените Огнян Донев и Иво Прокопиев. Евродепутатът ги нарече “бандити”. Премиерът даде емоционален отговор на Келер и по критиките за Пирин - изрази готовност веднага, пред евродепутатката, да се подпише, че няма да бъде построена и една керемида извън втория лифт. “Аз самият съм зелен човек. Опазването на природата е в огромна степен защитено от нашето правителство. Преди десетина дена се срещнах с природозащитните организации. стъпче валяк Всичките ни проекти са с тунели за мечки, вълци и костенурки. Искам да гарантирам, става въпрос за втори лифт. Има един-единствен лифт на курорта Банско и туристите чакат на опашка с часове. Сега тези хиляди се качват по път с автомобилите си в планината. За да вървят автомобилите, го осоляваме непрекъснато и десетки дървета около него загиват. Не само няма да се допусне незаконна сеч. и единствена разширява горите си. Кой инвеститор ще даде да му отсекат боровете? Една керемида повече няма да се сложи там”, отговори Борисов на Ска Келер. Останалите изказали се евродепутати предпочетоха да говорят по приоритетите на българското председателство на Съвета на ЕС, чието представяне бе целта на гостуването на Борисов. “Стабилността на Балканите има пряко отношение към стабилността на Европа. Ако ние не дадем перспектива на страните от ЕС, там има почва за развитието на радикален ислям”, предупреди премиерът ни в словото си. Темата за Западните Балкани бе на фокус в представянето му. “В мандата на тази ЕК няма да има нови членки от Балканите в ЕС. Но ясно и честно трябва да им кажем какви надежди могат да хранят. Това е точният момент, в който да го направим. Един изстрел в Косово буквално взривява Балканите. Какво ще стане, ако не вземем това решение и не работим по изграждането на инфраструктурата? Младите ще напуснат в посока дали Европа, дали Америка и ще останат само старите хора. Сега е моментът да им дадем перспектива”, заяви премиерът. Ключови за българското председателство ще са миграционната политика и промяната на Дъблинския регламент, обясни Борисов, като обвърза темата с добрите отношения между ЕС и Турция. “Смея да твърдя, че България за година успя да намали миграционния натиск до нула. Споразумението с Турция трябва да се подпише и да продължи да работи. Въпреки категоричността за правата на медиите и върховенството на закона, да решим прагматично въпроса по споразумението за миграцията”, обърна се Борисов към евродепутатите. Обеща да се търси и решение по спора за релокирането на мигрантите в държавите от ЕС. Но припомни, че решението на проблема е границите да не пропускат бежанци извън контролните пунктове и да се създадат зони за сигурност близо до родните страни на мигрантите. “Има държави, които държат да паднат санкциите, други са изключително остри. Това ще бъде общо европейско решение”, каза българският премиер по отношение на санкциите на ЕС и контрасанкциите на Москва. Без Вишеградската четворка Европа няма да е същата, коментира пък кризата с Полша. Борисов се обяви за запазване на кохезионните фондове и в новия бюджетен период. “Трябва да благодаря на всички държави донори. Много помогнаха и за България и за целия регион. Зная как изглеждаха бившите социалистически страни преди 1989 г. и как изглеждат сега. Трябва да намерим баланса на взаимното уважение между донорите, които дадоха милиарди евро, и това, което ние като пазар, култура, геостратегия имаме. Няма по-добро място за живеене от Европа, от ЕС. Кохезионната политика трябва да продължи”, призова той. които също подкрепиха приоритетите на председателството. Радвам се, че българското председателство е така добре подготвено за тези 6 месеца, защото тези български 6 месеца ще бъдат от изключително значение за съюза и неговото бъдеще.” Това каза председателят на Еврокомисията Жан-Клод Юнкер пред Европейския парламент в Страсбург. Той говори веднага след речта на премиера Бойко Борисов. “Едно от най-приятните неща в българското председателство е това, че ще имам възможност Миналата седмица бяхме в София и това беше един специален момент за Европа, защото това е първото европейско председателство на България, но това беше важен момент и за мен. По време на люксембургското председателство бях председател на съвета и тогава взехме решението за лансирането на разширяването на Европа. Имах възможност и да подпиша договора за присъединяване на България към ЕС през април 2005 г. Спомням си този ден, като че беше вчера. Спомням си емоциите, които изпитвах тогава. В този момент историята и географията се съединиха. София отброяваше дните и часовете до присъединяването си към ЕС и тази картина е запечатана в паметта ми. Както германците казват, “аз бях на предна линия”, за да усетя това щастие. Надеждата, радостта, която изпитахме тогава, все още присъства в сърцата ни. Спомням си думите, които използвах онзи ден - в историята винаги има светлина и това беше важен ден в историята. Вие бяхте решителни и смели”, каза още Юнкер. “За българите, за всички нас основна задача е да финализираме работата си по основните залози – трябва да има европейско сътрудничество, защото то е от решително значение в областта на миграцията, цифровата икономика и сигурността”, каза още председателят на ЕК. “Европарламентът е готов да работи с българското правителство. Много сме доволни, че премиерът Борисов подчерта важността на ЕП. Високо оценихме думите, че България ще направи всичко за намирането на решения по въпроса с миграцията и промените на регламента от Дъблин. Българското председателство ще подготви почвата за следващия многогодишен бюджет на ЕС. надавям се това да е добър знак за председателството”, коментира пък председателят на Европейския парламент Антонио Таяни.  Канцлерката на Германия Ангела Меркел пристига в София в събота, 20 януари, обявиха от Министерския съвет вчера. Това е втора визита у нас на най-влиятелната жена политик. Пак по покана на Борисов тя бе в София през 2010 г. Тогава Меркел получи и най-високото българско отличие орден “Стара планина”. Тогава тя стана и доктор хонорис кауза на Русенския университет. Меркел идва за разговори с българския премиер Бойко Борисов по негова покана, обясниха от правителствената пресслужба. Двамата ще обсъдят приоритетите на българското председателство и актуални теми за ЕС. При откриването на българското председателство в София преди седмица Борисов подчерта, че цяла Европа разчита в Германия скоро да има ново правителство на Меркел, след като бяха отпушени преговорите между нейните християндемократи и социалдемократическата партия на Мартин Шулц. Която в неделя трябва да каже тежката си дума за коалицията на конгрес. София ще е втората столица в Европа, която Меркел ще посети, след като тръгнаха преговорите за нов кабинет в Германия. Ден преди да кацне у нас, тя ще разговаря в Париж с френския президент Еманюел Макрон. Визитата там също бе обявена вчера от пресслужбата на Елисейския дворец. Тема на срещата между Меркел и Макрон в петък ще е бъдещето на Европа. В сряда пък тя прие в Берлин новия канцлер на Австрия Себастиан Курц. Именно той ще поеме от Борисов председателството на Съвета на ЕС през втората половина на 2018 г. Бежанците и политиката към тях е била основна тема на разговорите между Меркел и Курц, предаде ДПА. Агенцията припомня, че срещата е в момент, в който Меркел промени политиката си към бежанците. Когато Курц беше външен министър в предишното австрийско правителство на социалдемократа Вернер Файман, той критикуваше Германия за либералната ѝ бежанска политика. Миналата седмица германският канцлер се съгласи да установи годишен лимит за бежанци в Германия - между 180 000 и 220 000 души. Новата австрийска коалиция, оглавявана от Курц, вече обяви планове да намали помощите, получавани от бежанците в Австрия, за да се превърне страната в по-непривлекалетлна за миграция. Броят на бежанците в Германия също е спаднал. Според официални данни, оповестени вчера, през 2017 г. 186 000 са кандидатствали за предоставяне на убежище, докато през 2016 г. са били 280 000. А през 2015 г., когато Меркел отвори вратите на Германия за бежанците, молбите бяха 890 хил.", "date": "2018.01.17", "title": "Борисов в Страсбург: Ако сме корумпирани, защо икономиката ни расте най-много в ЕС (обзор)"}
{"url": "https://www.24chasa.bg/novini/article/6669031", "text": "Турското правителство удължи извънредното положение в страната с още три месеца. Решението е било взето на заседание днес, съобщи вицепремиерът Бекир Боздаг, цитиран от ТАСС. Боздаг уточни, че режимът на извънредно положение в Турция ще бъде удължен с още три месеца от 19 януари. Решението бе взето по препоръка от по-рано днес на турския Съвет за национална сигурност. Извънредното положение в Турция беше въведено на 20 юли 2016 г. - пет дни след неуспешния опит за преврат в страната. Днес то бе удължено за шести път, предаде БТА.  Извънредното положение позволява на президента Реджеп Тайип Ердоган и на правителството да приемат нови закони, заобикаляйки парламента, както и да ограничават права и свободи. В сила са ограничения за провеждане на митинги и други масови мероприятия, силовите ведомства разполагат с по-широки правомощия и мерките за сигурност в страната като цяло са повишени значително. Решението за удължаване на извънредното положение трябва да потвърдено и от парламента - формалност, която се очаква да стане факт утре, отбелязва Асошиейтед прес.", "date": "2018.01.17", "title": "Турция в извънредното положение още три месеца"}
{"url": "https://www.24chasa.bg/novini/article/6668793", "text": "54-годишната евродепутатка Виорика Дънчила е новият премиер на Румъния. В сряда тя бе предложена от управляващата Социалдемократическа партия и одобрена от президента Клаус Йоханис, предаде Аджерпрес. “Представих на президента нашето предложение в лицето на Виорика Дънчила”, каза лидерът на партията Ливиу Драгня след консултации при държавния глава в двореца Котрочени. Йоханис се срещна с парламентарно представените партии за определянето на кандидат, който да поеме премиерския пост, овакантен след оставката на Михай Тудосе. Дънчила става първата жена премиер на Румъния. Тя трябва да формира правителство и да получи вот на доверие в парламента. Очаква се процедурата да завърши около 1 февруари. Новата премиерка е родена на 16 декември 1963 г. Завършила е висшето си образование в Института за петрола и газта, а след това продължава обучението си в Националния институт по политически и административни науки. Има магистратура на тема “Европейско публично пространство”. Лидерът на опозиционната Национално-либерална партия Лудовик Орбан поиска предсрочни избори, тъй като “изборът на населението днес няма да има никаква връзка с избора, направен на изборите на 11 декември 2016 г.” Междувременно изпълняващият длъжността премиер на Румъния Михай Фифор уволни началника на румънската полиция Богдан Деспеску заради скандал с прикриването на полицай педофил, насилил 2 деца.", "date": "2018.01.17", "title": "54-годишната Виорика Дънчила, завършила петрол и газ, поема Румъния"}
{"url": "https://www.24chasa.bg/novini/article/6668792", "text": "Косовските власти са одобрили искането на сръбския президент Александър Вучич да посети Косово, потвърди за радио Свободна Европа Йетлир Зуберай, шеф на кабинета на външния министър Беджет Пацоли. \"Ние издадохме разрешение за посещение в Косово на базата на искане, подадено от сръбския президент до косовските институции. Очакваме той да се държи добре и да спазва правилата по време на пребиваването си в Косово\", каза Зуберай. Вучич е поискал да посети Косово в събота и неделя /20 и 21 януари/. Кабинетът на сръбския президент съобщи вчера, че той ще посети първо Косовска Митровица, Грачаница и Лапле село, \"за да разговаря със сърбите в Косово\".", "date": "2018.01.17", "title": "Властите разрешиха на сръбския президент Вучич да посети Косово"}
{"url": "https://www.24chasa.bg/novini/article/6668804", "text": "Специалният пратеник на ООН относно спора за името между Македония и Гърция Матю Нимиц заяви, че е „силно обнадежден“, че решението е постижимо, за да се сложи край на 27-годишния въпрос между Атина и Скопие, предаде AFP. „Силно съм обнадежден, че този процес се движи в позитивна посока“, заяви Нимиц след като проведе разговор с пратениците на двете държави в ООН, предаде \"Фок", "date": "2018.01.17", "title": "Матю Нимиц: Силно обнадежден съм, че спорът за името на Македония ще бъде разрешен"}
{"url": "https://www.24chasa.bg/novini/article/6668881", "text": "Търговията с Турция през 2017 г. се е увеличила със 17,4% през 2017 г. и достига за 9-те месеца близо 3 млрд. евро. Това стана ясно по време на среща на министъра на икономиката Емил Караниколов с посланика на Турция у нас д-р Хасан Улусой. Износът ни е 1,527 млрд. евро, което е ръст от 12,5% спрямо същия период на 2016 г. Посланик Улусой е подчертал, че над 3000 фирми с турско участие работят в България, както и че има интерес от нови турски компании за инвестиции в страната ни. Той смята, че посещението на турския министър на икономиката през февруари нас ще активизира търговските отношения. Караниколов е представил възможностите за инвестиции в индустриалните зони. Реализирането на проекта за индустриална зона в района на Кърджали ще засили интереса на потенциални турски инвеститори, е заявил той. ", "date": "2018.01.17", "title": "Търговията с Турция над 3 млрд. евро"}
{"url": "https://www.24chasa.bg/novini/article/6668898", "text": "Без допълнителни такси при резервации на хотели или самолетни билети, както и при пазаруване в интернет от чуждестранни търговци. Евродиректива забранява допълнителното таксуване при плащане с дебитни или кредитни карти в рамките на Европейския съюз, предаде  У нас такси при плащане с банкови карти не се начисляват, но това не важи, ако ползваме картата си за сделки зад граница. От Еврокомисията са пресметнали че годишно 550 млн. евро губят потребителите под формата на такива такси. Често при покупка на самолетен билет с карта от чужда авиокомпания да речем за полет от Лондон до Ню Йорк освен билета накрая се оказва че дължим и допълнителна такси. Същото важи, ако купуваме стоки онлайн от търговци зад граница. Таксата може да е фиксирана или пък процент от цената на стоката.", "date": "2018.01.17", "title": "Без допълнителни такси при плащане с дебитни и кредитни карти в рамките на ЕС"}
{"url": "https://www.24chasa.bg/novini/article/6668918", "text": "Имаме доказан грип в Пазарджишко, съобщи за „Пазарджишка Марица“ д-р Магдалена Станева, началник на отдел „Надзор на заразните болести“ в РЗИ. Седем от десетте изпратени за изследване в Националната референтна лаборатория проби са дали положителен резултат. Изолираният в тях вирус е тип В. Щамъте известен с името „Ямагата“ и се открива за пръв път в нашия регион. Явно присъствието му е било изненада и за водещите здравни експерти и институции - не е включен в противогрипните ваксини, разработени според очакваните за годината бацили, предаде  Д-р Станева казва, че „Ямагата“ не нито по-опасен, нито по-лек от разновидностите в група А. Не се отличава с тежко преболедуване, каквото е характерно за свинския грип. Добре се повлиява при лечение с два от трите предлагани в аптеките противовирусни медикамента. Назначаването на подходящия обаче трябва да бъде преценено от лекар. Интересен факт е, че само в Пазарджишко засега върлува въпросният щам. От Националната референтна лаборатория са съобщили, че до момента в България има един пациент с „Хонконг“, няколко със свински грип и седемте от Пазарджишко с „Ямагата“.", "date": "2018.01.17", "title": "Грипът \"Ямагата\" нападна Пазарджишко"}
{"url": "https://www.24chasa.bg/novini/article/6668899", "text": "Обектите, за които са издадени клас А сертификати на инвеститора, както и проекти от първостепенно общинско значение да се възползват от възможността техните доклади по ОВОС да се обжалват само на една съдебна инстанция. Това поиска в сряда Асоциацията на организациите на българските работодатели, която обединява КРИБ, БСК, БТПП и АИКБ. В отворено писмо на асоциацията, озаглавено “Да спрем зеления рекет”, работодателите настояват за ясни, точни и измерими критерии за представителност на екологичните организации, каквито изисквания имало за работодателските, за да участват в тристранката. От бизнеса настояват още да се промени планът за управление на парк “Витоша” и да се продължат инвестициите в ски туризма и изграждането на втори лифт в Банско. Едноинстанционно производство по отношение на обжалването на ОВОС бе допуснато с промени в Закона за опазване на околната среда, приети в средата на 2017 г. Те важат само за обекти, които са определени за национални с акт на Министерския съвет. “Не може референдуми като този в Трън или в Генерал Тошево да решават съдбата на икономиката в България. Обръщаме внимание на политиците, които се опитват да се качат на гребена на референдумите, че това е игра с огъня”, пише в писмото на асоциацията. Работодателите се оплакват, че на рекет са подложени цели сектори, което се превръща в системен риск за държавата.", "date": "2018.01.17", "title": "Бизнесът поиска един съд да решава казуси  с важни инвестиции"}
{"url": "https://www.24chasa.bg/novini/article/6668882", "text": "Президентът в отлично здраве, имал добри гени Доналд Тръмп е в отлично физическо и психическо здраве, но трябва да отслабне с няколко килограма. Това обяви на брифинг лекарят на Белия дом Рони Джаксън, описвайки 4-часовите изследвания, на които бе подложен президентът на САЩ в петък. Той е напълно способен да изпълнява задълженията си и се очаква да остане все така здрав до края на мандата си, каза още Джаксън. Няма никакви признаци на психически проблем, добави докторът. Тръмп поискал специално когнитивен тест, за да разсее спекулациите, че не е в ред с главата. Когнитивните разстройства засягат паметта, способността за учене и решаване на проблеми. Агенциите описват част от задачите в теста, на който е бил подложен Тръмп. Трябвало да нарисува часовник, показващ точен час, да разпознае 3 животни - камила, лъв и носорог, изобразени на рисунка, да открие общи черти между влак и велосипед, да запомни думи и да ги възпроизведе в същия ред. Също и да брои на глас в обратен ред от 100 до 1, като изважда всеки път по 7 от поредното число. Лекарят похвали “изключително добрите гени” на президента и неговата голяма енергичност и издръжливост, въпреки че спи нощем само по 4-5 часа. Джаксън обаче препоръча Тръмп да отслабне между 4 и 7 кг през годината, като редува диета и упражнения. В момента Тръмп тежи 108 кг и е висок 190 см. “Той трябва да пази диета, като намали мазнините и въглехидратите и да прави упражнения”, каза докторът. Тръмп е голям любител на голфа, но спортуването му се изчерпва с него, припомнят медиите. Тръмп цял живот се е въздържал от алкохол и цигари. “Казах на президента, че ако спазва здравословна диета през следващите 20 г., може да доживее до 200 г.”, каза Джаксън. 71-годишният Тръмп е най-възрастният президент, избиран за първи мандат. Той пие по 12 диетични кока-коли дневно и редовно си поръчва ядене от “Макдоналдс”, се твърди в книгата на Майкъл Улф “Огън и ярост. Белият дом на Тръмп”. Джаксън каза още, че Тръмп взема медикамент срещу оплешивяване, аспирин, лекарство за намаляване на лошия холестерол и мултивитамини.  Руският президент Владимир Путин е в чудесна физическа форма, но Кремъл няма намерение официално да се отчита за здравословното състояние на държавния глава. Това заяви в сряда пред журналисти президентският прессекретар Дмитрий Песков, който коментира доклада на Белия дом за здравословното състояние на Доналд Тръмп. “Мога да ви уверя, че президентът Путин е абсолютно здрав, може да сложи мнозина в джоба си”, подчерта говорителят на Кремъл. Той обаче обясни, че руското законодателство не предвижда задължително да се огласяват данни за здравето на президента. Преди време самият Путин се пошегува, че най-важното е да не се бърка спорта със спирта. ", "date": "2018.01.17", "title": "Тръмп наред с главата, но трябва да отслабне от 4 до 7 кг (обзор)"}
{"url": "https://www.24chasa.bg/novini/article/6668680", "text": "Румънският президент Клаус Йоханис назначи евродепутата Виорика Дънчила за трети премиер на страната в рамките на седем месеца, като тя е първата жена на този пост в страната, предаде  . 54-годишната Дънчила е евродепутат от листата на СДП от 2009 година, като се занимава с въпросите на земеделието и селското развитие. Тя е заместник- председател на Комисията по земеделие и селско развитие в Европейския парламент. Дънчила е ръководител на женската организация на румънските социалдемократи. Виорика Дънчила, която е сондажен инженер, е заемала ръководен пост в администрацията и в окръжната партийна организация на СДП в окръг Телеорман, където председател на Окръжния съвет в периода 2000-2012 година е бил настоящият лидер на СДП Ливиу Драгня. Дънчила беше номинирана за нов премиер от Изпълнителния комитет на лявоцентристката Социалдемократическа партия, която има мнозинство в парламента", "date": "2018.01.17", "title": "Виорика Дънчила е новият румънски премиер"}
{"url": "https://www.24chasa.bg/novini/article/6668683", "text": "Ha фoнa нa зaчecтилитe нoвини зa възмoжни нeгaтивни cъбития в Kитaй и Южнa Kopeя, ?ypcът нa бит?oйнa cлeзe пoд $10 000, предаде    Инвecтитopитe ce oпacявaт, чe дъpжaвнитe peгyлaтopи щe зaтeгнaт ?oнтpoлa въpxy тъpгoвиятa c ?pиптoвaлyти. „?aзapът e в пaни?a. Xopaтa ce ocвoбoждaвaт oт ?pиптoвaлyтитe и ce oпитвaт дa ce мaxнaт oт тoзи пaзap“ – зaяви пpeд Rеutеrѕ Чapлз Xeйтъp, ocнoвaтeл нa Сrурtосоmраrе и пpитeжaтeл нa ?pиптoвaлyти. Toвa нe e пъpвият cпaд нa бит?oйнa. Ta?a нaпpимep, пpeз 2011 гoдинa зa 5 мeceцa нaй-пoпyляpнaтa ?pиптoвaлyтa зaгyби 95% oт цeнaтa cи. A oт нoeмвpи 2014 дo янyapи 2015 гoдинa – пoлoвинaтa oт цeнaтa cи. Ceгaшният cпaд в ?ypca нa бит?oйнa ce cвъpзвa c възмoжнитe, нo зaceгa нeпpиeти oгpaничeни oтнocнo тъpгoвиятa c ?pиптoвaлyти в Южнa Kopeя. B cъщoтo вpeмe, ?итaйc?итe влacти paзглeждaт paзлични вapиaнти зa блo?иpaнe нa oнлaйн плaтфopмитe зa дoбив нa ?pиптoвaлyтa.", "date": "2018.01.17", "title": "Паника на пазара: Курсът на биткойна падна под $9400"}
{"url": "https://www.24chasa.bg/novini/article/6668718", "text": "Канцлерът на Австрия призова към задълбочаване на сътрудничеството по сигурността, външната политика и отбраната в ЕС, предава Politico. „Правителството на Австрия е решително проевропейско, но иска подновяване и промяна в ЕС“, заяви Курц, цитиран от БТА.  „Нуждаем се от ЕС, който да се фокусира повече върху големите въпроси, а не да се намесва по малките , по които нациите и регионите могат да вземат по-добри решения“, допълни той. Същевременно той разкри и какви ще са приоритетите на Австрия, когато тя поеме ротационното председателство на Съвета на ЕС през юли 2018 г. (след България – бел.прев.) Сред тях са сигурността и граничния контрол, дигитализацията и субсидиарността. „На ЕС му липсваше фокус през последните години. Едновременно се заехме с твърде много въпроси, но не успяхме да намерим общ отговор по този, свързан с миграцията. Трябва ни по-дълбоко сътрудничество по сигурността, външната политика и отбраната, както и по икономическата политика“, уверен е Курц.", "date": "2018.01.17", "title": "На ЕС му липсва фокус по големите въпроси, смята Себастиан Курц"}
{"url": "https://www.24chasa.bg/novini/article/6668716", "text": "Обсебен строителен работник отвлича и изнасилва две млади момичета, една от които е племенницата му, чието тяло откриват във фризер. Седмици наред 33-годишният Муджахид Аршид планира отвличането и убийството. Пред журналисти той споделя, че е сексуално обсебен от 20-годишната му племенница Селин Дуукран и другото момиче. Той допълва: „Ако аз не мога да ги имам – никой друг няма да ги има“. Момичетата са отвлечени в къща, която Муджахид ремонтира. Там той ги изнасилва и атакува с нож, но едно от момичетата успява да избяга. Когато униформените пристигат в къщата с шест спални в Уимбълдън, югозападен Лондон, откриват тялото на Селин във фризер. Гърлото й е прерязано, съобщава \"Мирър\". Аршид е обвинен в отвличане, изнасилване и убийство на племенницата си, и в опит за убийство на другото момиче. По време на случката и двете момичета са имали приятели.", "date": "2018.01.17", "title": "Лондончанин изнасилва и прерязва гърлото на племенницата си, бил сексуално обсебен"}
{"url": "https://www.24chasa.bg/novini/article/6668771", "text": "Водолази откриха 348-километров лабиринт от пещери край източното крайбрежие на Мексико на полуостров Юкатан, съобщи в. \"Дейли мейл\". Досега спелеолозите мислеха, че там има две отделни големи пещери. Водолази и учени, работещи по проекта \"Гран акуиферо мая\", обаче установиха, че двете пещери са свързани, предаде БТА. Близо до курорта Тулум, пещерата Сак Актун, с известна дължина 263 км, е свързана с 85-километровата пещерна система Дос Охос. Директорът на проекта Гийермо де Анда заяви, че откритието е \"невероятно\" и ще помогне да бъде опозната богатата култура в района, който е доминиран от цивилизацията на маите преди испанското нашествие. Цялата пещерна система вече ще бъде наричана Сак Актун.", "date": "2018.01.17", "title": "Откриха най-дългата подводна пещера в света"}
{"url": "https://www.24chasa.bg/novini/article/6668776", "text": "Турски патрулен кораб, извършващ опасна маневра в Егейско море, се е блъснал днес в малък плавателен съд на гръцките военноморски сили край остров Имия, за който двете страни водят спор, съобщава в. \"Катимерини\". Изданието отбелязва, че инцидентът е показателен за нарастващото напрежение между Гърция и Турция. Гръцкият кораб \"Никифорос\" извършвал рутинни патрулни дейности край острова, когато плавателен съд на турската брегова охрана се блъснал в него странично. Няма данни за щети в резултат на сблъсъка между двата плавателни съда и \"Никифорос\" продължил по пътя си, а патрулната лодка се върнала в турски териториални води. Безлюдните островни скали Имия, които турците наричат Кардак, доведоха Гърция и Турция до ръба на война през януари 1996 г.", "date": "2018.01.17", "title": "Гръцки и турски патрулен кораб \nсе сблъскаха в близост до спорен остров"}
{"url": "https://www.24chasa.bg/novini/article/6668778", "text": "Косовската полиция е идентифицирала собственика на изгорения автомобил, намерен в Косовска Митровица след убийството на лидера на партия Гражданска инициатива Оливер Иванович вчера, предаде агенция Бета. Говорителят на полицията Желко Боич каза за агенцията, че е формиран специален екип, който се занимава изключително с разследването на вчерашното убийство. По неофициална информация на агенция Бета автомобилът, който може да е свързан с убийството, е собственост на австрийски гражданин от сръбски произход, който е починал отдавна, предаде БТА. Оливер Иванович бе убит вчера с шест изстрела от огнестрелно оръжие пред офиса на основаната от него партия Гражданска инициатива. Според резултатите от разследването и аутопсията на тялото на Иванович стана ясно, че той е получил шест огнестрелни рани и че е стреляно от автомобил в движение. По-рано днес косовската полиция съобщи, че се е добрала до някои нови информации за убийството след разпита на няколко свидетели, преглед на записите от камерите за видеонаблюдение и информацията, получена от поверителни телефонни разговори, имейли и текстове в социалните мрежи", "date": "2018.01.17", "title": "Идентифицираха собственика на колата, от която е стреляно по Оливер Иванович"}
{"url": "https://www.24chasa.bg/novini/article/6668784", "text": "Председателят на Европейската комисия Жан-Клод Юнкер заяви, че Великобритания ще може повторно да се присъедини към ЕС сред Брекзит, използвайки чл.49 от Договора за Европейския съюз, предава Politico. „След като британците напуснат според чл. 50 от Договора за ЕС, все още има чл. 49 , който им позволява да се върнат, ако желаят“, заяви Юнкер. Той съобщи това ден след като председателят на Европейския Съвет Доналд Туск заяви, че е открит за „промяна в мнението“ на Великобритания относно Брекзит, предаде \"Фокус\" „Надявам се това да бъде чуто ясно в Лондон“, допълни Юнкер. Чл. 49 определя как една страна може да се присъедини към ЕС и че това изисква единодушното одобрение от Европейския парламент и от страните членки на Съюза.", "date": "2018.01.17", "title": "Юнкер: Член от Договора на ЕС позволява на британците да се върнат, ако искат"}
{"url": "https://www.24chasa.bg/novini/article/6668782", "text": "Най-големият проблем на общинските болници е кадровият дефицит. Това обяви пред  председателката на парламентарната здравна комисия Даниела Дариткова. От сдружението на общинските болници се срещнаха днес със здравния министър Кирил Ананиев, но не бяха доволни от разговорите. По думите на Дариткова общинските болници, които имат проблем да плащат заплатите на медицинския персонал, са единици и проблемът е лошо управление на здравното заведение. Тя смята, че общинските болници трябва да оптимизират своите структури, за да осигурят качество. Друг проблем са медицинските стандарти, които ще бъдат променени, за да няма неадекватни изисквания, каза още председателката на парламентарната здравна комисия. За скандала около иновативните лекарства тя каза, че целта не е да се ограничи достъпа на пациентите, а да се прецизира изписването на тези лекарства, за да няма злоупотреби", "date": "2018.01.17", "title": "Даниела Дариткова: Проблемът на общинските болници е липсата на кадри"}
{"url": "https://www.24chasa.bg/novini/article/6668932", "text": "Предполагаемият бос на гръцката мафия Василис Стефанакос беше разстрелян в калашник в Атина, съобщи в. \"Български новини\". Той бил надупчен на решето с 20 куршума. Демонстративното публично убийство на познато лице от нощния живот на Гърция изправи на нокти полицията и обществеността. Според първа информация малко след 19 часа на булевард \"Атинон\" в квартал Хайдари, където се намират офисите на компанията му и автокъща, която държи с брат си, двама мъже с мотор застигнали колата, в която се намирал Василис Стефанакос, и стреляли с калашник, след което избягали. Районът на убийството е отцепен, струпани са полицейски патрули. Стефанакос излезе преди година и половина от затвора, където лежа 9 години, като се възползва от благоприятните разпоредби на закона „Параскевопуло“. Василис Стефанакос, не е случайно име в гръцкия ъндърграунд, особено през последните две десетилетия, когато се появиха нови лидери от предишните „цивилни“ мафиотски войни. Много полицейски служители го смятат за бос на третото поколение на гръцката мафия. Той е бил в списъка с 44 заповеди за арест за изнудвания и други престъпления, издадени през лятото на 2006 г.  Mрез януари 2007 г. той се опита с помощта на двама полицейски служители да издаде нова лична карта с латински букви от Отдела за сигурност в Санкт Петербург. Арестуван е през януари 2008 г. в близост до дома му в квартал Хайдари и е осъден на 21 години и три месеца затвор за убийство, за което се твърди, че е извършено на 26 август 2006 г. от Алкет Ризай в кафене в район Перистери, както и за бягството от затвора Коридало на Ризай и Палайокоста като морален подбудител.  Осъден е и през декември 2006 г. на 14,5 години затвор за защита и контрабанда. През 2016 година Василис Стефанакос преби в затвора бившия гръцкия военен министър Цохадзопулос, който излежава присъда за укриване на данъци и подкупи при военни доставки, припомня в. \"Български новини\". Законът „Параскевопуло” бе публикуван в Държавен вестник на 27 април 2015 година и до 14 декември 2015 според официалните данни правителството на Ципрас освободи от затвора около 1800 души. Затворниците бяха пуснати въз основа на един от трите закона, действащи в комбинация, и отнасящи се до хора с ниски присъди (от 3 до 5 години), с висок процент инвалидност, излежали 3/5 от присъдата си, непълнолетни или чужди граждани.", "date": "2018.01.17", "title": "Разстреляха боса на гръцката мафия"}
{"url": "https://www.24chasa.bg/novini/article/6668941", "text": "Заради огромния интерес и рекордния брой желаещи да участват дебатът по Истанбулската конвенция ще се проведе не в някоя от залите на Народното събрание, а в аулата на Софийския университет “Св. Кл. Охридски”. Както “24 часа” писа, общественото обсъждане, което трябваше да се проведе тази сряда, се отложи за 23 януари. 150 организации изразили желание да участват, което налага да се съберем в голямата аула на Алма матер, обясниха неофициално от ГЕРБ. Темата за конвенцията не остана подмината и в Страсбург - евродепутатката Елена Валенсиано призова Борисов от името на левите в ЕП и жените в Европа да бъде ратифицирана. “Именно БСП взе решение да не я подкрепи в НС. Ще положа всички усилия да мине. Насилието над жени и деца е чудовищно в цяла Европа”, отвърна ѝ той. Междувременно парламентарната група на “Воля” променила позицията си и ще подкрепи документа, съобщиха запознати. Същото се очаква да направи и ДПС и “против” ще останат само групите на БСП и “Обединени патриоти” плюс депутатите от ГЕРБ Вежди Рашидов и Георги Марков.", "date": "2018.01.17", "title": "Дебатът за Истанбулската конвенция - в Алма матер"}
{"url": "https://www.24chasa.bg/novini/article/6668798", "text": "Британски депутат консерватор се извини за коментара си в електронен блог, че “безработните трябва да бъдат стерилизирани”, съобщи лондонският в. “Ивнинг стандарт”. Бен Брадли, вицепредседател на младежката организация на торите, смята, че хората, живеещи на социални помощи, не трябва да имат деца, щом не могат да си го позволят. За целта той предложи те да бъдат стерилизирани. Депутатът от Мансфийлд, който е на 28 години, иска ограничаване на социалните помощи. Според него не е далеч времето, когато Великобритания “ще се дави в океан от безработни прахосници”. ", "date": "2018.01.17", "title": "Британски депутат: Безработните да бъдат стерилизирани"}
{"url": "https://www.24chasa.bg/novini/article/6668674", "text": "Първо издание на книгата \"Хари Потър и Философският камък\", което е оценено на над 45 хиляди евро, беше откраднато в британския град Тетфорд, графство Норфолк, съобщи ТАСС, цитирана от БТА.  Кражбата е извършена през нощта на 8-и срещу 9-и януари. Общо апашите са отмъкнали 12 скъпи книги, сред които първите издания на \"Хобит\" от Дж. Р. Р. Толкин (1937 г.), на четири книги \"Мечо Пух\" от Алън Милн (1924-1928 г.), на \"Великият Гетсби\" от Франсис Скот Фицджералд (1925 г.). Друго от похитените заглавия е \"Цветът на магията\" на Тери Пратчет от 1983 г., чиято стойност е над 10 хиляди евро. Първата част от популярната книжна поредица на писателката Джоан К. Роулинг със заглавието \"Хари Потър и Философският камък\" беше издадена през 1997 г. от британското издателство \"Блумсбъри\" в тираж от 500 екземпляра. Към настоящето поредицата от седем романа за Хари Потър е издадена в общ тираж от над 500 милиона екземпляра. /Мина Огнянова/", "date": "2018.01.17", "title": "Книга за Хари Потър за 45 хил. евро беше открадната във Великобритания"}
{"url": "https://www.24chasa.bg/novini/article/6668635", "text": "Няма да е \"недемократично\", ако въпросът за членството на Великобритания бъде подложен на повторен референдум и жителите на страната кралство променят решението си. Това заяви днес в Европейския парламент ирландският премиер Лео Варадкар, цитиран от Ройтерс. Варадкар отхвърли твърденията, че работи за повторен референдум, предава БТА. По време на днешното си участие в заседанието на ЕП в Страсбург ирландският премиер отрече обвинението на бившия лидер на Партията за независимост на Обединеното кралство (ЮКИП) Найджъл Фараж, че заговорничи заедно с хора като бившия британски премиер Тони Блеър за осуетяване на британското излизане от ЕС, противопоставяйки се на усилията на Великобритания да запази пълен достъп до общия европейски пазар. Варадкар спомена близките културни връзки между Великобритания и Ирландия, давайки за пример свои преки роднини, и с това се обоснова защо по думите му иска възможно най-тесни отношения между Великобритания и ЕС след развода им догодина. Той обаче изтъкна, че Великобритания не може да запази права на държава членка и същевременно да се откаже от произтичащите от членството задължения. \"Не участвам в никакъв заговор срещу Обединеното кралство. Аз съм приятел на Обединеното кралство\", подчерта Варадкар пред репортери. Фараж е бивш лидер на ЮКИП, но все още ръководи групата й в ЕП. Той обвини Варадкар, че излага на риск ирландската търговия с Великобритания заради евроинтеграционен проект, за който заяви, че ще разкрие повече, щом Брекзит стане факт. Фараж каза, че ирландският премиер лобира за това Великобритания да промени решението си да напусне ЕС. По-рано този месец бившият лидер на ЮКИП възобнови отново дебатите във Великобритания по темата за повторен референдум, изразявайки мнение, че произвеждането му е все по-вероятно. Той припомни как Ирландия се е отказала от ветото си върху Лисабонския договор през 2009 г., произвеждайки повторен референдум. \"Разбира се, че сте част от мащабен опит тук и на други места за предизвикване на разочарование и промяна на решението за Брекзит\", заяви Фараж към Варадкар по време на заседанието. \"Аз не искам повторен референдум за Брекзит. Изобщо не. Но се опасявам, че всички работите заедно с Тони Блеър и Ник Клег, за да направите така, че да сключим възможно най-лошото споразумение (по излизането от ЕС).\" Пред репортерите Варадкар заяви, че никога не се е срещал с Блеър, но призна, че се е срещал с Клег, проевропейски настроен бивш британски вицепремиер. Ирландският министър-председател обаче подчерта, че от неговата гледна точка на чужденец е контрапродуктивно да казва на британците какво да правят.", "date": "2018.01.17", "title": "Варадкар: Повторен референдум за членство на Великобритания в ЕС няма да е нещо недемократично"}
{"url": "https://www.24chasa.bg/novini/article/6668644", "text": "Временно движението по път I-1 Видин - Монтана при с. Винище е ограничено поради аварирал тежкотоварен автомобил, съобщиха от пресцентъра на АПИ. Шофьорите да се движат с повишено внимание и съобразена скорост по обходни маршрути: В посока Монтана – Видин: път lll-112 Монтана-Арчар-Видин; В посока Видин - Монтана: път Е-79 Видин - Ружинци; път lll-114 Ружинци - Тополовец; път lll-112 Тополовец – Монтана.", "date": "2018.01.17", "title": "Аварирал тир ограничи движението на пътя Видин - Монтана"}
{"url": "https://www.24chasa.bg/novini/article/6668648", "text": "НАТО ще покани Македония да се присъедини към алианса, след като бъде постигнато взаимноприемливо решение в спора за името с Гърция, заяви генералният секретар на НАТО Йенс Столтенберг в интервю за агенция МИА, дадено непосредствено преди пристигането му на първо официално посещение в страната. На въпрос дали Македония ще получи покана за членство на срещата на върха на НАТО в Брюксел с временното й име Бивша югославска република Македония /БЮРМ/, Столтенберг отговори категорично, че алиансът не е променил позицията си, предава БТА. \"Не. Позицията на НАТО остава непроменена. Всички решения в НАТО се приемат с консенсус между всички съюзници. На срещата на върха в Букурещ и на последвалите срещи те се съгласиха, че НАТО ще покани страната ви да се присъедини, след като се постигне взаимноприемливо решение по въпроса за името в рамките на ООН\", изтъкна Столтенберг в интервюто за МИА. Той приветства подновените преговори между Македония и Гърция, но добави, че не е в неговите компетенции решаването на въпроса за името. Генералният секретар на НАТО пристига тази вечер на посещение в Скопие, но официалните му срещи с македонски представители са планирани за утре.", "date": "2018.01.17", "title": "Столтенберг към Македония: Добре дошли сте в НАТО, но решете спора с името"}
{"url": "https://www.24chasa.bg/novini/article/6668352", "text": "Няколко католически църкви бяха нападнати днес с бутилки със запалителна течност в района на Темуко, преди посещението на папа Франциск в този южен чилийски град, съобщи полицията, цитирана от Франс прес. Атаките са дело на неизвестни извършители, които са атакували също така три хеликоптера на горски стопанства и са нападнали в засада полицаи в региона Араукания, на който Темуко е главен административен център, предаде БТА. Нападенията целят да предизвикат безредици по случай папската визита, каза директорът на чилийската полиция Бруно Вилялобос. Папата ще отслужи литургия в Темуко, където коренното население, индианците мапуче, се борят да си върнат земите на дедите, озовали се в ръцете на дърводобивни компании.", "date": "2018.01.17", "title": "Нападнаха няколко църкви в Чили, преди пристигането на папата"}
{"url": "https://www.24chasa.bg/novini/article/6668317", "text": "Калифорнийската двойка, обвинена, че е държала оковани и недохранени 13-те си деца, се опитвала да се представи като най-обикновено любящо семейство, предаде Ройтерс. Родителите говорели с топлина за децата си и качвали в социалните мрежи снимки, на които децата позират усмихнати с Мики Маус в Дисниленд в Калифорния. На една от снимките дори се вижда как родителите - 57-годишният инженер Дейвид Търпин и неговата 49-годишна съпруга Луиз - подновяват брачните си обети в Лас Вегас, усмихнати и разменящи целувки, предава БТА. Всички тези снимки на едно щастливо семейство изобщо не са предвещавали ужасите, на които полицията се натъкна в къщата им в окръг Ривърсайт, източно от Лос Анджелис, споделят представители на властите и роднини на семейството. \"Мислехме, че Луиз живее съвършен живот\", разказва сестра й Тереза Робинет пред телевизия Ен Би Си. Утре Дейвид и Луиз Търпин ще се явят пред съдия, който ще им предяви 9 обвинения за мъчение и 10 обвинения за излагане на риск на живота на деца. Децата на семейство Търпин са на възраст от 2 до 29 години. Полицията нахлу в дома им в град Перис в неделя, след като 17-годишната им дъщеря е успяла да избяга през прозорец и да подаде сигнал на телефон 911. Когато полицаите я видели, момичето било толкова слабо и недохранено, че те си помислили, че е само на 10 години. При претърсването на къщата полицаите открили някои от децата приковани към леглата. Луиз Търпин била много изненадана, че полицията е дошла в дома им, разказва капитан Грег Фелоуз от шерифството на окръг Ривърсайд. В миналото срещу семейството не са подавани никакви сигнали за тормоз на деца. Родителите на Дейвид - Джеймс и Бети Търпин от Западна Вирджиния, разказват пред Ей Би Си Нюз, че синът им е компютърен инженер, дипломирал се в Технологичния институт във Вирджиния. Те казват, че семейството било силно набожно, децата учели у дома си, а не ходели на училище и родителите ги карали да научават наизуст дълги пасажи от Библията. На адреса, на който били открити децата, било регистрирано частно училище, наречено \"Пясъчен замък\", а Дейвид Търпин бил регистриран като негов директор. Дейвид Търпин е работил в компанията Локхийд Мартин, която изпълнява поръчки в областта на отбраната. Търпин напуснал компанията през 2010 г. През 2011 г. работел като инженер в Нортроп Гръман, технологична компания, специализирана в областта на отбраната и на въздухоплаването. Там получавал годишна заплата от 140 000 долара, разказва адвокатът Иван Трейхън, представлявал семейство Търпин по време на процедура за обявяване на фалит през същата тази година. Документите за фалита показват, че Луиз е домакиня и посочват, че дълговете на семейството възлизат на над 240 000 долара. Адвокатът Трейхън казва, че семейството е говорело с топло чувство за децата си, че родителите вършели много неща заедно с тях. Но съседи все пак забелязали нещо нередно. Те казват, че семейството избягвало да общува с другите в квартала и че къщата им била в лошо състояние. Една от съседките си спомня, че една вечер в 21 ч., докато разхождала кучето си, видяла четири от децата на Търпин да поставят изкуствена трева в двора пред къщата, осветени от мощен прожектор, като тези в телевизията. Майка им ги наблюдавала. А когато съседката ги поздравила, никой не й отговорил.", "date": "2018.01.17", "title": "Арестуваните за тормоза над 13-те си деца, изглеждали като любящо семейство"}
{"url": "https://www.24chasa.bg/novini/article/6668385", "text": "Прокурорската колегия на Висшия съдебен съвет (ВСС) назначи Магдален Маринов, Юлиана Кацарова–Чорбаджиева и Ивелина Христова за заместник-директори на Националната следствена служба (НСлС). Тримата са част от новото ръководство на следствието след избора на Борислав Сарафов за шеф на 6 декември м.г. Единодушно бяха освободени двамата досегашни зам.-шефове на НСлС Лъчезар Пенев и Кънчо Митов. Пенев напусна и системата.", "date": "2018.01.17", "title": "ВСС назначи 3-ма заместници на Сарафов"}
{"url": "https://www.24chasa.bg/novini/article/6668450", "text": "30-годишен сводник от санданското с. Враня получи условна присъда само 20 дни след като бе разобличен. Районна прокуратура – Сандански е постигнала споразумение с Георги Ш., одобрено от съда. Мъжът получи наказание от 2 г. и 10 месеца условно с 4-годишен изпитателен срок. Георги бе арестуван на 28 декември по сигнал, че в къщата му в селото има 16-годишно момиче, което проституира. Прокуратурата го обвини, че от 22 до 28 декември 2017 г., в апартамент и къща, той е приел непълнолетно момиче с цел използването й за развратни действия. За предоставяните от нея сексуални услуги на клиенти, осигурени от подсъдимия, тя трябвало да получава половината от платените парични суми, като другата част оставала в полза на сводника. Деянието представлява престъпление, независимо от съгласието на ненавършилата осемнадесетгодишна възраст Надя, коментираха от прокуратурата.", "date": "2018.01.17", "title": "Условна присъда за сводник, държал 16-годишна да проститутира"}
{"url": "https://www.24chasa.bg/novini/article/6668452", "text": "Министърът на младежта и спорта Красен Кралев награди с почетни медали на ММС призьорите от 38-ите „Световни здравни медицински игри“, които се проведоха в Марсилия (Франция). Почетен плакет получи и техният треньор Момчил Проданов, който е работил с Кралев по времето, когато е следвал във Висшия медицински университет във Варна. Това съобщиха от пресцентъра на Министерството на младежта и спорта.  В конкуренцията на 1500 медицински работници от 39 държави България спечели 7 медала. Д-р Надя Друмева завоюва златни отличия на скок на височина, гюле и скок на дължина и сребърен медал в петобоя. Д-р Иванка Славова спечели сребро на двойки в тениса на маса, а д-р Динко Матев – златни медали на диск и на гюле. „Световни здравни медицински игри“ са създадени през 1978 г. и са най-известното световно здравно събитие в сферата на спорта, в което участват представители на медицинските и здравни професии.", "date": "2018.01.17", "title": "Министър Кралев награди призьорите от 38-ите „Световни здравни медицински игри“"}
{"url": "https://www.24chasa.bg/novini/article/6668467", "text": "Германският канцлер Ангела Меркел посрещна в германското канцлерство с пълни военни почести младия си австрийски колега, 31-годишния Себастиан Курц, предаде ДПА. На обща пресконференция Меркел каза на Курц, че Берлин ще съди по действията неговото правителство, включващо консерватори и крайнодесни. Това е първа визита на Курц в Берлин, откакто през декември бе сформиран новият австрийски кабинет, предаде БТА. Курц и Меркел обсъдиха политиката по бежанския въпрос и бъдещето на ЕС. Австрия ще бъде ротационен председател на ЕС през втората половина на 2018 г. Срещата им става в момент, в който Меркел промени политиката си спрямо бежанците. В миналото, когато Курц беше външен министър в предишното австрийско правителство на социалдемократа Вернер Файман, той критикуваше Меркел за либералната й бежанска политика. Миналата седмица германският канцлер се съгласи да установи годишен лимит за бежанци в Германия, вариращ между 180 000 и 220 000 души. Темата за годишен лимит за прием на бежанци бе предмет на дебати в Австрия преди две години. Тогава австрийското правителство наложи ограничение за 2016 г. от 37 500 кандидати за убежище. Новата австрийска коалиция, оглавявана от Курц, вече обяви планове да намали помощите, получавани от бежанците в Австрия, за да може страната да се превърне в по-малко атрактивна дестинация за тях. Броят на бежанците в Германия също е спаднал. Официални данни, оповестени вчера, показаха, че през 2017 г. в Германия е имало 186 000 кандидатстващи за предоставяне на убежище. През 2016 г. те са били 280 000. А през 2015 г., когато Меркел отвори вратите на Германия за бежанците, молбите бяха 890 000. Днес Меркел и Курц подчертаха важността на защитата на външните граници на ЕС, допълва ТАСС. Те подчертаха и значението на по-тясното сътрудничество със страните, от които идват мигрантите. Курц заяви, че решение на миграционната криза не може да има, като се говори само за мигрантски квоти, а като се говори и за оказване на помощ на място на страните, от които идват мигрантите в ЕС.", "date": "2018.01.17", "title": "Себастиан Курц: Не може да има решение на миграционната криза"}
{"url": "https://www.24chasa.bg/novini/article/6668475", "text": "Вероника Ларио, бившата съпруга на Силвио Берлускони, обжалва съдебно решение, за да запази месечната си издръжка от 1,4 милиона евро, съобщи ДПА. Съдът отмени издръжката на Вероника Ларио през ноември миналата година. Ларио обжалва също нареждането на съда да върне почти 50 милиона евро на Берлускони. Такава сума тя е получила след развода през 2014 г., предава БТА. Италианският касационен съд неотдавна определи, че разведените нямат правото да искат да останат толкова богати, колкото са били по време на брака, и могат да искат издръжка само ако не са икономически самостоятелни. Вероника Ларио е 61-годишна бивша актриса. Тя се омъжи за Берлускони през 1990 г. Двамата имат три деца, родени от 1984 г. до 1988 г. Вероника Ларио напусна Берлускони през 2009 г., след като вестник разкри, че тогавашният министър-председател е бил на рождения ден на 18-годишна манекенка на бельо, която го е наричала \"татенце\". Докато двамата бяха разделени, но не разведени, Ларио е получавала 2 милиона евро месечно за издръжка. Сегашното дело не засяга тези плащания. Силвио Берлускони, който е на 81 години, сега живее с Франческа Паскале, която е с 49 години по-млада от него. Политическата му кариера е във възход, защото консервативната му коалиция води в анкетите преди парламентарните избори на 4 март.", "date": "2018.01.17", "title": "Бившата на Берлускони обжалва, за да запази издръжката си"}
{"url": "https://www.24chasa.bg/novini/article/6668485", "text": "Авиокомпанията Ер Франс-Ка Ел Ем (Air France-KLM) отмени 228 полета по европейски маршрути до и от амстердамското летище \"Схипхол\", планирани за утре сутринта. Причината е, че се очаква силна буря, която ще се засегне трафика на летището в холандската столица, предаде ДПА. Ка Ел Ем уточни, че капацитетът на пистите на \"Схипхол\" ще бъде силно ограничен заради бурята. Очакваните силни ветрове ще направят невъзможни действията на наземните операции през по-голямата част от първата половина на утрешния ден, предаде БТА. Пътуващите с други полети трябва да очакват закъснения през целия ден, уточни Ка Ел Ем.", "date": "2018.01.17", "title": "Отмениха 228 полета до и от Амстердам заради очаквана силна буря"}
{"url": "https://www.24chasa.bg/novini/article/6668435", "text": "  Стрелбата срещу Юлиян Мирчев - Видрата е с битов мотив, за изясняване на междуличностни отношения, това е най-вероятната версия според полицията в Търново. По случая е започнато досъдебно производство за причиняване на средна телесна повреда на бившия собственик на заложна къща в града. Известният в ъндърграунда на Велико Търново Юлиян Мирчев Видрата е бил прострелян във вторник вечерта в апартамент в старата столица. Сигнал за произшествието е подаден в 23.09 ч. на тел.112. На местопоризшествието веднага били изпратени полицейски екипи и спешна полощ. 48-годишният мъж е бил докаран в 23.40 ч. в спешното отделение на великотърновската болница. Приет е във Втора хирургия с 3 огнестрелни рана в двата крака. Настанен е за лечение, стабилизиран е и опасност за живота му няма. От полицията съобщиха, че до момента не са постъпвали сигнали  за заплахи срещу него или унищожаване на негово имущество.", "date": "2018.01.17", "title": "МВР: Стрелбата срещу \nВидрата е с битов мотив"}
{"url": "https://www.24chasa.bg/novini/article/6668519", "text": " 62-годишен мъж се е самоубил, скачайки от висок етаж на блок на ул. „Петър Шилев“ в Пловдив. Това съобщиха за „Фокус“ от Областната дирекция на МВР. Сигналът за безжизнено тяло е подаден в 04.50 часа тази сутрин от случайни минувачи. По първоначална информация 62-годишният мъж е живеел в същия блок, разследващите изясняват от кой етаж е решил са сложи край на живота си. По случая е образувано досъдебно производство, изясняват се причините за самоубийството. По непотвърдена информация мъжът е страдал от множество заболявания.", "date": "2018.01.17", "title": "Мъж скочи от висок етаж на блок в Пловдив, почина"}
{"url": "https://www.24chasa.bg/novini/article/6668561", "text": "Президентът на палестинската автономия Махмуд Аббас разкритикува президента на САЩ Доналд Тръмп в пламенна реч, заявявайки, че решението на американския лидер да признае оспорвания Йерусалим за столица на Израел е „греховно и злощастно“, предава The New York Times. По време на конференция в Кайро Аббас заяви, че САЩ са се самоизключили от посредничеството в преговорите между Израел и Палестина – роля, заемана от Вашингтон в течение на десетилетия. „Палестинците ще продължат мирно да следват своите искания, докато не си върнем правата“, уточни той. „Йерусалим ще бъде порта към мира, единствено ако е столица на Палестина и ще бъде порта към войната, страха и липсата на сигурност и стабилност, не дай боже, ако ли не“, заяви Аббас. „Той е порта към мир и към война и президентът Тръмп трябва да направи своя избор“, допълни той. Президентът на Палестинската автономия поднови призива си към арабите и мюсюлманите да посещават Йерусалим, уверявайки ги, че подобни посещения не са равни на „нормализация“ на отношенията с Израел, предаде \"Фокус\" „Не ни изоставяйте. Посещенията на мюсюлмани, араби и християни дават подкрепа за града, защитават светите му места и подкрепят арабските му жители“, допълни той.", "date": "2018.01.17", "title": "Палестинският президент: Решението на  Тръмп за Йерусалим е „греховно“"}
{"url": "https://www.24chasa.bg/novini/article/6668512", "text": "Районна прокуратура – Свищов е постановила разследване във връзка с изнесената информация за изолирани в дома си лица, съобщиха от Апелативната прокуратура  На 16 януари Районна прокуратура – Свищов е уведомена от РУ на МВР  за започването на проверка по сигнал относно жена, която държи в дома си в гр. Свищов заключени своите две дъщери. Проверката на адреса е извършена от служители на РУ на МВР – Свищов и служители от Дирекция „Социално подпомагане“. На мястото присъствал и екип от ЦСМП – Свищов. Установено е, че на посочения адрес живее Пенка Стефанова ( родена 1952г.), заедно със своите две дъщери Анжела (родена 1975г) и Стефка ( родена на 1974г). Майката е осигурила на проверяващите органи доброволно достъп до жилищните помещения. На място била проведена беседа и с дъщерите .Същите са отказали да им бъде извършен обстоен преглед в МБАЛ – Свищов и са отрекли да са били държани против тяхната воля на посочения адрес. По тях не са били констатирани видими белези от физическо насилие. Нямат личен лекар, а социалната анкета е констатирала, че са „лица в риск“. Районна прокуратура – Свищов е образувала досъдебно производство за престъпление по чл. 181 от НК за това че в периода 2011 – 16.01.2018г. в гр. Свищов като е нарушено задължение към низходящите и с това същите са поставени в положение на сериозно затруднение. Под ръководството и наблюдението на РП – Свищов се извършват действия по разследване – провежда се оглед на мястото, където са живели лицата. Възложено е и провеждането на разпити на свидетели. Събират се доказателства според които ще се прецени необходимостта от назначаване на експертизи. Работата по случая продължава.", "date": "2018.01.17", "title": "Образуваха разследване за изолираните\nв дома си сестри от Свищов"}
{"url": "https://www.24chasa.bg/novini/article/6668517", "text": "Монументът \"Бузлуджа\" е сред 12-те полуфиналисти, излъчени от европейската неправителствена организация \"Европа Ностра\" като обекти, за чието спасяване може да бъде оказано съдействие. За това съобщиха днес в Стара Загора областният управител Гергана Микова и архитект Дора Иванова. Пред   архитект Иванова акцентира върху възможността държавата да работи съвместно с европейските експерти: \"Експертите, светилата на Европа, ще дойдат тук и ще направят тяхната експертна оценка и анализ на всички варианти и възможности за Бузлуджа. Това е една ръка, която ни се подава от Европа. Трябва ръка и от отсрещната страна. Държавата е тази, която трябва да действа и която трябва да работи заедно с Европа, която иска да помогне, но все пак от нас, тук, в България, зависи дали ще опазим паметника и дали ще съумеем да използваме тази голяма възможност и преимущество да бъдем в тази класация. Силно се надявам с тази номинация и тази програма да се създаде синергията от всички тези фактори - от това, че България председателства Европейския съюз, от това, че 2018-а година е на европейското наследство, от това, че Европа цени и смята Бузлуджа за най-ценния, за най-застрашения също така паметник в България и един от най-застрашените в Европа\". Областната управа на Стара Загора е осигурила охраната на Бузлуджа, стана ясно още от интервюто. Тук не става въпрос за политически кавги и политически игри, а става въпрос за културно наследство. Не го казвам аз, не го казва фондация \"Проект Бузлуджа\", казва го най-голямата и най-представителна организация за културно наследство в цяла Европа - \"Европа Ностра\", подчерта Дора Иванова. Бъдещата идея е монументът да бъде социализиран и да бъде използван като обект на културното наследство, като туристически обект и като възможност за устойчив туризъм и за устойчиво развитие, допълни архитект Иванова.  \"Аз продължавам да подкрепям идеята, че той трябва да бъде запазен във вида, в който е в момента и трябва да бъде паметник на историята. Вече оттук нататък - дали ще бъде представяна цялата българска история, или историята на мястото - е въпрос на дебат\". На 15-и март \"Европа Ностра\" ще обяви финалния списък със седемте европейски паметника, за чието съхраняване ще бъде оказано съдействие.", "date": "2018.01.17", "title": "Монументът \"Бузлуджа\" може да бъде реставриран с евросредства"}
{"url": "https://www.24chasa.bg/novini/article/6668596", "text": "Да се въведе едноинстанционно съдопроизводство по обжалване на ОВОС не само за обекти от национално значение, а и за проекти на инвеститори, които са получили клас А сертификат. Това пишат в свое открито писмо, разпространено преди малко от Асоциацията на работодателите в България, която включва КРИБ, БСК, БТПП и АИКБ.  Основен приоритет на Асоциацията на организациите на българските работодатели е създаване и поддържане на добър бизнес климат. Добрият бизнес климат по дефиниция предполага баланс на интересите на всички участници. В последните десетина години е налице очевиден дисбаланс, който от нездравословен започва да се превръща в убийствен за икономиката на България, пише в писмото.  Става дума за несъразмерно на важността и броя им влияние на шепа „природозащитници“, които в името на неясните си интереси спират всяко по-значимо инвестиционно намерение. Те са готови да спрат, и понастоящем успешно го правят, инвестиционни намерения за стотици милиони, които биха довели до сериозен икономически растеж и постепенно излизане на България от категорията „най-бедна държава в Европа“. Спира се транспортна инфраструктура, спира се рудодобив, спира се строежът на спортни-технически съоръжения. Всичко това се прави при явни закононарушения, внушения, дезинформация и манипулиране на общественото мнение, се казва в писмото на асоциацията.  Вече не става дума само за ски, втори лифт, зимен туризъм, а за икономиката на България като цяло. На рекет са подложени сектори като металургия, минно-геоложко дело, строителство, транспорт, туризъм (летен и зимен), което се превръща в системен риск за държавата ни и нас самите. Не може референдуми като този в Трън или в добруджанската община Генерал Тошево да „решават“ съдбата на икономиката на България. Тук е мястото да се обърнем към тези политици, които се опитват да се качат на гребена на референдумите, че това е игра с огъня. Двойният стандарт не е решение - ако Трън е вярно решение, то утре в Банско ще има не два, а дванадесет, а защо не и двадесет нови лифта. Обръщаме се към институциите, на които по Конституция е поверено управлението на държавата, и ги призоваваме: Да продължат законодателната политика срещу „зеления рекет“, успешно започната с промените в Закона за околната среда, като едноинстанционното обжалване на ОВОС обхване не само обектите от национално значение, но и инвестициите клас „А“ и обектите от първостепенно общинско значение; Да продължат инвестициите в ски туризма и в изграждането на втори лифт в Банско в духа на решението на МС от 28 декември 2017 г.; Да се отпушат „белите дробове“ на Витоша и да й се даде въздух, като за целта бъде спешно приет новият план за управление на природен парк \"Витоша“. Да изготвят и приложат в законодателен порядък ясни, точни, измерими и проверими критерии за представителност на екологичните организации - такива, каквито законът е наложил за представителността на организациите на българските работодатели и на организациите на работниците и служителите. Нека да поставим спазването на закона над всичко - така, както е в Европейския съюз, който имаме честта да председателстваме в момента, завършват писмото си работодателите. ", "date": "2018.01.17", "title": "Работодателите: Да спрем зеления рекет"}
{"url": "https://www.24chasa.bg/novini/article/6668592", "text": "Дърво падна на Панорамния път в София и временно блокира движението там. За щастие, няма пострадали, съобщиха от МВР. Инцидентът е станал преди минути. На място са изпратени полицаи да регулират движението. Пожарната също е там, за да вдигне дървото.  В София има още няколко паднали дървета, едно от тях е на Южната дъга. Пожарникари се отзовават на сигналите за помощ. Те разчистват пътя със специална техника. При нито един от инцидентите няма пострадали.", "date": "2018.01.17", "title": "Дърво падна на Панорамния път в София, полиция и пожарна на мястото"}
{"url": "https://www.24chasa.bg/novini/article/6668591", "text": "Проблемът с двусменния режим на обучение в училищата може да се реши чрез строеж на нови училища, с пристрояване на съществуващи училища и чрез постепенно, разумно намаляване на приема. Това каза министърът на образованието и науката Красимир Вълчев на заседанието на парламентарната образователна комисия и добави, че четвъртият вариант е да се направи цялостен преглед и преструктуриране на училищната мрежа, тъй като в някои градове има свободен фонд на професионални гимназии. Най-голям е проблемът с ученето на две смени в София, Варна, Пловдив и Бургас, обясни министър Вълчев. Сега в наредба има срок до 2020/2021 година да се премине на едносменен режим на обучение в училищата. Вероятно с общините ще обсъдим този срок и ще утвърдим планове и програми за преминаване към едносменен режим, но тези програми ще зависят от финансовите възможности дали ще има възможност да се построят нови училища или други да се пристроят, каза министър Вълчев. Той коментира, че \"този срок в този вариант е неизпълним и ще бъде коригиран, но до 2021 г. всяка година трябва да има намаление на училищата, които са на двусменен режим\". Едносменният режим позволява целодневно обучение в училищата и при него няма струпване на много ученици в определени училища, намалява се агресията и като цяло се подобрява училищната среда, заяви образователният министър. Той съобщи, че сега 298 училища са на двусменен режим на обучение, по-голямата част са две училища в една сграда, а при другите - едно училище е в една сграда на двусменен режим. Всички училища в страната са около 2400. Трябва да бъдат построени училища в големите градове, като във Варна вероятно ще бъде построена нова математическа гимназия, а в София има квартали без училища, каза министър Вълчев. По думите му в южните райони на София се налага да има строеж на нови училища. Ако през последните години се говореше повече за строеж на нови детски градини, то в следващите години фокусът ще бъде върху строежа на училища, отбеляза образователният министър. Според него много училища могат да бъдат достроени и да преминат на учене в една смяна. Вариантът за намаляване на приема на ученици обаче трябва да бъде минимален и възможен, за да не доведе до напрежение, препоръча министър Вълчев. Той коментира, че \"до седем-осем години може да се намали с над 50-60 процента броят на училищата, които са на двусменен режим\". Това ще стане чрез усилията на общините, но подпомогнати и от държавния бюджет, заяви министър Вълчев.", "date": "2018.01.17", "title": "Красимир Вълчев: Проблемът с двусменния режим може да се реши чрез строеж на нови училища"}
{"url": "https://www.24chasa.bg/novini/article/6667822", "text": "Френският президент Еманюел Макрон ще приеме в петък в Елисейския дворец германската канцлерка Ангела Меркел, за да обсъдят бъдещето на Европа и бъдещите приоритети, предаде Франс прес, цитирана от Фокус. Това ще е първата среща между Макрон и Меркел, след като в неделя консерваторите от ХДС/ХСС и социалдемократите в Германия решиха да водят преговори за управляваща коалиция.", "date": "2018.01.17", "title": "Макрон приема Меркел в Елисейския дворец в петък"}
{"url": "https://www.24chasa.bg/novini/article/6667833", "text": "Канцлерката на Германия Ангела Меркел идва в София в събота, научи \"24 часа\". Тя е уговорила посещението си с премиера Бойко Борисов. Двамата ще обсъдят приоритетите на българското председателство и актуалните европейски проблеми.                                                                                                                                                                                                                                                                                                                       ", "date": "2018.01.17", "title": "Ангела Меркел идва в София в събота"}
{"url": "https://www.24chasa.bg/novini/article/6667834", "text": "Редакторите на Уикипедия са редактирали статии, които са предизвикали недоволството на турските власти, и сега очакват достъпът до онлайн енциклопедията от територията на Турция да бъде възобновен, предаде ТАСС, като се позовава на информация на в. \"Хабертюрк\". Достъпът до сайта бе блокиран на 29 април 2017 г. заради две статии в англоезичното издание на Уикипедия. Това съдържание е отстранено и сега не можем да разберем защо сайтът все още е блокиран. С нетърпение очакваме кога ще бъде възобновен достъпът до Уикипедия, каза директорката на Уикипедия Катрин Мар. Тя уточни, че турските власти са отправили искане за отстраняване на съдържанието не към ръководството на Уикипедия, а към Доброволната линия за поддръжка, която сътрудничи със сайта. Според някои данни претенциите на Анкара са били заради свързаната с Турция статия \"Чуждестранно участие в гражданската война в Сирия\", както и заради материала \"Участие на Турция във войната в Сирия\". По информация на Анадолската агенция при прочитането на тези материали читателите са оставали с впечатление, че държавата им сътрудничи с терористи. ", "date": "2018.01.17", "title": "Променени статии в Уикипедия предизвикаха недоволството на Турция"}
{"url": "https://www.24chasa.bg/novini/article/6667716", "text": "Соченият за жертва на бандата за отвличания Наглите Васил Маникатов, който излежава 23-годишна присъда за наркотрафик, да бъде пуснат предсрочно условно от затвора. Това реши Софийският градски съд. През 2008 г. Маникатов бе отвлечен от затвора. Странният случай става, когато той бе зад решетките в Казичене, но работеше навън. Прекарва 11 дни в плен, като бе освободен срещу 241 хил. евро. Според прокуратурата той е жертва на бандата за отвличания \"Наглите\", така прие и първата инстанция. За другите 2 обаче нямаше доказателства, че той е отвлечен от тях.  23-годишната присъда на Маникатов е от наказания по няколко дела, водени у нас и в Гърция срещу него. Прокурор от градската прокуратурата и повереник на Софийския затвор се обявиха срещу освобождаването на Маникатов. Съдия Вера Чочкова обаче обяви, че затворникът е изтърпял повече от половината от наказанието си, както гласи законът. Зад решетките е бил 15 г. и 1 месец, посочи съдът. Чочкова повярва и на констатациите в доклад на затворническата администрация, в който пишело, че Маникатов се ползвал с добро име, уважавал и изпълнявал разпорежданията на служителите. \"Рискът му от рецидив е сведен до минимума. Има доказателства за поправянето му\", подчерта още съдът. Манитаков работил като хигиенист, става ясно в съдебната зала. Условието, при което Чочкова освободи предсрочно условно Маникатов, е той да се среща 2 г. с пробационен служител. Наложи му и 6 г. изпитателен срок. Окончателното решение дали той ще излезе на свобода, ще вземе Софийският апелативен съд.", "date": "2018.01.17", "title": "Пускат предсрочно от затвора сочен за жертва на Наглите"}
{"url": "https://www.24chasa.bg/novini/article/6667798", "text": "Млада жена скочи от 9-ия етаж на блок в кърджалийския квартал „Веселчане“ и загина на място. Сигналът бил подаден на спешния телефон 112 минути преди 11 часа в сряда. На място била изпратена линейка, но пристигналите медици само констатирали смъртта. Трупът на 30-годишната жена е транспортиран в кърджалийската болница за аутопсия. Жената живее в блока от около половин година, почти не сме имали контакт с нея. Знаехме, че има някакъв здравословен проблем, разказаха съседи.", "date": "2018.01.17", "title": "Млада жена скочи от 9-ия етаж на блок в Кърджали и загина (Обновена)"}
{"url": "https://www.24chasa.bg/novini/article/6667879", "text": "Успехът на българското председателство на Съвета на ЕС ще бъде успех за цяла Европа. Ще се стараем много, заяви премиерът Бойко Борисов на съвместна пресконференция в Страсбург с председателя на Европейския парламент Антонио Таяни. Изключително съм доволен и благодарен - ръководителите на всички парламентарни групи показаха доброжелателност към България за следващите шест месеца, добави той по повод днешния дебат за българското председателство в ЕП. Догодина са изборите за ЕП, ще се структурира нова Европейска комисия. Трябва да обединим усилия темите, по които трябва да има решение, да успеем да решим, допълни премиерът. Той настоя кохезионната политика да бъде запазена в следващия многогодишен бюджет на ЕС, предава БТА В отговор на последвалите въпроси Борисов посочи, че има много добър диалог с колегите си от Вишеградската група (Полша, Унгария, Словакия и Чехия). Всички идваме от източния блок, живели сме в условията на социализъм, Варшавски договор, знаем какво е нищета и да има банани само за Нова година. Постигнатото в държавите от Източна Европа са уникални неща. Ако е било лесно, и в България да е имало метро, магистрали, пречиствателни станции. Благодарение на Старата Европа, на основата на кохезионните фондове, сега сме в пъти по-конкурентоспособни, коментира Борисов. Той отбеляза, че Стара Европа е отделила от парите на своите данъкоплатци за достиженията в Източна Европа и за достигане на изравняване на доходите - това, което хората очакват най-много. Не само сме задължени и признателни - освен пазар, всички присъединили се държави допринасяме за конкурентоспособността, културата, многообразието, геостратегически. Ние сме голямо семейство - ако в едно семейство почнат да се мерят кой е по-важен, няма как да живее щастливо, мирно и благополучно. Затова с повече такт, дипломация, в диалог, мога да говоря с едните и с другите. Мисля, че това е пътят. Нито без Вишеградската четворка Европа ще бъде същата. Те са не само естествен, а жизненоважен елемент в Обединена Европа. Всички сме се подписали под правилата на ЕС, трябва да ги спазваме, както прави България, заяви Борисов. Срещнах неочаквана подкрепа от европейските социалисти. След като българските социалисти на пленум решиха да не подкрепят Истанбулската конвенция. Видяхте аплодисментите, че моето правителство я прие. В 95 процента от времето отговарях на въпросите на Зелените. Останалите подкрепиха нашата политика и огромните ни усилия. Видяхте въпрос, който не отговаряше на истината - за парка Пирин. Затова съм готов с подписа си да гарантирам, че става въпрос само за втория лифт. В Швейцария и Австрия има десетки пъти повече лифтове. Всичко, различно от втори лифт, няма да се случи. Не сме виновни за нашите коалиционни партньори, че се разделиха и не можаха да влязат в парламента, коментира премиерът. Благодарение на битката с корупцията и контрабандата, вкарахме милиарди в бюджета. Не казвам, че сме идеални. Гарантирам, че в следващите 1-2 години ще се справим с всичко останало. Борбата с контрабандата и корупцията ще продължи на всички нива. Няма да допуснем насилие над жените и децата в България, допълни премиерът по повод Истанбулската конвенция. Таяни посочи, че ЕП е готов да работи с българското правителство. Много сме доволни, че премиерът Борисов подчерта важността на ЕП. Високо оценихме думите, че България ще направи всичко за намирането на решения по въпроса с миграцията и промените на регламента от Дъблин. Българското председателство ще подготви почвата за следващия многогодишен бюджет на ЕС. Премиерът бе бурно аплодиран, надавям се това да е добър знак за председателството, добави Таяни. Балканите са много важни за Европа. В Косово вчера имаше убийство. В Босна и Херцеговина се наблюдава присъствие на джихадисти. В края на този месец ще посетя Сърбия и Черна гора. Тук сме на едно и също мнение. Тройката институции (ЕП, ЕК и Съветът) изпращат важно послание към тази част на света, отбеляза председателят на ЕП.", "date": "2018.01.17", "title": "Борисов: Успехът на нашето председателство ще е успех за цяла Европа (Видео)"}
{"url": "https://www.24chasa.bg/novini/article/6667939", "text": "Учебен самолет е претърпял катастрофа в западната част на Турция, съобщава ТАСС, позовавайки се на телевизия ТРТ. В катастрофата са загинали трима военнослужещи, съобщава турския в. \"Ени шафак\", който цитира изявление на валията на окръг Ъспарта. По данни на изданието учебен военен самолет CASA CN-235 се е разбил в района на град Ялвач, окръг Ъспарта, около 14.30 часа местно време, предаде БТА. Причините за инцидента все още не са установени.             ", "date": "2018.01.17", "title": "Учебен самолет се разби в западната част на Турция, трима загинали (Обновена)"}
{"url": "https://www.24chasa.bg/novini/article/6667949", "text": "Два автомобила – със сръбска и хасковска регистрация са катастрофирали на кръговото движение на Сточна гара. Има материални щети по колите. Движението е леко затруднено, но не е спряно. Застрахователи описват щетите.                                                                                                                                                                                                                                                                                                                       ", "date": "2018.01.17", "title": "Катастрофа между две коли на кръговото на Сточна гара в София"}
{"url": "https://www.24chasa.bg/novini/article/6667970", "text": "„Българските приоритети бяха представени по един много убедителен и ясен начин. Благодарни сме за подкрепата, която получихме от всички политически партии в ЕП и от признанието от председателя на ЕК Жан Клод Юнкер за това, че са ясни и добре подбрани“. Това каза министърът за Българското председателство на Съвета на ЕС 2018 Лиляна Павлова в Страсбург, пред медиите днес след представянето на приоритетите на Българското председателство пред Европейския парламент от министър-председателя Бойко Борисов, съобщиха от пресцентъра на Министерството за Българското председателство. Министър Лиляна Павлова акцентира на това, че страната успя да върне темата за Западните Балкани в общоевропейският дневен ред и да насочи вниманието на институциите към дебата за бъдещето на Европа, дигиталния дневен ред, към сигурността и стабилността на континента. На днешното заседание страната получи ясно подкрепа в борбата с корупцията, каза още министърът за Българското председателство на въпрос. „България има воля за борба с корупцията, върви по прав път по отношение на мерките и законодателството и това, по което се работи, дава резултат, който е видим през икономическите показатели – ръста на икономика, намаляващата безработица и увеличаването на инвестициите“, допълни тя.", "date": "2018.01.17", "title": "Лиляна Павлова в Страсбург: Получихме подкрепа и признание, че сме на прав път"}
{"url": "https://www.24chasa.bg/novini/article/6667993", "text": "Софийският градски съд отказа да пусне от затвора предсрочно Любомир Димитров-Гребеца, осъден за това, че е част от групата за отвличания \"Наглите\". До момента Димитров е излежал близо девет години от присъдата си. Остава му по-малко от година. Администрацията на затвора смята, че Димитров не се е поправил. Има риск той да извърши друго престъпление. Освен това той е подсъдим и за двойно убийство-дело, което още не е приключило. На това становище е и прокуратурата, предаде БТА. Димитров не се съгласи с казаното и поиска са бъде пуснат предсрочно от затвора. Това е поредното искане на Димитров да излезе предсрочно условно от затвора от половин година насам, но досега молбите му не бяха удовлетворени. Гребеца е подсъдим и по друго дело за 2 убийства. По-рано днес градският съд пусна предсрочно на свобода Васил Маникатов. Той е сочен за една от жертвите на групата за отвличания \"Наглите\". Двете решения на съда не са окончателни. Последна дума има апелативната инстанция.", "date": "2018.01.17", "title": "Любо Гребеца от \"Наглите\" остава в затвора"}
{"url": "https://www.24chasa.bg/novini/article/6668018", "text": "Партиите, привърженици на независимостта на Каталуня, избраха Роже Торен за председател на новия каталунски парламент, предадоха световните агенции, цитирани от БТА. Торен бе предложен за поста вчера от Републиканската левица на Каталуня. За него днес гласуваха 65 депутати, а 56 бяха против. Във вота не участваха осемте депутати от партиите, подкрепящи независимостта, които са в ареста или в доброволно изгнание в Брюксел. Сред тях е и отстраненият от Мадрид каталунски лидер Карлес Пучдемон. Роже Торен е на 38 години. Той е политолог по образование и е бил депутат в предишните два парламента на Каталуния. Той е най-младият председател в историята на каталунския парламент.", "date": "2018.01.17", "title": "Избраха политолога Роже Торен за председател на каталунския парламент"}
{"url": "https://www.24chasa.bg/novini/article/6668127", "text": "Над хиляда жители на Косовска Митровица изпратиха ковчега с тялото на убития вчера косовски сръбски политик Оливер Иванович, предаде ТАСС, позовавайки се на сръбската национална телевизия РТС. Ковчегът бе изнесен от сградата на неговата партия Гражданска инициатива, където бе поставен снощи за поклонение. След това катафалката тръгна по улиците на града, а след нея се проточи колоната на гражданите, дошли да го съпроводят в последния му път. По маршрута също стояха хора, отдаващи последна почит на Иванович, предава БТА. Прощаването с лидера на Гражданска инициатива започна снощи и продължи цяла нощ. Десетки хора чакаха на опашка пред офиса на партията, за да запалят свещи и сложат цветя край ковчега. Бдения бяха организирани и в много храмове в големите градове в Сърбия. На изхода на града се оформила дълга колона автомобили, която съпроводи катафалката до границата със Сърбия. От съображения за сигурност движението в града бе спряно, а навсякъде патрулираше полиция. Над града няколко пъти прелетя хеликоптер на силите на НАТО КейФОР. Иванович бе убит вчера в Косовска Митровица пред офиса на ръководената от него партия. Аутопсията показа, че е получил 6 огнестрелни рани. Оливер Иванович ще бъде погребан утре на Новото гробище в Белград.", "date": "2018.01.17", "title": "Над 1000 души изпратиха ковчега с тялото на убития Оливер Иванович"}
{"url": "https://www.24chasa.bg/novini/article/6668003", "text": "Ректорите на 23 университета, които са най-добрите според рейтинговата система за 2017 г., получиха отличия на стилна церемония във Военния клуб в София в петък. Тя събра академичния елит, министри, кметове и бизнеса. Специални табели получиха университетите, които са първи по професионални направления. Партньори бяха “Дънди прешъс металс”, УниКредит Булбанк, “Каолин” и “Технополис”. Представителят на “Кварцверке” за България Волф Харлфингер, който е и главен изпълнителен директор на “Каолин” и Радомир Чолаков, изпълнителен директор на “Каолин”, връчиха отличието на проф. Митко Георгиев, ректор на Химикотехнологичния и металургичен университет – София. Д-р инж. Илия Гърков, изпълнителен директор на “Дънди прешъс металс България”, даде приза на проф. Любен Тотев, ректор на Минно геоложкия университет. Федерико Бедини, директор “Човешки ресурси” на УниКредит Булбанк, връчи наградата на УНСС. Взе я зам.-ректорът доц. Стела Рачева. Вижте тук какво мислят представителите на бизнеса за церемонията и за висшето образование в България. За да сме толкова иновативни, разчитаме на знанията, които дават нашите висши училища “Гордея се, че съм възпитаник на Минно-геоложкия университет. Уникално е студент да връчва награда на своя преподавател” – коментира д-р инж. Илия Гърков, вицепрезидент на “Дънди прешъс металс” и изпълнителен директор за България. “Образоването е инвестиция в бъдещето. Сред най-устойчивите инвестиции, които дружествата на “Дънди” правят в България, са развитието на собствена професионална гимназия за чуждоезиково обучение в Челопеч, партньорствата с Минно-геоложкия и Софийския университет и подпомагането на редица образователни проекти на местно и национално ниво. Дружествата ни се развиват много динамично и скоро България ще има своя първи дигитален рудник “Челопеч”. За да сме толкова иновативни, разчитаме много на знанията, които дават нашите университети, и се стремим да обвързваме теорията с практиката чрез различни стажантски програми и обучения за преподаватели. Нашите служители са основно възпитаници на българската образователна система”. Сътрудничеството на всеки добър бизнес с университетите е от полза и за двете страни Взаимодействието и сътрудничеството на банката, на всеки добър бизнес, с университетите, е от полза и за двете страни. Изградили сме партньорства с много университети в България, за да дадем възможност на най-добрите студенти да се запознаят с възможностите за професионално развитие при нас. За нас в банката инвестициите в образованието са част от основния ни бизнес. От една страна, е развитието на хората, на уменията и знанията на настоящите и бъдещите ни колеги, от друга - инвестираме и в подобряването на финансовата култура, а оттам повишаване на възможностите за подобряване на благосъстоянието на настоящите и бъдещи наши клиенти. Университетското образование в България се съизмерва с международните стандарти, а в някои области дори ги изпреварва Награждаването на най-добрите университети в страната беше вдъхновяващо събитие. То показва, от една страна, какво голямо значение се отдава на висшето образование от страна на политиката и бизнеса, а от друга страна, демонстрира колко амбиции и усилия влагат университетите за повишаване на качеството на подготовката в техните факултети. Поздравяваме всички наградени за постигнатите от тях успехи! Убеден съм, че сферата на образованието има един много съществен принос за напредъка на България. Образованието е в основата на успехите на предприемачеството, благодарение на него се създават иновациите, стимулират се инвестициите и се създават работните места и растежът. От личен опит зная, че университетското образование в България без съмнение се съизмерва с международните стандарти, а в някои области дори ги изпреварва. В професионалните сфери, в които работим, ние, в “Кварцверке” и “Каолин” се стараем според силите си да подпомагаме процеса на трансфер на европейско ноу-хау и добри практики към българските висши училища, с които имаме дългосрочно партньорство. Чрез студентски практики, стажове и екскурзии, включително в Германия, искаме да запознаем българските студенти с начина, по който се интегрират науката и практиката в Германия и вярваме, че този опит те ще пренесат и тук, за общо добро. Нека се обърне внимание обаче и на средното професионално образование, което все още не отговаря на очакванията на бизнеса. Според нас в тази област също може да се направи много. С центровете за дуално обучение, които изграждаме в “Каолин” ЕАД, искаме да насърчим и тези процеси. Убедени сме, че укрепването на средното ниво на образователната система ще се отрази благотворно и на висшето образование.", "date": "2018.01.17", "title": "Бизнесът за най-добрите университети"}
{"url": "https://www.24chasa.bg/novini/article/6668154", "text": "Кметовете ще могат да сключват договори с частни фирми за охрана, записа окончателно парламентът с приети на второ четене текстове от новия Закон за частната охранителна дейност. Това стана възможно след като депутатите разрешиха частната охранителна дейност за урбанизирани територии. Изисква се лиценз, който може да се издава за територията на цялата страна или на територията на отделна област. Текстът срещна отпор от БСП, които поискаха да отпадне. Давате възможност на местната власт да изпълнява задачи на МВР като натоварвате общините и финансово, докъде сте готови да стигнете, коментира Красимир Янков, предава БТА. Даваме възможност всеки кмет, ако прецени, че има нужда, да има законно основание да сключи договор за частна охранителна дейност, обясни Маноил Манев /ГЕРБ/. Време е да се обединим около този закон, за да покажем грижа и за сигурността, и за бизнеса, призова той. Частна охранителна дейност по отношение на имущество - собствено или ползвано на законно основание, може да се извършва и от търговци, които притежават лиценз или удостоверение за извършване на частна охранителна дейност. Министърът на вътрешните работи издава наредба за реда, по който лицата удостоверяват, че отговарят на изискванията на този закон. Според Красимир Янков целта на управляващите е да бъде премахната конкуренцията в частната охранителна дейност в полза на фирмите, близки до ГЕРБ. С други разпоредби се дава възможност на частните охранители да са въоръжени или невъоръжени като въоръжената охрана ще трябва да спазва изискванията на закона за оръжията и боеприпасите. При осъществяване на дейностите могат да бъдат използвани също физическа сила, помощни и технически средства в случаите и при условията, посочени в този закон. Утре парламентът продължава да обсъжда и гласува на второ четене текстовете от законопроекта, внесен от Министерския съвет.", "date": "2018.01.17", "title": "Кметовете ще могат да сключват договори с частни фирми за охрана"}
{"url": "https://www.24chasa.bg/novini/article/6668155", "text": "\"България приветства приемането на Стратегията за предотвратяване на отпадъците от пластмаси. По време на Българското председателство ще бъдат проведени дискусии по различните законодателни и незаконодателни мерки, заложени в стратегията.\" Това е заявил министърът на околната среда и водите Нено Димов по повод представянето на стратегията, цитиран в съобщение от МОСВ. \"Пластмасовите отпадъци: европейска стратегия за опазване на планетата, защита на гражданите ни и предоставяне на възможности на отраслите ни\" представлява незаконодателен документ на Европейската комисия. Целта е да се преодолее негативният отпечатък на пластмасите върху околната среда. Документът ще начертае мерки, които да доведат до насърчаване на разделното събиране и рециклирането на пластмасови отпадъци, както и до ограничаване изхвърлянето на пластмасови отпадъци в околната среда и предотвратяване навлизането на микропластмаси в морска среда. Ще бъде поставен акцент и върху производството и употребата на биоразградими и компостируеми пластмаси. Мерките са от изключителна важност, защото целят повишаване на качеството на живот на гражданите чрез намаляване на замърсяването в околната среда. Те ще бъдат съпроводени и с конкретни предложения за стимулиране на инвестициите в иновативни решения и проекти. Българското председателство ще проведе заседания за дискусия на Работна група \"Околна среда\" в Съвета на ЕС по отделните точки от документа, информират от МОСВ. В рамките на заседанията и обсъжданията на стратегията, България като председател ще цели постигане на консенсус в позициите на държавите членки към оптимален баланс между необходимостта от намаляване на екологичния отпечатък на пластмасата, отчитайки икономическия, социален и здравен аспект на прилаганите мерки. Очаква се работа по формулирането и обсъждане на Заключения на Съвета по тази тема.", "date": "2018.01.17", "title": "България приветства новата европейска стратегия за пластмасите"}
{"url": "https://www.24chasa.bg/novini/article/6668241", "text": "Възможностите за развитие на сътрудничеството между България и Азербайджан обсъдиха председателят на Народното събрание Цвета Караянчева и председателят на Групата за приятелство с България в Милли Меджлиса /еднокамерния парламент - бел.ред/ на Азербайджан Рауф Алиев, съобщиха от пресцентъра на Народното събрание. Делегация на Групата за приятелство с България в Милли Меджлиса е на посещение в България по покана на председателя на Групата за приятелство България - Азербайджан в 44-то Народно събрание Хамид Хамид. Цвета Караянчева е уверила госта, че традиционно добрите отношения между двете страни ще продължат да се задълбочават и ще стават още по-динамични. Тя е подчертала важността на сътрудничеството в областта на културата, туризма, енергетиката и в другите сфери на икономиката. Цвета Караянчева е припомнила резултатите от визитата на премиера Бойко Борисов в Баку и отбелязала, че първата редовна въздушна линия между България и Азербайджан ще стимулира туристическия обмен между двете страни. Рауф Алиев е посочил, че България е дружеска страна и е изразил задоволство, че тя в момента председателства Съвета на ЕС. Той е подчертал, че е важно двете страни да гледат напред и да развиват отношенията си в сферите на енергетиката, транспорта, новите технологии, културата и спорта. Постигнатата между България и Азербайджан договореност ще позволи от 2020 г. страната да получава 1 млрд. куб. метра азербайджански природен газ годишно, е посочил гостът. Посланикът на Азербайджан у нас Наргиз Гурбанова е заявил, че отношението в България към нейната страна винаги е било много топло, независимо от това кой е управлявал. Тя е отбелязала значението на взаимодействието между двете страни в областта на транспорта и посочила, че сътрудничеството е за благото на двата народа. Председателят на Групата за приятелство България - Азербайджан в парламента - Хамид Хамид, е съобщил, че с неговия колега Рауф Алиев са решили между двата парламента да се състоят турнири по футбол и тенис. Тема на разговора е била развитието на парламентарното сътрудничество между двете държави, както и партньорството в конкретни области. Българските депутати са посочили като пример разкритите преди дни директни полети между Баку и София, които ще доведат до задълбочаване на отношенията между двете държави в много сфери като туризъм, бизнес, образование и спорт.", "date": "2018.01.17", "title": "Караянчева: Отношения между България и Азербайджан ще стават все по-динамични"}
{"url": "https://www.24chasa.bg/novini/article/6667391", "text": "Софийският университет \"Св. Климент Охридски\" с дълбоко прискърбие съобщава за кончината на проф. Никола Маргаритов - изтъкнат специалист и преподавател по ихтиология, рибовъдство и аквакултури. Преобладаващата част от своя живот проф. Маргаритов работи в Катедрата \"Обща и приложна хидробиология\" /Хидробиология и ихтиология/ на Биологическия факултет на СУ, на която е дългогодишен ръководител. Проф. Никола Маргаритов има големи заслуги за развитието на Катедрата и за подобряването на учебните планове на специализациите по хидробиология и ихтиология, на магистърската програма по приложна хидробиология и аквакултури, за подготовката на млади специалисти по ихтиология, сладководно рибовъдство и аквакултури в България, Гърция и други страни. Проф. Маргаритов притежаваше широка биологична и обща култура и качествата на човек с открит характер, честен и конструктивен, готов да помогне на всеки, особено на младите си колеги и студентите, посочват от академичната общност на Софийския университет.", "date": "2018.01.17", "title": "Почина проф. Никола Маргаритов от Софийския университет"}
{"url": "https://www.24chasa.bg/novini/article/6667393", "text": "16 – годишен от курорта Вършец ограбил над 5 пъти училище „Иван Вазов“. Изпеченият крадец задигнал 700 лева от столовата и потрошил кафе автомат като щетата е за 500 лева, разкриха полицаите. С парите от грабежа заедно със свой връстник заминали за Монтана, там си купили мобилни телефони, дрехи и преспали на хотел. Зад гърба си има вече дебело досие с 10 кражби. Полицията е изпратила сигнално писмо до директора на училището да стегнат прозорците, за да се предпазят от взломни кражби. Тийнейжърът ще бъде изправен пред съда за деянията си. Очаква се магистратите да вземат възпитателни мерки или да го настанят в интернат. През декември същият издебнал когато го нямало стопанина и нахлул в частна къща. Задигнал пътеки и килими, които продал във Вършец. След като взломил балконска врата, проникнал в апартамент в курортното градче, собственост на 72-годишен жител на гр. София, откъдето извършил кражба на строева военна униформа, маслена картина от местен художник, 5 килима тип \"Персийски\", 5 пътеки тип \"Персийски\", 2 зимни дамски якета и неустановен брой дамски блузи. Двете момчета са направили пълни самопризнания и са върнали част от вещите. Работа по случая продължава РУ Вършец.", "date": "2018.01.17", "title": "16-годишен апаш ограбил над 5 пъти училището във Вършец"}
{"url": "https://www.24chasa.bg/novini/article/6667414", "text": "Гръцкият премиер Алексис Ципрас обмисля промени в своя кабинет, за които решението по всяка вероятност ще дойде след срещата на Еврогрупата, планирана за 22 януари, съобщава Нюз.ин. Сондажите около тези промени зачестиха, след като заместник-министърът на образованието подаде оставка по собствено желание и това стана преди гласуването на законопроекта с новите мерки за икономии, предава БТА. Ципрас прие оставката на Костас Зурарис, но остави вакантен неговия пост, което навежда на мисълта, че ново назначение би могло да се очаква в рамките на замислените от премиера промени в неговия кабинет. Какви обаче ще са тези промени - радикални или коригиращи? За момента няма ясен отговор поради факта, че Ципрас все още не е разкрил картите си, отбелязва изданието. От близкото му обкръжение твърдят, че министър-председателят възнамерявал да направи структурни, а не широки промени, като щял да остави открита възможността във всеки момент да може да прибегне, ако поиска, до предсрочен вот. Засега е неизвестно кога точно Ципрас ще обяви своите намерения. Преценява се, че това би могло да стане не по-късно от края на януари - началото на февруари, тоест след срещата на Еврогрупата /от нея Атина очаква зелена светлина за поредния транш от договорените заеми/. По същото време гръцкият премиер се предвижда да бъде и в Давос за участие в Световния икономически форум. Междувременно интерес представлява и фактът, че правителственото мнозинство в парламента нарасна с още един депутат и вече наброява не 154, а 155 депутати. Това е независимата представителка Теодора Мегалоиконому, която при гласуването в понеделник подкрепи законопроекта с новите мерки, като по този начин заяви своята подкрепа за парламентарното мнозинство на коалицията. Анализатори смятат, че \"възлова\" в тази насока ще е евентуална преоценка, която би могла да се очаква за връзките между коалиционните партньори в кабинета - Ципрас и Каменос, а също и за ролята на партията Независими гърци в правителствената схема. Причината за това е, че отношенията между двете партии от коалицията се оценявали като може би непредвидим фактор, след като лидерът на партията Независими гърци Панос Каменос се разграничи от позицията на кабинета по спора за Македония. Опитни представители от кабинета за момента не са констатирали сериозни сътресения или пукнатини в коалицията, но през последните дни те се дистанцираха от водача на Независимите гърци, който поиска референдум за името на Македония, въпреки несъгласието, изразено от другия коалиционен партньор - партията СИРИЗА, а след това в парламента Панос Каменос запази мълчание на дебатите по законопроекта с новите мерки за икономии, посочва Нюз.ин.", "date": "2018.01.17", "title": "Ципрас обмисля промени в кабинета си"}
{"url": "https://www.24chasa.bg/novini/article/6667416", "text": "Председателят на Европейската комисия Жан-Клод Юнкер заяви, че все още е валидно предложението Великобритания да остане в ЕС, независимо че двете страни влязоха във втората фаза от преговорите си за разделяне, предаде Асошиейтед прес. Юнкер каза пред Европейския парламент днес, че член 50 бе задействан затова Великобритания да напусне блока, но има друг член, който \"им позволява да се присъединят отново и аз с радост бих улеснил това\", предава БТА. \"Не изхвърляме британците навън. Искаме да останат. И ако те пожелаят, трябва да им бъде позволено да останат\", каза Юнкер пред евродепутатите.", "date": "2018.01.17", "title": "Юнкер: Ако британците пожелаят, нека останат в ЕС"}
{"url": "https://www.24chasa.bg/novini/article/6667442", "text": "На 17 януари 2018 година в 01:35 часа чрез ЕЕН 112 в полицията е постъпил сигнал за мъж, отнел пари и лотарийни билети от бензиностанция в село Тотлебен. Това съобщиха от ОДМВР-Плевен. По първоначална информация нападателят е заплашил с оръжие служител на обекта. Местопроизшествието е посетено от полицейски служители и е извършен оглед. Под ръководството на прокурор от Плевенската прокуратура се извършват процесуално-следствени действия и издирвателни мероприятия за установяване и задържане на извършителя.", "date": "2018.01.17", "title": "Въоръжен откраднал пари и лотарийни билети от бензиностанция в Плевенско"}
{"url": "https://www.24chasa.bg/novini/article/6667444", "text": "Парламентът отхвърли искане на БСП за създаване на Временна комисия за установяване на факти и обстоятелства, свързани с изпълнението на Националната програма за енергийна ефективност на многофамилни жилищни сгради. В мотивите на вносителите се посочва, че в доклад на Сметната палата за извършен одит за отчета на изпълнение на държавния бюджет за 2016 г., оповестен преди месец, се посочва, че няколко разпоредители с бюджетни средства не са спазили изискванията на Закона за публичните финанси и е нарушена бюджетната дисциплина. Най-голямо увеличение на капиталови разходи през годината спрямо закона е направено по бюджета на Министерството на регионалното развитие и благоустройството /МРРБ/ - в размер на над 1 млрд. лв. Увеличението е било необходимо за изпълнение на програмата за саниране. Според вносителите липсва контрол, средствата са се изразходвали без ясни критерии и това е довело до некачествено строителство и ограничена конкуренция, предава БТА. Александър Ненков от ГЕРБ заяви, че създаването на комисия не би довело до нещо продуктивно. Опозицията според него търси само политически ефект. Програмата се харесва от хората, МРРБ има своите забележки и търси начин да подобри програмата, каза той. До 2019 г. има осигурен ресурс, тези 2022 сгради ще бъдат довършени, каза Ненков и допълни, че трябва да се мисли как програмата да бъде продължена.", "date": "2018.01.17", "title": "Отхвърлиха искане на БСП за временна комисия за програмата за саниране"}
{"url": "https://www.24chasa.bg/novini/article/6667431", "text": "При съвместна акция на служители от ГДБОП, ТЗ БОП - В. Търново и РУ - Павликени е установен 49-годишен мъж от Павликени, отглеждал наркотични вещества. Във вторник при извършена проверка на имот в Павликени, обитаван от 49-годишния И. К. от същия град, са установени и иззети апаратура за отглеждане на канабис, 305 гр. от наркотичното вещество, саксии и др. вещи, имащи отношение към престъпната му дейността. В хода на разследването е изяснено, че изграждането на помещението, апаратурата и отглеждането на наркотичното вещество са дело на 49-годишния павликенчанин. По случая е започнато досъдебно производство.", "date": "2018.01.17", "title": "Антимафиоти откриха наркооранжерия \nв Павликени"}
{"url": "https://www.24chasa.bg/novini/article/6667441", "text": "Срам или страх - според съседи това може да е мотивът, с който 65-годишната Пепа е крила от света двете си дъщери в къща в Свищов.   след сигнал на съсед, че пенсионерката държи против волята им хора в дома си. Поводът бдителният комшия да се усъмни - купувала от близкия магазин хранителни продукти повече от необходимото за сам човек. На адреса следобед във вторник се изсипали полицаи, социални, линейка. Започнали разпити на съседи, беседи с майката. Вестта, че интелигентните висшистки Стефка и Анжела не правят кариера в София, както твърдяла майка им, а са затворници в бащиния си дом, потресе тези, които ги познават. Според съседите, майката на двете сестри била вдовица, поздравявала всеки, била тиха и скромна. \"Даже не мога да повярвам, че това се е случвало. Все пак са големи хора, не са деца. Явно жената има някакво заболяване, а дъщерите й са били съпричастни с нея, може да ги е заплашвала с нещо, че ще се самоубие например и те доброволно са станали затворници\", гадаеше жена от близък хотел. \"Никой по улицата не е предполагал какво се случва в тази къща. Срещаме майката, разговаряме, но тя казваше, че децата й живеят в София. От 6 години съм се върнала тук и не съм ги виждала. Майката се държеше спокойно, нищо не е подсказвало, че е възможен такъв ужас до портата ми. Не сме чували някакви подозрителни викове или шумове, или нещо, което би издало присъствие на други хора\", разказа Цветана Трайкова. Тя си спомни, че като деца Стефка и Анжела били много будни. Едната пишела стихове, другата рисувала, а по-малката сестра завършила с отличие.\"Изобщо никакви подсказки, че е възможно нещо такова. Може да е било генетично заложено и по някаква причина да се е отключило нещо психическо. Майката или се е срамувала, или се е страхувала, това са двете причини, по които би могла да постъпи по този начин, като все още не мога да си обясня как ги е държала затворени - вързани ли, с опиати?\", разсъждава Цветана. Единственото, което й се сторило подозрително е, че когато искала на Пепа телефонни номера на дъщерите, защото децата й искали да се свържат с тях, тя винаги някак извъртала. \"Или подминаваше, или казваше, че ще ги даде, но нищо\", допълни Цветана. 23-годишната Силвана пък се притеснява някой от обитателите  в \"къщата на ужасите\" да не излезе и да я нападне по улицата. \"Никога не съм виждала дъщерите на Пепа, което е наистина много зловещо. Срещнах  майката и тя ме заля с обиди, клетви, беше доста агресивна, явно афектирана от случилото се\", твърди Силвана. Янка Манчева, чиято къща е на метри от тайнствения имот пък си спомня, че виждала сестрите преди 8 години и й се сторили доста променени. \"Аз не бях в България. Върнах се да гледам баща си през 2009 г. Докато го гледах, съм ходила у тях да пия кафе. Стефчето беше студентка в Художествената академия, а пък Анжела завърши Стопанската академия тук и след това в София нещо е учела пак. Зная, че Пепа заложи апартамент, за да им помага в учението и да им плаща квартири. Аз, когато се срещах с тези момичета през 2009 г. в къщата, ми се стори, че не са тези момичета, които познавах преди, нещо на психическа основа не бяха добре. Поведението им, особено Анжела не беше съвсем адекватна, но аз го отдадох на претоварване. Пепа казваше, че са добре, че ще си дойдат\", продължи Янка. Майката Пепа обаче обяснила пред полицаите, че дъщерите сами не искали да излизат и не ги е държала насила в къщата. От проверката дотук няма данни за извършено престъпление, съобщиха от ОД МВР. Върху тях не е извършвано насилие, не са били връзвани, малтретирани. Образувана е преписка и работата със странното семейство продължава. Според социалните работници не е имало нужда от настаняването на сестрите в социално заведение.\"Те са дееспособни, не са под запрещение и не са освидетелствани. Бяха на топло, имаха прясно сготвена храна и твърдят, че по собствено желание не са прекрачвали прага на дома си навън. Отказват психологическа, психиатрична и друга медицинска помощ\", обясни шефката на Социалната служба в Свищов Милена Илиева.  Тепърва прокуратурата ще разплита граничещия с психотрилър сюжет и ще решава дали да поиска от съда принудителното настаняване на някого от семейството на принудително лечение.\"Работи се много активно и максимално изчерпателно, за да изясним какво се е случило с тези жени\", каза прокурор Блага Георгиева.", "date": "2018.01.17", "title": "Затворници или доброволни отшелници от 6 г. са 2 сестри, крити от майка си в Свищов?"}
{"url": "https://www.24chasa.bg/novini/article/6667476", "text": "Пожар изгори жилище във Враца. За щастие пострадали няма, но при инцидента са засегнати съседни апартаменти, разказа  Предполага се, че огънят е тръгнал от електрически нагревател. Съседите са в шок. По думите им в изгорелия апартамент живее психично болен мъж, който е неконтролируем и от години ги тормози. Хората настояват да бъде настанен в специализирана институция. Съседите отказват да застанат с лицата си пред камера, но са категорични, че се страхуват за живота си, защото съседът им е посягал. Близките на 38-годишният мъж, който по време на пожара не е бил у дома си, също отказаха коментар пред камера. По случая е образувано досъдебно производство", "date": "2018.01.17", "title": "Пожар изпепели апартамент във Враца, пострадаха и съседни жилища"}
{"url": "https://www.24chasa.bg/novini/article/6667495", "text": "Полицията в Косово е взела материалите от охранителните камери, разположени в близост до мястото, където във вторник бе убит Оливер Иваночив, съобщава сръбската информационна агенция Tanjug. Това е съобщил началникът на полицейското управление в Косовска Митровица Желко Боич, предаде \"Фокус\". Иванович, който е известен като един от лидерите на косовските сърби, бе убит във вторник от неизвестен нападател, открил огън срещу него от движещ се автомобил, който по-късно е намерен унищожен на около километър от местопрестъплението.", "date": "2018.01.17", "title": "Записи от видеокамери може да са записали\nубийството на Оливер Иванович"}
{"url": "https://www.24chasa.bg/novini/article/6667509", "text": "Министър-председателят Бойко Борисов проведе телефонен разговор с президента на Косово Хашим Тачи по повод убийството вчера на един от лидерите на косовските сърби Оливер Иванович. Борисов остро осъди убийството и изрази съболезнованията си към близките и съмишлениците на политика. Това съобщиха от Пресслужбата на кабинета. Българският премиер изрази надежда, че трагичният случай няма да попречи за нормализирането на отношенията между Прищина и Белград и настоя за личната ангажираност на косовския президент за възстановяване на диалога. „В Страсбург темата за интеграцията на Западните Балкани е приоритет. Запознах членовете на Европейския парламент с мотивите ни защо страните от региона заслужават европейска перспектива, но усилия трябва да се полагат от всички. Разчитам и на Вашата помощ случаят в Косовска Митровица да не ни отклонява от голямата цел“, посочи Бойко Борисов и призова за активна работа за разкриване на убийството. Президентът Тачи подчерта, че правоохранителните органи в Косово ще направят всичко възможно да бъде открит убиецът и поръчителите. „Няма да позволим този инцидент да ни отклони от нашата цел за нормализация на отношенията ни със Сърбия“, каза той. По-късно във фейсбук Борисов написа:  Разговорях с президента на Косово Хашим Тачи по повод вчерашното убийство на един от лидерите на косовските сърби Оливер Иванович. Изразих надежда, че трагичният случай няма да попречи за нормализирането на отношенията между Прищина и Белград. Президентът Тачи подчерта, че правоохранителните органи в Косово ще направят всичко възможно да бъдат открити убиецът и поръчителите.", "date": "2018.01.17", "title": "Борисов разговаря с косовския президент по повод убийството на Оливер Иванович"}
{"url": "https://www.24chasa.bg/novini/article/6667522", "text": "Шофьор с 5,24 промила алкохол ще бъде съден в Русе. Това съобщават от областната дирекция на МВР в крайдунавския град. Случаят е отпреди седмица. Около 19,10 часа на 9 януари екип на сектор \"Пътна полиция\" е изпратен на бул. \"Христо Ботев\" в Русе, където настъпила катастрофа между два автомобила без пострадали, но с материали щети. Според свидетели единият от шофьорите бил във видимо нетрезво състояние. Двамата водачи били изпробвани за употреба на алкохол с техническо средство. При 36-годишния шофьор на едната кола дрегерът отчел 3,16 промила. Последвало медицинско изследване - вземане на кръвна проба в болницата. След химичен анализ била установена концентрация от 5,24 промила. По случая е образувано бързо производство за престъпление по чл. 343 б, ал. 1 от Наказателния кодекс, който предвижда от една до три години затвор и глоба от 200 до 1000 лева.", "date": "2018.01.17", "title": "Съдят мъж, блъснал се с колата си в Русе с 5,24 промила алкохол"}
{"url": "https://www.24chasa.bg/novini/article/6667520", "text": "Районната прокуратура в София образува досъдебно производство за хулиганство срещу лекаря, явил се в нетрезво състояние по време на дежурство. Разследването е срещу  , информират от прокуратурата. По този повод бил подаден сигнал на тел 112 от присъстващи в 18-то ДКЦ пациенти. Когато пристигнали полицаи, Асенов започнал да отправя на висок глас обидни и нецензурни реплики и заплахи. Лекарят бил задържан, като при отвеждането му той продължил да обижда както полицейските служители, така и присъстващите на място свидетели.", "date": "2018.01.17", "title": "Прокуратурата разследва лекаря, явил се пиян по време на дежурство"}
{"url": "https://www.24chasa.bg/novini/article/6667545", "text": "На 74-годишна възраст почина режисьорът и сценарист Хю Уилсън, станал известен с популярната кинокомедия \"Полицейска академия\", съобщи списание \"Варайъти\", цитирано от БТА. Според изданието режисьорът се е споминал на 14 януари в град Шарлотсвил в щата Вирджиния. Хю Уилъсн е участвал в създаването на около 30 филмови и телевизионни продукции. Сред най-известните са неговите ленти \"Светлина от миналото\" /1998/, \"Да охраняваш Тес\" /1994/, \"Каубойска рапсодия\" /1985/ и др. В последните години от своя живот Уилсън преподаваше в университета на щата Вирджиния.", "date": "2018.01.17", "title": "Почина Хю Уилсън, режисьорът на \"Полицейска академия\""}
{"url": "https://www.24chasa.bg/novini/article/6667548", "text": "Контролът на летището в Сарафово по време на атентата е бил много слаб. Това стана ясно от показанията на първите 8 свидетели, които бяха разпитани по делото. То тръгна днес, 5 години и половина след трагедията, при която загинаха 5 израелски граждани и българският шофьор Мустафа Кьосов. Задочно подсъдими са Мелиад Фара и Хасан ел Хадж Хасан, които са помагачи на атентатора самоубиец.  По време на атентата двама гранични полицаи са обхождали паркинга, където са паркирали автобусите, чакащи туристите, и чакалнята на летището. Достъпът до тези райони е бил напълно свободен за всеки гражданин, като задължение на полицаите  било да искат документи само на тези, които им се сторят съмнителни или нарушавали обществения ред. Пристигащите туристи сами си взимали багажите от лентата и си ги отнасяли до автобусите, като и в нерядко случаи си ги поставяли сами в багажника. Също така, между отдела за видеонаблюдение към летището и полицаите не е имало координация. След атентата нещата се променили коренно и сега вече на смяна дежурят 13-14 гранични полицаи, а служители на реда придружават пристигащите туристи до автобусите им.  След като се чу гръм, настана паника, хората пищяха, хвърчаха ръце и крака, разказаха очевидците на атентата, които бяха разпитани днес.  По делото са призовани 145 свидетели, като около 40 от тях са служители на полицията, има и 50 експерти.", "date": "2018.01.17", "title": "Свидетели на атентата в Сарафово: Контролът на летището беше много слаб"}
{"url": "https://www.24chasa.bg/novini/article/6667589", "text": "Стотици хора в Северно Косово почетоха днес паметта на убития вчера лидер на косовските сърби Оливер Иванович, като запалиха свещи пред централата на неговата партия, съобщава Асошиейтед прес. Някои от тях плачеха, застанали мълчаливо на крака, предаде БТА. Иванович беше застрелян вчера сутринта от неизвестни нападатели, които откриха огън срещу него. Аутопсията показа, че той е бил прострелян шест пъти в горната част на тялото. Пред Европейския парламент в Страсбург българският министър-председател Бойко Борисов заяви: \"Видяхте какво стана вчера, само един куршум и положението се промени драматично\", посочва АП. Борисов окачестви Балканите като \"много крехка конструкция\" и предупреди, че ако този регион \"започне да се клати, цяла Европа ще започне да се клати\". Умереният косовски сръбски политик Оливер Иванович имаше врагове както сред косовските албанци, така и сред националистите сърби. Той поддържаше отношения с представители на НАТО и ЕС, след като Сърбия загуби контрол над Северно Косово след бомбардировките през 1999 г., напомня агенцията. Тялото на Иванович ще бъде прехвърлено в Белград, където утре той ще бъде погребан.", "date": "2018.01.17", "title": "Стотици почетоха паметта на Оливер Иванович в Северно Косово днес (Снимки)"}
{"url": "https://www.24chasa.bg/novini/article/6667584", "text": "На 16.01.2018 г. състав на Окръжен съд – Сливен призна за виновен Ивайло Димов, началник сектор БОП-Стара Загора в МВР за престъпление по против правосъдието /чл. 289 НК/ и му наложи наказание лишаване от свобода за срок от една година, изтърпяването на което е отложено за изпитателен срок от три години. Това съобщиха от прокуратурата. Припомняме, че Ивайло Димов бе предаден на съд през м. ноември 2016 г. с обвинителен акт на Специализирано звено „Антикорупция“ – СГП за две престъпления - престъпление по служба, извършено от Димов, в качеството му на длъжностно лице, заемащо отговорно служебно положение и което е осъществено при условията на продължавано престъпление с две отделни деяния (чл. 282, ал. 2 във вр. ал. 1 във вр. чл. 26 ал. 1 от НК“ и за склоняване прокурор да наруши свое служебно положение във връзка с правораздаването (чл. 289 от НК). На 1 август 2016 г. Окръжна прокуратура – Стара Загора е образувала досъдебно производство срещу Димов. С постановление на Главния прокурор Сотир Цацаров бе разпоредено разследването да се проведе от Специализираното звено „Антикорупция“ - СГП. През октомври 2015 г. в сградата на Съдебната палата Ивайло Димов отишъл при Окръжния прокурор на Стара Загора, при Зам.-окръжния прокурор, както и при председателя на Окръжния съд - Стара Загора, като поискал да се забави разследване срещу лице, което е било задържано при продажба на наркотици и да има „по-специално отношение“ към него. Димов поискал още и образуваното по случая дело да бъде решено със споразумение при благоприятни за криминалното лице условия. Магистратите заявили на Димов, че това, което иска е „нередно“ и че не могат да въздействат на наблюдаващия прокурор под каквато и да е форма как да реши делото си. Независимо от това в периода октомври-ноември 2015 г. в Стара Загора, той е склонявал прокурора по делото срещу криминално проявеното лице (наблюдаващия прокурор) да наруши служебните си задължения във връзка с правораздаването - да изготви споразумение и то да приключи „благоприятно“ за обвиняемия. За това деяние на Димов е повдигнато обвинение за престъпление по чл. 289 НК. През периода март-април 2016 г. Димов отново се срещнал с административния ръководител на Окръжен съд - Стара Загора, както и с административния ръководител на Окръжна прокуратура - Стара Загора и отново поискал да бъде сключено споразумение със задържаното за продажба на наркотични вещества лице. Настоял и да се определи на обвиняемия по-леко наказание, тъй като досъдебното производство вече било внесено в Окръжен съд - Стара Загора. Окръжен съд – Сливен призна за невинен Димов за престъпление по служба и в тази част присъдата ще бъде протестирана от Софийска градска прокуратура.", "date": "2018.01.17", "title": "1 година затвор за бившия шеф на антимафиотите в Стара Загора"}
{"url": "https://www.24chasa.bg/novini/article/6667600", "text": "Почина актьорът и дългогодишен председател на САБ – Стефан Илиев. Тъжната вест бе съобщена на сайта на организацията. Стефан Илиев бе Председател на Съюза на артистите в България между 1990 и 2005 г. Роден е на 25.06.1935 г. в Истанбул. Турция. Завършва актьорско майсторство при Н.О. Масалитинов във ВИТИЗ „Кръстьо Сарафов” през 1958. Дебютира в ролята на Дженаро в „Лукреция Борджия” от Виктор Юго в ДТ – Габрово. Работи в Драматичен театър – Габрово (1958 – 59), Драматичен театър – Плевен (1959 – 60), Драматичен театър – Перник (1960 – 64), Народен театър за младежта (1964 – 66), Театър на поезията и естрадата (1966 – 69), Театър „София” (1969 – 90), МГТ „Зад канала” (от 1990). Сред по-големите му роли в театъра са: Авакум Захов в „Спящата красавица” – А. Гуляшки, Херцогът в „Скъперникът рицар” – А. С. Пушкин, Поручикът в „Поручикът и Марютка” – Б. А. Лавреньов, Браун в „Опера за три гроша” – Б. Брехт, Гьоринг в „Червено и кафяво” – Ив. Радоев, Вершинин в „Три сестри” – А. П. Чехов, Сър Оливер в „Училище за сплетни” – Р. Шеридан, Г-н Смит в „Плешивата певица” – Й. Йонеско и др. Поколения зрители го помнят от филмите: „Пленено ято”, „Между релсите”, „Конникът”, „Отклонение”, „Свобода или смърт”, „Осмият”, „Господин Никой”, „Един миг свобода”, „Откраднатият влак”, Трудна любов”, „Зарево над Драва”, „Този истински мъж”, „Магистрала”, „Малката русалка”, „Да изядеш ябълката”, „Снимки за спомен”, „Куче в чекмедже”, „За госпожицата и нейната мъжка компания“, „Забравете този случай”, „Петък вечер”, „О, господи, къде си?” и др.", "date": "2018.01.17", "title": "Почина актьорът Стефан Илиев"}
{"url": "https://www.24chasa.bg/novini/article/6667597", "text": "Руският президент Владимир Путин е в чудесна физическа форма, но Кремъл няма намерение официално да се отчита за здравословното състояние на държавния глава. Това заяви днес пред журналисти президентският прессекретар Дмитрий Песков, който коментира доклада на Белия дом за здравословното състояние на Доналд Тръмп, предават ТАСС и БТА. \"Не ми е известно да се подготвят подобни формати. Нашето законодателство не предвижда задължително да се огласяват данни за здравето на президента\", каза той. \"На свой ред мога да ви уверя, че президентът (Путин) е абсолютно здрав, може да сложи мнозина в джоба си\", подчерта говорителят на Кремъл.", "date": "2018.01.17", "title": "Кремъл: Путин е абсолютно здрав, може да сложи мнозина в джоба си"}
{"url": "https://www.24chasa.bg/novini/article/6667613", "text": "Полицията в Добрич задържа след издирване мъж, подпалил лек автомобил на паркинг, съобщиха от пресцентъра на областната дирекция на МВР. Ж.Х.Д., който е известен на органите на реда, е направил пълни самопризнания, посочват от пресслужбата. За инцидента е подаден сигнал на телефон 112, като при направения оглед е установено, че огънят лумнал под купето на леката кола. Пламналият автомобил \"Пежо\" е бил паркиран в жилищен комплекс \"Балик\", съобщи след произшествието полицията. Екипи на пожарната служба потушават огъня. В досъдебно производство се разследват мотивите на задържания.", "date": "2018.01.17", "title": "Задържаха мъж, подпалил автомобил на паркинг в Добрич"}
{"url": "https://www.24chasa.bg/novini/article/6667624", "text": "В Китай бяха монтирани първите 16 автобусни спирки, напечатани на 3-D принтер, което представлява световна иновация, отбелязва глобалният китайски телевизионен канал CGTN, цитиран от БТА. Дължината на спирките е 5,1 метра, широчината им е половин метър, а височината - 2,7 метра. Всяка от спирките може да подслони над десет души. Те са изработени от строителни отпадъци и спомагат за опазването на околната среда.", "date": "2018.01.17", "title": "Монтираха първите автобусни спирки, напечатани на 3D принтер в Китай"}
{"url": "https://www.24chasa.bg/novini/article/6667671", "text": "Желанието за този вот на недоверие към правителството е изцяло политически стремеж на Корнелия Нинова да си даде допълнително един час за политическо говорене и да реши донякъде свои вътрешни проблеми свързани с укрепването й като лидер. Това заяви секретарят на \"Обединени патриоти\" Борис Ячев пред журналисти в кулоарите на парламента, след като от БСП по-рано днес внесоха вота на недоверие към правителството. \"Няма как да очакваме изненади от поведението на \"Обединените патриоти\" в следващата седмица, когато ще бъде гласуван вота. Ние имаме предварително решение, че ще гласуваме срещу този вот - по хиляди причини. Най-малкото, което е че мотивите, които днес бяха внесени за този вот от Корнелия Нинова са смехотворни. Видяхте, че колеги от ръководството на БСП и половината група чуха за тези мотиви днес от парламентарната трибуна, заедно с нас останалите\", заяви Ячев. \"Те се люшкат от много време за това какви мотиви да има - от здравеопазване, саниране и какво ли не. В крайна сметка се спряха на проблема с антикорупцията. Това доказва, че желанието за този вот е изцяло политически стремеж на Нинова да си даде допълнително един час политическо говорене и да реши донякъде свои вътрешни проблеми свързани с укрепването й като лидер. Мотивите за този вот са съчинени в политическата канцелария - лабораторията на Кирил Добрев и Корнелия Нинова. Нищо интересно, нищо важно\", посочи той. \"Този опит за тайнственост и мистификация, които тя се опита да придаде с някакви документи, които са строго засекретени - ако това са документи за досъдебно производство или за прокурорско разследване, то няма как те да не бъдат засекретени, и няма как по тях да се изнася информация. Никой не разбра в залата за какъв тип секретни документи, които ще хвърлят светлина върху процесите в корупцията в България, става въпрос\", допълни Ячев.", "date": "2018.01.17", "title": "Ячев: С вота на недоверие Нинова цели да си даде допълнително час за политическо говорене"}
{"url": "https://www.24chasa.bg/novini/article/6667643", "text": "Полицията в Словения е открила 20 мигранти от Пакистан във ван, който катастрофирал, след като незаконно влязъл в страната от Хърватия, предаде Асошиейтед прес. Патрулна кола е преследвала вана, който в резултат на висока скорост по-късно е излязъл от пътя, съобщи полицията. Няколко души са били хоспитализирани, като нараняванията на един от тях са сериозни, информира БТА. Автомобилът е бил с австрийски регистрационни номера, а шофьорът му е бил украинец. Той е опитал да избяга, но в крайна сметка се е подчинил на заповедта на полицията да спре.", "date": "2018.01.17", "title": "Ван катастрофира в Словения, в него откриха 20 мигранти от Пакистан"}
{"url": "https://www.24chasa.bg/novini/article/6667718", "text": "Американски учени прогнозираха, че е възможно съвсем скоро бозайниците да изчезнат от лицето на Земята, съобщава сайтът arXiv.org. Според предвижданията на специалистите земната атмосфера може да стане непригодна за живот на открит въздух без допълнителни средства за защита или укрития още през 2200-2400 година, предава БТА. Прогнозата остава в сила даже и при намаляването на емисиите на парникови газове в атмосферата. Поглъщаната от цивилизацията ни енергия, както и преди, ще повишава равновесната температура на Земята. Подобна участ очаква нашата планета дори и при намаляването на населението й, процес, който се очаква да започне в началото на 2100 година. ", "date": "2018.01.17", "title": "Възможно е съвсем скоро бозайниците да изчезнат от земята"}
{"url": "https://www.24chasa.bg/novini/article/6667745", "text": "Каталунският парламент, в който мнозинство имат партиите, които са за независимост на автономната област, се събра на първото си заседание след изборите на 21 декември, предаде Франс прес. Сесията се провежда два месеца след безпрецедентната политическа криза в Каталуня, породена от опита за отцепване на областта, предава БТА. Заседанието започна в 11 ч. местно време. Пред сградата на парламента се бяха събрали стотици привърженици на независимостта на областта, които могат да гледат заседанието на огромен екран. На изборите на 21 декември партиите, поддържащи независимостта на Каталуня, спечелиха 47,5 процента от гласовете и имат 70 депутати в 135-местния парламент. Това абсолютно мнозинство им позволява по принцип да предложат кандидат за регионален лидер. Вчера двете основни партии - \"Заедно за Каталуня\" и \"Републиканска левица на Каталуня\", обявиха официално, че са постигнали споразумение за издигане на Карлес Пучдемон за регионален лидер. Двете партии имат съответно 34 и 32 депутати в парламента. Пучдемон е лидер на първата. Предстои подкрепата си за него да обявят и четирима депутати от крайната десница на Каталуня, партията \"Кандидатура за народно единство\", която също е за независимост. Мнозинството от 70 депутати обаче е само теоретично. Осем от депутатите поддръжници на независимостта са в ареста или избягаха в чужбина и не могат да участват в гласуването в пленарната зала. Трима са в ареста, обвинени в бунт и отклоняване на средства, а петима, сред които самият Карлес Пучдемон, за които има също издадена заповед за арест, избягаха в Брюксел. Първата цел на партиите, борещи се за независимост на областта, е да получат контрол върху поста председател на парламента и органа, който следи за спазването на регламента и дневния ред. Именно този орган одобрява или не дистанционното гласуване на едни или други депутати. За депутатите, които са в ареста, това изглежда е възможно, въпреки че парламентарният правилник не го предвижда, казва правителствен източник от Мадрид. Тези хора не са избрали сами да отидат в ареста, а са там с решение на съдия. Но дистанционното гласуване не може да важи за онези, които по своя инициатива са в Брюксел, казва източникът. Мадрид предупреди, че ако днес бъде направен опит да гласуват депутати, които са в Брюксел, това веднага ще бъде обжалвано и ще блокира нормалната работа на парламента. Привържениците на независимостта на Каталуня могат да запазят контрола върху парламента и само с 62 присъстващи в пленарната зала депутати плюс гласовете на тримата депутати в ареста, тъй като опозицията, съставена от либералната партия \"Гражданите\" (\"Сиудаданос\"), социалистическата партия и Народната партия на Мариано Рахой, има само 57 депутати. Осемте депутати от групата \"Обща Каталуня\", която е близка до партията \"Ние можем\" (\"Подемос\"), казаха, че ще се въздържат от гласуване и така ще е невъзможно сформирането на мнозинство, което да подкрепя оставането на областта в Испания. Испанският премиер Мариано Рахой вече каза, че няма никога да допусне Карлес Пучдемон да ръководи Каталуния от Брюксел, било то чрез интернет или видеоконферентна връзка. При първия административен акт, който ще бъде взет в тази насока, ще бъде сезиран Конституционният съд на Испания. Ще се стигне до блокаж на издигането на кандидатура за регионален лидер и правителството в Мадрид ще продължи да управлява директно Каталуния, която бе лишена от автономия след неконституционния референдум за независимост на 1 октомври. Според испанския министър на икономиката Луис де Гиндос политическата криза вече коства 1 милиард евро на страната от забавяне на икономическия растеж на Каталуня, която осигурява 19 процента от БВП на Испания. Над 3000 предприятия, обезпокоени от кризата, предпочетоха да преместят централите си извън Каталуня след референдума.", "date": "2018.01.17", "title": "Новият парламент на Каталуня се събра за първото си заседание"}
{"url": "https://www.24chasa.bg/novini/article/6667751", "text": "Уличен чистач със сериозни увреждания трогна китайското общество, след като стана ясно, че продължение на 12 години ставал всяка сутрин за работа в 4 часа, без значение от това какво е времето навън. 46-годишният Шанг Вуй не може да чува, нито да говори и е с един крак, но това никога не е пречело на страстта му към работата. Според негов колега, Шанг никога не си е вземал и ден отпуск, след като получава задачата да мете четири улици в Сиан - най-големия град в провинция Шънси. Според Шанг, той обича да работи, защото е роден на Международния ден на труда 1 май, пише People's Daily Online,   Той мете улиците с помощта на патерица и работи повече, от който и да било друг от своите колеги. Съпругата на Шанг - Уанг Якин, също мете улици и работи заедно с него. Работата на двамата, които са женени от 21 години, е да метат четири улици с обща дължина около 1 000 метра. Той губи левия си крак, когато е на 7 години, след като е прегазен от влак, който не чул, казва неговата съпруга пред Kan Kan News. Според колега на двойката, смяната им започва в 4:30 часа сутринта, но Шанг и Уанг предпочитат да идват половин час по-рано всеки ден. Ако съпругата му е болна и не може да дойда на работа, той идва в 3 часа, за да се погрижи работата да бъде свършена. Той работи така всеки ден от 12 години.", "date": "2018.01.17", "title": "Уличен чистач, който е глухоням и с един крак, 12 години не пропуска и ден на работа  (Видео)"}
{"url": "https://www.24chasa.bg/novini/article/6667766", "text": "“Каузите на България могат да бъдат обречени, ако продължавате да разчитате на крайните националисти и да ръководите Европа заедно с тях.”, това заяви евродепутатът от АЛДЕ/ДПС Илхан Кючюк в изказването си по време на заседанието на Европейския парламент в Страсбург, в рамките на което министър-председателят Бойко Борисов представи приоритетите на българското европредседателство. Това съобщиха от ДПС. “Изпълнете със съдържание кредита на доверие, който Ви даде Жан Клод Юнкер. Бъдете демократ! Освободете се от оковите на крайния национализъм. Направете го в името на България, но и в името на Европа!” По думите на Кючюк българското председателство на Съвета на ЕС идва в момент, когато Европа е на кръстопът. “В дневния ред на Съюза присъстват важни теми. Наред с това, заложените от България приоритети поставят на масата и други важни теми – продължаването на кохезионната политика като основен инструмент срещу разделението и дезинтеграцията в Съюза и европейската перспектива на Западните Балкани”. “Оценявам факта, че темата за Западните Балкани се придвижи на едно по-високо ниво в европейския дневен ред. Но само по себе си това няма да реши проблемите на региона. Шестте държави се нуждаят от системна политическа и финансова подкрепа. За да постигнат истински напредък обаче, те имат нужда от ясно разписана пътна карта. Тя може да бъде изготвена по време на българското председателство на Съвета на ЕС, като в нея се заложи предложения от Европейската комисия срок 2025 г.”, каза още Илхан Кючюк. “Европа не трябва да се притеснява от Западните Балкани, а за Западните Балкани. Само с интеграцията на региона ние ще можем да заявим, че сме завършили проекта на Европа като зона свободна от етнонационализми”, допълни българският евродепутат.", "date": "2018.01.17", "title": "Илхан Кючюк към Борисов: Бъдете демократ! Освободете се от оковите на крайния национализъм"}
{"url": "https://www.24chasa.bg/novini/article/6667806", "text": "Двете момчета, които в понеделник нападнаха училище в руския град Перм, са опитали да се самоубият, предава ТАСС. Едното от момчетата има незначителна рана в областта на врата, но според лекари, състоянието на другото е доста по-сериозно, предава Фокус. По-рано в сряда срещу тях бяха повдигнати обвинения за убийство на двама или повече души, след като в понеделник двете момчета нападнаха с нож и раниха около 15 души в учлище в руския град Перм, като двама от пострадалите вследствие починаха от раните си.", "date": "2018.01.17", "title": "Двете момчета, които нападнаха училище в Перм, са опитали да се самоубият"}
{"url": "https://www.24chasa.bg/novini/article/6668254", "text": "ГЕРБ определиха твърденията на БСП за секретния доклад на ДАНС за слабости в работата на приходните агенции като \"поредната политическа димка\" и \"поредната лъжа\" отляво, с която се налива медийно внимание към вота на недоверие. Това обявиха депутатите от ГЕРБ Валентин Николов и Александър Иванов на брифинг в парламента. ГЕРБ са съгласни документът да бъде разсекретен, но това трябвало да направи органът, който го е засекретил - ДАНС. Този доклад е по сигнал на Агенция \"Митници\" към ДАНС и съответно прокуратурата. Той е на база на извършените проверки от ДАНС под наблюдението на наблюдаващ прокурор и е завършил с девет констатации на слабости в Българската акцизна информационна система /БАЦИС/, но няма констатирани нарушения за образуване на дело и няма констатирани вмешателства в системата, обясни Валентин Николов. Той посочи, че докладът е предоставен на министър-председателя, който го е предал на министъра на финансите и са предприети съответни действия за отстраняване на слабостите. Ние също споделяме мнението, че този доклад трябва да бъде разсекретен, за да може обществото да се запознае с него, да види, че няма нищо експлозивно и нищо от това, което в момента се вменява на правителството, коментира депутатът от ГЕРБ. Но, за съжаление, ние не можем да го разсекретим, а само този, който го е засекретил, добави той. Николов посочи, че още в 41-то НС с изменения в Закона за акцизите и данъчните складове ГЕРБ задължи всички субекти - данъчни и акцизни складове за горива, да поставят измервателни уреди с цел ограничаване и прекратяване на контрабандата. През 2016 г. в 43-то НС направихме специална комисия, бяха извикани ДАНС и ГДБОП, които говориха във връзка именно с този доклад, добави той. Николов посочи, че през декември миналата година в постоянната комисия за контрол на контрабандата пак са били извикани съответните служби, Агенция \"Митници\", главния прокурор и е обсъждан този доклад. Валентин Николов коментира, че внасянето на вота на недоверие съвпада неслучайно с представянето на премиера в Европейския парламент в Страсбург, Това за мен е едно омаскаряване на България, посочи той. По думите му вотът е добър парламент инструмент за корекция, който обаче не се използва в подходящото време. Колегата му Александър Иванов обясни, че с твърденията си за секретния доклад на ДАНС социалистите наливат медийно внимание към внесения днес вот на недоверие към кабинета. Той обясни, че са предприети конкретни мерки от Агенция \"Митници\" и софтуерният разработчик за отстраняване на слабостите на системата. Той посочи, че са спрени излишни процеси в сървърите и е изградена система за мониторинг на мрежовата свързаност. Депутатът от ГЕРБ цитира данни за данъчните приходи по Консолидираната фискална програма, които от 23 млрд. лева през 2014 г. достигат 29,6 млрд. лева за 2017 г.", "date": "2018.01.17", "title": "ГЕРБ: Твърденията на БСП за доклада на ДАНС са поредната политическа димка (Видео)"}
{"url": "https://www.24chasa.bg/novini/article/6668256", "text": "Насрочените за месец март президентски избори в Русия имат за цел да потвърдят преназначаването на президента Владимир Путин, който иска да стане доживотен император, заяви опозиционният лидер Алексей Навални, цитиран от Франс прес. \"Тези избори не са избори и моята роля сега ще бъде да обясня, че тази процедура, която наричат избори, на практика се състои в преназначаване на Путин\", заяви в интервю за АФП 41-годишният юрист, на когото не беше разрешено да се кандидатира. \"Ние ще докажем и ще убедим хората, че не може да бъдат признавани нито тези избори, нито тази власт\". В края на миналата година Централната избирателна комисия не допусна Навални до участие в изборите, позовавайки се на наложената му присъда за отклоняване на средства. Според опозиционния лидер, който призова поддръжниците си да бойкотират изборите, присъдата е имала за цел да го отстрани от политиката, предава БТА. \"Путин иска да бъде доживотен император. Антуражът му, съставен от милиардери и хора, които са сред най-богатите в света, иска същото\", подчерта опозиционният лидер. Дипломати от други страни ще могат да посещават избирателните секции за президентските избори през март само ако получат съответна покана от руската ЦИК, президента Путин или някоя от двете камари на парламента, предаде ТАСС, цитирайки член на комисията. \"За да може някой дипломат да получи акредитация от ЦИК, трябва да бъде поканен от някоя от тези четири страни. За момента на никого не сме отказали, защото никой не ни е ни искал покана\", обясни той, коментирайки информация в медиите, че руското външно министерство е поискало от комисията да откаже достъп до секциите на дипломатите от САЩ.", "date": "2018.01.17", "title": "Алексей Навални: Путин иска да бъде доживотен император"}
{"url": "https://www.24chasa.bg/novini/article/6666692", "text": "Мощна бизнес делегация, включваща представители на над 30 големи компании доведе със себе си японският премиер Шиндзо Абе на историческата си обиколка в Източна Европа и балтийските страни. 17 от компаниите обаче избраха да проучат възможностите за бизнес инвестиции именно в България. Че очаква навлизането на японски компании у нас, заяви ясно по време на визитата си Шиндзо Абе: “Ще задълбочим взаимния обмен на услуги и стоки в редица сфери”. Водеща икономическа тема по време на посещението на Абе бе споразумението ЕС-Япония за свободна търговия, което чака ратификация от страните-членки на ЕС. Търговското споразумение, което е най-голямото в света, ще даде на икономиките ни сериозен тласък, ще намали мита и ще свали търговските бариери. За страни като България сделката ще отвори нови пазари за земеделски износ. Японски компании вече обясняват, че стартират нов бизнес у нас, като планират да наемат хиляди служители. Ето кои фирми проявиха интерес към България според списък на участниците в японската бизнес делегация в Европа, предоставен от посолството на Токио в София: “Сумитомо корпорейшън” е търговска и инвестиционна компания, която има офиси на 129 места в 66 държави в света. Цялата корпорация се състои от 850 компании и 70 900 души персонал. В Югоизточна Европа компанията допринася за регионалната икономика чрез бизнес дейности, насочени към селското стопанство, автомобилната и строителната промишленост. “Сумитомо” е основана в Осака през 1919 г. Позната е като огромен световен конгломерат, който притежава широк спектър от бизнеси в редица сектори, от строителни услуги, медии и минерален добив, до хранителни стоки, търговия на дребно и финанси. Японският гигант беше и един от кандидатите за построяване на тунел под “Шипка”. “Сумитомо Форестри” отваря офис в Амстердам през 1995 г. и започва търговия с дървен материал в Европа преди другите японски компании. Оттогава запазва позицията си на един от най-добрите европейски търговци на дървесина сред японските търговски компании съгласно годишния обем на продажбите. Неотдавна бизнесът ѝ с дървен материал се разшири до балтийските държави и Източна Европа. Това доведе до търговия с дървен материал за миналата година в размер на $ 28 млн. в Румъния, $ 15 млн. в Латвия и $ 11 млн. в Естония. “Мицубиши Корпорейшън” е глобално интегрирано бизнес предприятие, което развива бизнес с над 200 офиса и дъщерни дружества в около 90 държави по света и мрежа от 1200 фирми от групата. Корпорацията се занимава с бизнес във всички индустрии, включително индустриално финансиране, енергетика, метали, машини, химикали и ежедневни нужди. В Европа “Мицубиши” оперира в производството и преноса на електроенергия, дистрибуция на автомобили, доставка на храни и напитки и др. Мултимодулна логистична компания, осигуряваща стабилни прозрачни услуги в Япония и в международен план. В отвъдморския бизнессектор предлага транспортни услуги главно в Югоизточна Азия. В бъдеще планира да развива бизнеса си в Европа, като създаде офис в Литва, която се смята за портал в логистиката между Азия, Европа и останалия свят. “АН Аква Нетуърк” е основана през миналата година в София, България, като дъщерно дружество на японската SWATO Inc., която се занимава с различни видове дейности, свързани с вода, повече от 25 г. Фирмата оперира станция за пречистване на отпадъчни води, предназначена предимно за домашна употреба в България, и я продава в цяла Европа. “Зен-Нох Фуудс” е компания, която произвежда и продава преработена храна. Ежемесечно доставя японски плодове на абонати, продава сурови съставки като японска соя и нишесте и оперира център за обеди за начални и средни училища. През декември 2017 г. съвместно с българска компания създава в Пловдив дружество, което ще произвежда и продава замразено суши, използвайки японски ориз. Представителят на компанията е избрал само България от 6-те страни, включени в обиколката на японския премиер Шиндзо Абе. “Сумитомо Уайъринг Систъмс” предоставя кабелни системи за леки коли на големи автомобилни производители по света. Работи със 103 компании в 33 държави и осигурява заетост за над 250 000 служители. В България произвежда кабелни системи с около 3000 служители в 2 завода. В Румъния е наела 13 000 служители в 11 завода. Продукти от тези централи се доставят в цяла Европа. JC Comsa, основана през 1964 г., е водещ специалист в производството на хляб с 5 фабрики в Япония и 1 в Джакарта, Индонезия. Марката Del Sole може да се намери у търговците на дребно в цяла Япония. JC Comsa работи съвместно с компания в Литва, с която произвеждат хляб за износ в Япония, където все повече набират популярност. Компанията има 150 ресторанта в Япония и Индонезия. Основана през 1987 г., OTIS ООД разполага с фабрики в префектура Окаяма, Япония, Тайланд, Китай и Малайзия. С 10 млрд. йени оборот и 800 служители фирмата произвежда изолационни филми за прозорци, метални фолиа, ламинати и др. Целта на участието на компанията в обиколката на японския премиер е намерението да разширят дейността си в Европа. NTT DATA е водещ доставчик на IT услуги и глобален иновационен партньор с бизнес операции в 53 страни и региони по света с над 110 000 професионалисти в екипа си. Разширяват бизнеса си в Румъния от 2013 г., като придобиват EBS Romania, основана през 2010 г. Компанията разполага с около 36 000 малки и средни производители на напреднала технология, регистрирани в система за търсене, наречена EMIDAS. За да свърже света с производството на Япония, компанията се разширява с клонове в Китай, САЩ, Виетнам и Тайланд. Целта е да се разширят и презокеанските им офиси като обмислят изграждане на мрежа между малките и средните производители на Япония и трите балтийски държави, както и Югоизточна Европа. FFRI е водещ доставчик на решения за сигурност от следващо поколение. В проучване от 2017 г. платформата yarai на FFRI е класирана на първо място в защита от напреднали целеви атаки. С над хиляда клиенти, включително правителство, инфраструктура и финансови услуги, компанията създава една от най-добрите технологии за сигурност и изследователски екип от световна класа. Сега търси партньори в ЕС, с които да работи за създаване на следващи стъпки за технологиите за бъдещето на кибернетичната сигурност. Основана през 1942 г., компанията е производител на магнитни ядра за сензори за ток. Централното управление се намира в Токио, разполага и със завод в Китай и склад в България. Ядрата, които произвежда, се използват от много производители на сензори, предназначени за контрол на ток. Очаква се продажбите им да скочат с разпространението на електрическите и хибридните автомобили. Компанията се занимава с инвестиране в стартиращи фирми и споделя амбицията да решава проблемите, пред които се изправя светът в близко и дългосрочно бъдеще. Тя вече е инвестирала в няколко стартиращи фирми в Естония.", "date": "2018.01.17", "title": "Коли, логистика и храни - 17 японски компании с интерес към България на крака в София"}
{"url": "https://www.24chasa.bg/novini/article/6668252", "text": "Интерпол издирва участник от \"Биг Брадър 4\". Това стана ясно от пост във фейсбук на журналистката Патриция Кирилова.  Към момента единствената сигурна информация е, че 34-годишният мъж е заминал в Дубай, за да търси биологичния си баща,  От началото на ноември 34-годишният мъж нито е говорил с някой от приятелите си, нито пък им е пращал снимки по интернет. Пристига в Дубай. Прави си няколко кадъра на летището, качва ги на страницата си във фейсбук, а после сякаш се изпарява. Мобилният му телефон не дава никакъв сигнал. Съобщенията, които приятелите му пращат, стоят непрочетени.", "date": "2018.01.17", "title": "Интерпол издирва участник от \"Биг Брадър 4\""}
{"url": "https://www.24chasa.bg/novini/article/6668270", "text": "Японски учени оборудваха влак с високоговорител, по който пускат кучешки лай и пръхтене на елени, за да предотвратяват инциденти с животни по релсите, съобщи Би Би Си, предаде БТА. Звуците се предназначени главно да плашат елените от железопътните релси. Те често ги лижат, защото храната им е бедна на желязо. Останалите от преминаването на влаковете стружки за тях са полезна добавка. Трисекунден звук от пръхтене на елен привлича вниманието на животните, а само 20 секунди кучешки лай са достатъчни да ги подплашат и те да избягат, увериха представители на Железопътния научно-технически институт. Животинските звуци няма да бъдат пускани в населени райони. В Япония влакове са блъснали сърни или елени 613 пъти през 2016 г. Това е довело до закъснения на влаковете с 30 или повече минути.", "date": "2018.01.17", "title": "Японски влак лае като куче, за да предотвратява инциденти с животни"}
{"url": "https://www.24chasa.bg/novini/article/6668267", "text": "Окръжният съд в Пазарджик постанови постоянен арест на Величко Димитров - Мечката, в чиято къща в неделя беше открит половин килограм кокаин. По време на делото стана ясно, че Мечката е обвинен освен в държането с цел продажба на голямо количество наркотик, а и за разпространението на 1,7 гр. кокаин на две лица. Според прокурор Димитрия Ганчева шестима свидетели са дали показания, че са си купували кокаин от задържания в периода 13-15 януари по 120 лв. за грам. Величко Димитров е криминално проявен за блудство, изнасилване и разпространение на наркотици, припомниха от държавното обвинение. Определението на пазарджишките магистрати може да се обжалва пред пловдивския апелативен съд.", "date": "2018.01.17", "title": "Съдът остави в ареста дилъра от Пазарджишко, в чиято къща бе открит половин килограм кокаин"}
{"url": "https://www.24chasa.bg/novini/article/6668274", "text": "Северна и Южна Корея са се съгласили отборите им да участват в церемонията по откриването на Зимните олимпийски игри под общ флаг, съобщава CNN, цитирана от \"Фокус\". Това са разкрили властите в Сеул в сряда. Решението е взето по време на преговори на високо равнище между Северна и Южна Корея, проведени в Панминджон. Разговорите са първите на високо равнище, проведени между представители на Сеул и Пхенян от две години насам, като главната тема, която се обсъжда е участието на Северна Корея на зимната олимпиада.", "date": "2018.01.17", "title": "Северна и Южна Корея ще изпратят общ отбор по хокей на олимпиадата"}
{"url": "https://www.24chasa.bg/novini/article/6668284", "text": "Ще бъдат преразгледани клиничните пътеки, по които работят общинските болници, съобщиха от пресслужбата на Министерството на здравеопазването /МЗ/. По-рано днес министърът на здравеопазването Кирил Ананиев се срещна с представители на Сдружението на общинските болници в България. Екипът на МЗ ще прегледа възможностите за икономии в бюджета на ведомството, за да могат да се повишат средствата, които лечебните заведения получават по Методиката за субсидирането им всяка година. В рамките на преговорите с Българския лекарски съюз по новия Национален рамков договор ще се преразгледат подробно алгоритмите по клиничните пътеки, по които работят болниците, за да се видят възможностите за промяна. Сдружението ще предостави на МЗ своята експертиза при актуализацията на медицинските стандарти. Екипът на МЗ има ясна представа за състоянието на общинските болници и е готов да предостави експертна помощ за стабилизирането на лечебните заведения. Сред проблемите, които са били обсъдени, са недостигът на кадри и апаратура, ниските възнаграждения, медицинските стандарти и др.", "date": "2018.01.17", "title": "Преразглеждат клиничните пътеки, по които работят общинските болници"}
{"url": "https://www.24chasa.bg/novini/article/6668287", "text": "Договорът между България и Македония ще докаже, че Балканите могат да решават проблемите си сами. Това заяви външният министър Екатерина Захариева пред журналисти след като Законопроектът за ратифициране на Договора за приятелство, добросъседство и сътрудничество между България и Македония, бе приет от Комисията по външна политика към НС с общо 16 гласа \"за\" и 1 \"против\". \"Този договор е голям успех за българската дипломация. Искам да припомня, че първото предложение идва от 2008 г. за подписване на такъв договор от страна на България. Първите срещи на ниво експертна група се провеждат едва 2012 г. Нежеланието от страна на Република Македония до подпише този договор е било видно, гледайки датите. Това беше наречено исторически успех, вдъхновение за страните от Балканите, от редица държави и не само членове на ЕС, а и от цялата международна общност. Беше наречено вдъхновение на първо място, защото съгласие по този договор беше подписано без посредничество, беше постигнато след толкова години противопоставяне и водене на преговори. И беше постигнато заради смелостта на двамата премиери, които подписаха договора, въпреки изключително негативната кампания, която се водеше особено в Македония за подписването на договора\", каза Захариева. \"Много важно е, че той започна да се изпълнява преди ратификацията. Беше немислимо, а само преди няколко месеца се случи посещение на паметници на общи исторически личности от страна на двамата премиери. Бяха постигнати разговори и диалог, съгласие по темите, по които от години сме спорили, например заключението на Съвета на Европа по конвенцията за малцинствата. Беше проведено междуправителствено заседание за първи път от 1999 година, на което бяха подписани 10 конкретни споразумения. Така, че договорът е важен преди всичко, защото отваря нова глава между, бих казала, двете толкова близки държави. А то ще доведе не само до изясняване и честване на общи исторически дати и личности, нещо, което е голям успех, че се признава в този договор. Ние винаги сме го твърдeли, а преди всичко, защото ще доведе до сближаване на гражданите в двете страни. До откриване на общи икономически и образователни проекти. Най-важното е, че то ще \"затвори\" раните, които имахме. Така даваме пример, че Балканите могат да решавате проблемите си сами\", допълни външният министър.", "date": "2018.01.17", "title": "Захариева: Договорът между България и Македония ще докаже, че Балканите могат да решават проблемите си сами"}
{"url": "https://www.24chasa.bg/novini/article/6668303", "text": "Днес в Лондон, заедно с колегите народни представители Димитър Лазаров, Филип Попов и Мустафа Карадайъ, участвахме в работна среща с председателя на Комисията по разузнаване и сигурност в британския парламент Доминик Грийв. Това написа зам.-председателят на ГЕРБ Цветан Цветанов. Посещението ни в Лондон е по покана на посланика на Великобритания в България Н. Пр. Ема Хопкинс. По време на работната среща Доминик Грийв представи акценти и добри практики от работата на Комисията по разузнаване и сигурност. Обсъдихме и законовата рамка на функциониране на комисията в британския парламент. На свой ред ние споделихме своите виждания по редица актуални теми, свързани със сектор „Сигурност“ и контрола на СРС. Срещите ни в Обединеното кралство продължават, като са предвидени такива и в Министерството на вътрешните работи и Националната агенция за борба с престъпността.", "date": "2018.01.17", "title": "Цветанов обсъди сектор \"Сигурност\" и контрола на СРС в Лондон"}
{"url": "https://www.24chasa.bg/novini/article/6668302", "text": "Китайските власти установиха местоположението на потъналия ирански танкер в Източнокитайско море и планират да го изследват с помощта на специални роботи. Това съобщи Синхуа, цитирайки източник от транспортното министерство, предаде ТАСС. \"Съдът се намира на 115 метра дълбочина. . . Едновременно с това се извършват дейности по изчистване на замърсяването. . . Разследването на обстоятелствата около крушението на танкера ще бъде извършено с подводни роботи\", съобщи ведомството. Иранският танкер, който потъна в Източнокитайско море, е оставил два петролни разлива с обща площ 109 квадратни километра, съобщиха снощи китайските власти, предаде Ройтерс, цитирана от БТА. Сателитни снимки са регистрирали едно петно с повърхнина 69 кв. км. Вторият разлив с площ 40 кв. км е с по-малка дебелина и не така концентриран, се казва в съобщението на държавната океанска администрация. Плавателни съдове на китайската брегова охрана обикалят района, за да установят щетите. Телата на трима души от екипажа на танкера бяха намерени.Предполага се, че и останалите 29 са загинали. Големият танкер \"Санчи\", превозващ 136 хиляди барела ултралек суров петрол, се сблъска на 6 януари с товарен кораб. Смята се, че целият екипаж на танкера от 30 иранци и двама бангладешци е загинал. Потъването на \"Санчи\" в неделя причини най-голямото екологично бедствие от този тип от десетилетия насам.", "date": "2018.01.17", "title": "Иранският танкер е потънал на 115 м дълбочина в Източнокитайско море"}
{"url": "https://www.24chasa.bg/novini/article/6668310", "text": "Сръбската полиция арестува днес трима австралийци по подозрение, че са част от международна мрежа за наркотрафик, свързана със заловеното голямо количество кокаин в Сидни миналия април, предаде ДПА. Заедно с тях е арестуван и ливанец, заподозрян за фалшифициране на документи, предаде БТА. Полицията публикува видео, показващо как въоръжени полицаи арестуват заподозрените във фоайето на хотел в Белград. У арестуваните са намерени 640 хиляди евро и банкноти от различни валути от Азия, Европа и Австралия на стойност хиляди долари. Сръбската полиция е извършила разследването в сътрудничество с Австралия скоро след като през април полицията в Сидни открила 1,28 тона кокаин на кораб, транспортиращ стоманени тръби от Китай.", "date": "2018.01.17", "title": "Арестуваха австралийци, заподозрени в търговия с кокаин в Сърбия"}
{"url": "https://www.24chasa.bg/novini/article/6668597", "text": "Редовното правителствено заседание тази седмица ще се проведе в четвъртък, 18 януари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ПЛАН ЗА ДЕЙСТВИЕ ПО ЗАЕТОСТТА ПРЕЗ 2018 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №814 НА МИНИСТЕРСКИЯ СЪВЕТ ОТ 2016 Г. ЗА НАЗНАЧАВАНЕ ЧЛЕНОВЕ НА УПРАВИТЕЛНИЯ СЪВЕТ НА ЦЕНТЪРА ЗА ОЦЕНКА НА РИСКА ПО ХРАНИТЕЛНАТА ВЕРИГА Внася: министърът на земеделието и храните 3. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 4. ПРОЕКТ НА РЕШЕНИЕ ЗА ОПРЕДЕЛЯНЕ НА НАЦИОНАЛЕН ЧЛЕН И НА ПОМОЩНИК НА НАЦИОНАЛНИЯ ЧЛЕН В ЕВРОЮСТ (EUROJUST) Внася: министърът на правосъдието 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ОТКРИВАНЕ НА КОНСУЛСТВО НА РЕПУБЛИКА КОСОВО В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ В НЕСЕБЪР, И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА БЪЛГАРИЯ, И ЗА ДАВАНЕ НА СЪГЛАСИЕ ПЛАМЕН АТАНАСОВ КОПЧЕВ, БЪЛГАРСКИ ГРАЖДАНИН, ДА ИЗПЪЛНЯВА ФУНКЦИИТЕ НА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА КОСОВО В РЕПУБЛИКА БЪЛГАРИЯ СЪС СЕДАЛИЩЕ В НЕСЕБЪР И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА БЪЛГАРИЯ Внася: заместник министър-председателят по правосъдната реформа и министър на външните работи 6. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА НА РЕПУБЛИКА БЪЛГАРИЯ И МИНИСТЕРСТВОТО НА ИНФОРМАЦИОННОТО ОБЩЕСТВО И АДМИНИСТРАЦИЯТА НА РЕПУБЛИКА МАКЕДОНИЯ ЗА НАМАЛЯВАНЕ НА МЕЖДУНАРОДНИТЕ ТАРИФИ ЗА РОУМИНГ ЗА ТЕЛЕКОМУНИКАЦИОННИ УСЛУГИ, ПОДПИСАН НА 23 НОЕМВРИ 2017 Г. В СТРУМИЦА Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ПРОГРАМНО СПОРАЗУМЕНИЕ МЕЖДУ ФЕДЕРАЛНИЯ МИНИСТЪР НА ОТБРАНАТА И СПОРТА НА РЕПУБЛИКА АВСТРИЯ, МИНИСТЪРА НА ОТБРАНАТА НА КРАЛСТВО БЕЛГИЯ, МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЪРА НА ОТБРАНАТА НА РЕПУБЛИКА КИПЪР, МИНИСТЕРСТВОТО НА ОТБРАНАТА НА ЧЕШКАТА РЕПУБЛИКА, МИНИСТЕРСТВОТО НА ОТБРАНАТА НА ФИНЛАНДИЯ, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ГЪРЦИЯ, МИНИСТЪРА НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ, МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ, МИНИСТЪРА НА ОТБРАНАТА НА КРАЛСТВО ИСПАНИЯ, ШВЕДСКИТЕ ВЪОРЪЖЕНИ СИЛИ И ЕВРОПЕЙСКАТА АГЕНЦИЯ ПО ОТБРАНА ОТНОСНО МНОГОНАЦИОНАЛНОТО МОДУЛНО МЕДИЦИНСКО ФОРМИРОВАНИЕ (M3U) Внася: заместник министър-председателят по обществения ред и сигурността и министър на отбраната 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА НАУКАТА, ОБРАЗОВАНИЕТО И КУЛТУРАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА ИНДИЯ ЗА ПЕРИОДА 2018-2020 Г. Внася: заместник министър-председателят по правосъдната реформа и министър на външните работи 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3580-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ, НАУЧНИ ИЗСЛЕДВАНИЯ И КОСМИЧЕСКО ПРОСТРАНСТВО), ПРОВЕДЕНО НА 30 НОЕМВРИ И 1 ДЕКЕМВРИ 2017 Г. В БРЮКСЕЛ Внася: министърът на икономиката 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 5 ДЕКЕМВРИ 2017 Г. В БРЮКСЕЛ Внася: министърът на финансите 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 7 ДЕКЕМВРИ 2017 Г. В БРЮКСЕЛ Внася: министърът на вътрешните работи 12. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 11 И 12 ДЕКЕМВРИ 2017 Г. В БРЮКСЕЛ Внася: министърът на земеделието, храните и горите 13. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СИМОНА“, РАЗПОЛОЖЕНА В ЗЕМЛИЩАТА НА С. ХВОСТЯНЕ И С. ДОЛНО ДРЯНОВО, ОБЩИНА ГЪРМЕН, ОБЛАСТ БЛАГОЕВГРАД Внася: министърът на енергетиката 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПОДПОМАГАНЕ НА ЗЕМЕДЕЛСКИТЕ ПРОИЗВОДИТЕЛИ Внася: министърът на земеделието, храните и горите 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА СЕЛСКОСТОПАНСКАТА АКАДЕМИЯ Внася: министърът на земеделието, храните и горите 16. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА СЪЩЕСТВЕНИТЕ ИЗИСКВАНИЯ И ОЦЕНЯВАНЕ НА СЪОТВЕТСТВИЕТО НА УРЕДИТЕ, ЗАХРАНВАНИ С ГАЗОВО ГОРИВО Внася: министърът на икономиката 17. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ИЗИСКВАНИЯТА И КРИТЕРИИТЕ ЗА В И К ОПЕРАТОРИТЕ И КВАЛИФИКАЦИЯТА НА ПЕРСОНАЛА ИМ Внася: министърът на регионалното развитие и благоустройството 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ФОРМАТА И СЪДЪРЖАНИЕТО НА ДОКУМЕНТИТЕ, НЕОБХОДИМИ ЗА ИЗДАВАНЕ НА РАЗРЕШЕНИЕ ЗА ПРЕДОСТАВЯНЕ НА ПАЗАРА НА БИОЦИД ИЛИ НА ГРУПА БИОЦИДИ ПО ЧЛ. 18 ОТ ЗАКОНА ЗА ЗАЩИТА ОТ ВРЕДНОТО ВЪЗДЕЙСТВИЕ НА ХИМИЧНИТЕ ВЕЩЕСТВА И СМЕСИ Внася: министърът на здравеопазването 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ Внася: заместник министър-председателят по обществения ред и сигурността и министър на отбраната 20. ДОКЛАД ОТНОСНО ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 23 ЯНУАРИ 2018 Г. В БРЮКСЕЛ Внася: министърът на финансите", "date": "2018.01.17", "title": "Вижте какво решава кабинетът утре"}
{"url": "https://www.24chasa.bg/novini/article/6668599", "text": "Кметът на Рим Вирджиния Раджи и италианският зам.външен министър Винченцо Амендола отидоха в посолството ни във Вечния град на 16 януари, за да присъстват на откриването на българското председателство на Съвета на ЕС. Домакинът – посланик Марин Райков, посрещна много дипломати, посланици и журналисти. Сред тях бяха дипломатическите съветници на италианския президент, на министрите на културата, вътрешните работи, правосъдието, дипломати и директори от МВнР. Представители на Европейския парламент, шефът на представителството на ЕК в Италия и посланици на страни от Западните Балкани и Източното партньорство също уважиха приема. Младият бас Божидар Божкилов даде тон на вечерта, изпълнявайки химновете на Италия и България. Още влизайки в салоните на посолството, гостите видяха и рекламните клипове на европредседателството ни. «България е готова да бъде отговорен ротационен председател на Съвета на ЕС», обърна се към гостите посланик Райков. «Това председателство ще даде възможност на европейските държави да преосмислят бъдещето си в контекста на усилията за преодоляване на икономическата криза и сериозните предизвикателства пред сигурността, ще ни позволи да се справим с въпросите на миграцията, Брекзит, борбата срещу тероризма и социално-икономическата криза», каза Райков. Той цитира и думите на председателя на Европейския съвет Доналд Туск „Кой друг, ако не вие, потомците на Спартак, наследниците на най-старата държава в Европа, вие, които никога не сте загубили бойно знаме в битка, би бил на висотата на тази важна и изключително трудна задача – да се поднови Европейската перспектива за целия регион“. Зам.държавният секретар по външните работи Винченцо Амендола отправи поздравление от името на външния министър Анджелино Алфано за започването, по думите на Туск, на една „битка“, каквато е председателството. Амендола подчерта, че отношенията между България и Италия са „стабилни, искрени, свързани с историята, с културното наследство, още повече, че през 2019 г. градовете Матера и Пловдив ще бъдат европейски столици на културата». Според Амендола приоритетите ни имат много допирни точки с италианската визия. «Съзирам духа на Европа - мотото „Съединението прави силата“ ни дава възможност да се справим с предизвикателства като Брекзит. Общата ни цел е да дадем послание за нов тласък в развитието на Съюза, като ключови са икономическите въпроси, социалната закрила, но и предизвикателството с миграционния натиск. Ние с България сме гранични страни за ЕС и знаем, че като такива имаме нужда от единност, сила и някои реформи, като реформата на Дъблин, която считам, че ще бъде едно от големите предизвикателства в следващия семестър“. Винченцо Амендола изрази удовлетворение, че в София ще се постави акцент върху Западните Балкани, като напомни за срещата в Триест на 12 юли м.г., на която присъства премиерът Борисов по покана на италианския премиер Джентилони. „В този контекст ще имаме много общи задачи, ще работим по добросъседската политика, по споразуменията с други континенти, които ще бъдат разгледани тези месеци от Комисията. Италия би искала България не само да изпраща послания, но и да взема решения, които да дават надежда и конкретика в съответствие с потребностите на общия ни европейски дом“, каза още Винченцо Амендола.", "date": "2018.01.17", "title": "Kметът на Рим присъства на откриването на българското европредседателство в\nпосолството ни"}
{"url": "https://www.24chasa.bg/novini/article/6668584", "text": "С 12 години лишаване от свобода при първоначален строг режим и 100 000 лева кръвнина наказание получи от Окръжния съд в Смолян овчарят от смолянското село Турян Петър Русев за убийството на приятелката си Милена Стефанова. Делото се гледа по съкратеното съдебно следствие. Русев е убил Милена умишлено, по особено жесток и мъчителен начин за убитата. Милена издъхнала в агония след 8 наръгвания с нож, бягайки от овчаря на 13 март 2017 г. Мотивът за нападението на Русев, според самопризнанията му, е ревност. След като чул при разговор с магазинерката в селото, че Милена му изневерила с майстор при ремонт на къща преди 20 дни, Русев поел към къщи, където взел нож и отишъл в дома на Милена и й нанесъл 8 прободни рани. Преди убийството той е изпил три бири в магазина, а след това три големи ракии. След като намушкал Милена, правил опит да запали къщата си и да се беси, но не успял. Полицията наистина отива по сигнал за пожар в селото, когато той прави пълни самопризнания за убийството. На делото майката на убитата жена, 80 годишната Руска Стефанова, заяви, че категорично отрича дъщеря й да е имала интимна връзка с овчаря. Тя поиска обезщетение за неимуществени вреди и страдания от 150 000 лева, но съдът отхвърли 1/3 от него. Жената настояваше овчарят да бъде наказан с доживотен затвор. Съдът присъди Русев да плати общо около 8 000 лева съдебни разноски и такси по делото и му приспадна от присъдата времето, в което е зад решетките от убийството досега.", "date": "2018.01.17", "title": "12 години затвор за овчаря Петър, намушкал 8 пъти приятелката си в село Турян"}
{"url": "https://www.24chasa.bg/novini/article/6668614", "text": "140-годишнината от подписването на Санстефанския мирен договор е повод да докажем, че ценим и отстояваме свободата – с правдиво слово и достойно поведение, с лично участие или със спомоществование. Това се казва в обръщение на президента Румен Радев към българския народ по случай 140-годишнината от Руско-турската освободителна война 1877–1878 г. С обръщението на държавния глава се слага начало на честванията на различни събития, свързани с 140-годишнината от Освобождението на България, съобщиха от прессекретариатът на Държавния глава. Президентът посочва, че през изминалата година се е убедил в живата връзка на българите с нашата история. „На паметните за всеки българин места срещах хиляди хора, изминали десетки, понякога стотици, километри, за да засвидетелстват своята признателност към родните възрожденци, въстаници, четници, опълченци, към хилядите воини от освободителната армия на император Александър II, намерили последен покой на българска земя. Паметта за онези дни, онзи дух и онези герои устоя на всички посегателства“, заявява президентът. По думите на Румен Радев невидима нишка свързва свободата, завоювана през 1878 г., и днешната свобода на граждани на суверенна и демократична България, която е в ръцете на живите поколения. „Свободата бе пренесена през всичките 140 години, независимо от превратностите на историята“, допълва Румен Радев. Държавният глава благодари на Националния инициативен комитет за честване на 140-годишнината от Руско-турската освободителна война 1877-1878 г. и възстановяването на българската държавност. „Програмата на честванията не се ограничава с историческата дата, а се разпростира върху цялата 2018 г. и непрекъснато се обогатява, благодарение на вашите инициативи“, отбелязва президентът.", "date": "2018.01.17", "title": "Радев: Извоюваната през 1878 г. свобода бе „пренесена“ през всичките 140 години"}
{"url": "https://www.24chasa.bg/novini/article/6668629", "text": "Сливенският окръжен съд задържа под стража 22-годишния Милан Й., извършил опит за убийство на 18-годишно момиче. Това съобщиха от Окръжна прокуратура - Сливен, по чието искане е взета мярката. Той е обвинен за това, че на 13 януари 2018 година в Твърдица, направил опит умишлено да умъртви 18-годишно момиче, като деянието е извършено с особена жестокост и е останало недовършено по независещи от волята му причини. Според прокурора, обвиняемият може да се укрие или да извърши ново престъпление. Той е мотивирал тезата си с начина на извършване на престъплението, а така също и с обремененото му съдебно минало, което го характеризира като личност със завишена степен на обществена опасност. Определението на Окръжен съд - Сливен може да бъде обжалвано пред Апелативен съд - Бургас.", "date": "2018.01.17", "title": "Арестуваха мъж от Сливен, опитал да убие 18-годишна"}
{"url": "https://www.24chasa.bg/novini/article/6668652", "text": "ООН ще бъде домакин на новия кръг мирни преговори за Сирия през следващата седмица във Виена, предава AFP. Преговорите от 25 и 26 януари ще бъдат последвани от мирен конгрес в руския черноморски град Сочи на 29 и 30 януари, също целящ слагането на край на продължаващия вече седма година конфликт, предаде \"Фокус\".", "date": "2018.01.17", "title": "Подновяват мирните преговори за Сирия във Виена на 25 и 26 януари"}
{"url": "https://www.24chasa.bg/novini/article/6668650", "text": "„Днес имаше среща при Йорданка Фандъкова, инициирана от министър Нено Димов и там взехме решение, по наша инициатива, да бъде сформирана работна група от представители на министерството на земеделието и спортното министерство, която да подготви искане за частично изменение на плана за управление на Витоша, посочи спортният министър Красен Кралев в предаването „Лице в лице”  По думите му настоящият план не позволява никакво строителство в парка, включително и ремонта на старите съоръжения. „За да смениш един стълб, трябва да изместиш, ако се налага, стъпката, което е забранено. Тогава трябва да се промени статута на земята и тя да излезе от горския фонд, така казва Законът за горите”, пояснява Кралев. „Планът за управление на Витоша забранява новото строителство”, каза още той. „Имам желание този процес да се отпуши, проблемът да бъде решен, така че софиянци наистина да получат това, което всички много желаят”, каза спортният министър. Той уточни, че още тази седмица ще бъде сформирана работна група и се надява на бързо развитие. „Има съоръжения на по 50-60 години, трябва да се намери по-адекватно решение и да положим максимум усилия по най-бързия начин да разрешим този казус”, категоричен е Кралев.", "date": "2018.01.17", "title": "Кралев: Ще подготвим искане за частично изменение на плана за управление на Витоша"}
{"url": "https://www.24chasa.bg/novini/article/6668671", "text": "Германската и полската полиция съобщиха, че са разбили мрежа за трафик на мигранти, за която се смята, че е позволила на множество сирийци да достигнат Германия, предадоха Асошиейтед прес и Франс прес. Арестувани са двама души, трети се издирва. Конфискувани са мобилни телефони и устройства за съхраняване на данни, предаде БТА. Мрежата се е състояла от семейство поляци от сирийски произход, заподозрени, че са използвали фалшиви полски туристически визи, за да позволят на сирийци, живеещи в страни от Персийския залив, да достигнат германска територия. След пристигането си в Полша със самолет, мигрантите са били отвеждани в Германия по суша, за да подадат молби за убежище, съобщи германската федерална полиция. Всеки от хората, използвали услугите на трафикантите, е платил по 8000 евро. Мрежата е натрупала по този начин общо над 300 000 евро. Около 170 полицаи са участвали в обиските в Берлин.", "date": "2018.01.17", "title": "Германската и полската полиция разбиха мрежа за трафик на хора"}
